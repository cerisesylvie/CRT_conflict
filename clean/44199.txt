Classificazione
TRASPORTI E VIABILITÀ
Strade di interesse regionale



Oggetto del Consiglio n. 1261 del 9 febbraio 2022 - Resoconto
OGGETTO N. 1261/XVI - Interpellanza: "Condivisione con il
Consiglio regionale delle priorità degli interventi sulle strade
regionali e relativi cronoprogrammi".
Bertin (Presidente) -
Punto n. 37 all'ordine del giorno.
Per l'illustrazione il consigliere Baccega, ne ha facoltà.
Baccega (GM) -
Io partirei da una considerazione, ovvero
che i rapporti con l'ANAS sono sempre buoni, anche se il
dipartimento non è più in Valle d'Aosta.
Abbiamo impostato quest'interpellanza pensando alla sicurezza
delle nostre strade, poterle percorrere senza troppi intoppi e con
la garanzia di non fare a sportellate, ma soprattutto con la
consapevolezza che anche se un pedone deve attraversare una strada
statale come la n. 26, per passare da un lato all'altro della
strada lo possa fare in assoluta tranquillità.
Richiamo l'interpellanza del 22 aprile 2021: ne avevamo parlato,
la feci a seguito del confronto avuto dalla Giunta regionale il 19
marzo con l'amministratore delegato e con le maggiori figure
rappresentative della struttura nazionale dell'ANAS. Già allora
parlammo dei nodi più complicati, in quanto sono diversi i punti di
viabilità pericolosi nella nostra regione, ma in
quest'interpellanza mi soffermerei e mi concentrerei su due punti.
Il primo riguarda la strada statale 26 nel tratto da
Saint-Christophe a Quart, che presenta molti punti critici e
fortemente pericolosi. Ne cito alcuni. Gli attraversamenti pedonali
inesistenti: soprattutto con l'incremento di esercizi commerciali
che c'è stato, guardo in particolare al fronte Carrefour di
Saint-Christophe che ha la fermata dell'autobus dall'altra parte, e
per chi percorre quella strada, sistematicamente ci sono dei pedoni
che corrono all'impazzata e anche delle auto che fanno inversione a
U per entrare nei parcheggi dall'altra parte. La rotonda di accesso
a Saint-Christophe che sviluppa il traffico verso l'
envers
e
verso Pollein, verso la zona Autoporto dove davvero sovente si fa a
sportellate per poter condividere il passaggio delle due auto.
L'incrocio dell'aeroporto: lì era prevista nel vecchio progetto una
rotonda. La zona Amérique: lì gli attraversamenti pedonali con
l'incremento dei nuovi commerci e con i nuovi ristoranti che si
sono aperti diventa problematica; adesso aprirà anche la discoteca,
quindi in qualche modo la pericolosità sarà incrementata. E poi
soprattutto l'assenza di piste ciclabili: come ha scritto credo a
tutti noi un ciclista, il tratto di strada è fortemente pericoloso
per gli appassionati dello spostamento in bicicletta.
Il secondo punto critico che volevo trattare nell'interpellanza
riguarda sempre la strada statale 26, nel tratto tra la frazione
Arensod di Sarre al confine con Aosta e Chesallet. Anche qui la
presenza di importanti centri commerciali determina spesso ingorghi
e code, gli attraversamenti pedonali non autorizzati sono
decisamente pericolosi, laddove i parcheggi ovviamente si trovano
dalla parte opposta delle attività commerciali.
Fatte queste brevissime considerazioni, noi chiediamo alla
Giunta: a che punto è la progettazione/realizzazione del tratto
stradale tra Saint-Christophe e Quart, quindi ingresso autostrada;
a che punto è la progettazione e la realizzazione della rotonda che
si deve realizzare in zona La Grenade al confine di Aosta con
Sarre, ammesso che sia rimasta nel piano rotonde; se è prevista
nella progettazione del tratto stradale tra Saint-Christophe e
Quart una ciclabile che possa eventualmente collegarsi con la
ciclabile lungo la Dora; se è previsto che si metta a disposizione
dei consiglieri regionali la condivisione di priorità degli
interventi e i relativi cronoprogrammi, come ci fu comunicato in
risposta all'interpellanza del 22 aprile 2021.
Presidente -
Risponde l'assessore Marzi.
Marzi (SA) -
Grazie collega Baccega. Manteniamo continue
le interlocuzioni con ANAS con il contestuale coinvolgimento dei
Sindaci dei due Comuni interessati. In tal senso, come le avevamo
anticipato ad aprile, come da lei richiamato, si è tenuta una
riunione con ANAS lo scorso primo ottobre, propedeutica a
incontrare successivamente i Sindaci dei Comuni interessati, quindi
nel caso specifico Quart e Saint-Christophe. ANAS ha confermato
quanto da noi richiesto, in particolare: uno, di limitare gli
impatti degli accessi alle aree urbanizzate, con l'obiettivo di non
penalizzare le attività commerciali produttive e le residenze
civili che insistono sull'asse stradale; due, di tenere in debita
considerazione le richieste che per lustri le amministrazioni hanno
rappresentato. Le richieste sono di fatto le seguenti: i costi
manutentivi delle strutture sopraelevate di attraversamento della
sede stradale, a maggior ragione se l'eventuale sede stradale
dovesse essere di sei corsie; gli impatti ambientali dovuti alle
nuove asfaltature e consumo di ulteriore suolo per le ulteriori
complanari previste nel progetto originario, che io definirei a dir
poco ciclopico; i problemi di accesso che le due complanari
aggiuntive alle attuali quattro corsie avrebbero causato alle
abitazioni private e alle aree commerciali e produttive.
Nel successivo incontro, svoltosi con i Comuni e con ANAS il 5
ottobre, abbiamo concordato l'aggiornamento dello studio
trasportistico che ANAS sta già predisponendo che attualizzerà le
nuove esigenze di intervento sulla base delle attuali densità,
distribuzioni e tipologia del traffico, che sono oggi diverse
rispetto a quelle alla base del progetto originario. Lo studio avrà
come priorità di intervenire
in primis
sulla sicurezza,
limitando il traffico veloce del tratto stradale in questione. Lo
studio è anche necessario per rivalutare le situazioni di criticità
più volte evidenziate da parte delle amministrazioni, degli
abitanti e degli operatori delle aree oggetto delle opere di
riqualificazione.
I Sindaci e i rappresentanti dei Comuni di Saint-Christophe e
Quart hanno espresso soddisfazione per il coinvolgimento e per il
nuovo approccio dato alla revisione progettuale, cioè
un'impostazione che non dovrebbe prevedere la costruzione di
complanari, evitando ulteriore uso di asfalto, le conseguenti
difficoltà di accesso alle aree private e zone commerciali, oltre
che un conseguente calo degli ordini di manutenzione dei passaggi
che anche lei ha richiamato, che erano uno dei problemi a maggior
ragione se avessero dovuto essere così ampi per superare di fatto
sei carreggiate.
Siamo ora in attesa della conclusione da parte di ANAS dello
studio trasportistico, per condividerlo insieme alle due
amministrazioni e per avviare gli opportuni approfondimenti più di
dettaglio sulle nuove ipotesi progettuali che, comunque,
manterranno le due rotatorie che lei ha ricordato.
A che punto è la progettazione e la realizzazione della rotonda
che si deve realizzare in zona La Grenade tra Aosta e Sarre, questo
è il suo secondo quesito. L'intervento sulla rotatoria in località
La Grenade è regolato da apposita convenzione con il Comune di
Sarre che ne ha curato la fase progettuale e ne gestirà la
realizzazione. L'amministrazione comunale riferisce che il progetto
definitivo è in fase di definizione, che le scelte progettuali sono
state condivise con ANAS e che il medesimo sarà completato entro il
corrente mese di febbraio.
Abbiamo inoltre dato ordine e impulso ai progetti sospesi di
realizzazione delle rotatorie sulla Statale 26 per la messa in
sicurezza degli incroci con la viabilità regionale, come tra
l'altro esplicitato anche dalla sensibilità che lei ha richiamato.
Queste rotonde sono da realizzare in parte della Regione, in parte
da ANAS e in parte dai Comuni sulla base di apposite convenzioni.
Complessivamente risultano a oggi realizzate ventitré rotatorie e
dal 2022 saranno realizzate quelle nei comuni di Montjovet, Morgex,
Nus, Saint-Vincent, Sarre, in località La Grenade, Saint-Pierre -
tra l'altro con la collaborazione degli attuali commissari che
ringrazio - e Verrayes, e definiti gli iter progettuali concernenti
le rotatorie di Sarre in frazione Arensod e di Pré-Saint-Didier,
oltre alle due ulteriori rotatorie da realizzare nei comuni di
Quart e Saint-Christophe nell'ambito dei lavori di ANAS per la
riqualificazione della Statale 26.
La domanda n. 3, se è prevista nella nuova progettazione del
tratto di strada tra Saint-Christophe e Quart la realizzazione di
una ciclabile che si colleghi con la ciclabile lungo Dora. ANAS ha
riferito che il progetto in fase di revisione conferma, in
corrispondenza della rotatoria Sogno, la già prevista realizzazione
di un attraversamento della Statale mediante un sovrappasso
ciclopedonale. Questo sovrappasso collegherà l'abitato di
Saint-Christophe con il parcheggio dell'area Sogno e le attività
presenti sulla zona della Croix Noire. Inoltre assumerà
un'importante valenza ciclabile intercomunale, collegando i
percorsi che si sviluppano a sud della statale verso il lungo Dora,
come da lei giustamente osservato. L'eventuale possibilità di
inserimento di tratti di pista ciclabile sull'asse stradale, sarà
oggetto di valutazione nello studio di revisione progettuale
complessiva che le ho citato nel rispondere alla prima domanda.
La domanda n. 4, se si intenda mettere a disposizione dei
consiglieri regionali la condivisione di priorità degli interventi
relativi a cronoprogrammi, come comunicato nell'interpellanza del
22 di aprile. Di fatto le ho già trasferito tutto per quanto
riguarda lo stato dell'arte rispetto alla Statale 26 e ho anche
ritenuto opportuno precisarle lo stato dell'arte su tutte quante le
rotatorie, in termini di interlocuzione con l'ANAS. Nel
ringraziarla quindi per questo quesito, cogliamo l'occasione di
quest'iniziativa per condividere con voi la seconda priorità
assoluta della nostra Amministrazione insieme alla Strada statale
26 e cioè la Strada statale 27.
A seguito della riunione preparatoria con ANAS del primo di
ottobre scorso, nella successiva giornata del 5 ottobre, come
richiamato per i Comuni di Saint-Christophe e Quart, abbiamo tenuto
anche un incontro come tavolo di lavoro con ANAS e le
amministrazioni comunali di Etroubles e Saint-Oyen, le quali hanno
espresso soddisfazione nonostante naturalmente i grandi ritardi per
l'accelerazione dell'iter realizzativo. Nel corso dell'incontro si
sono affrontati i temi dello stato di avanzamento dell'opera nel
suo complesso. Nel frattempo ANAS ha iniziato l'intervento
richiesto dalle amministrazioni comunali di rimozione e di
trattamento ambientale delle aree di cantiere su cui insistono i
cumuli di smarino. In primavera, appena le condizioni meteo lo
consentiranno, si avvierà inoltre il processo di ripristino del
verde naturale.
Posso sin da subito riferire al Consiglio circa lo stato attuale
del cronoprogramma anche per la Strada statale n. 27. Il 21
dicembre 2021 è stato approvato il progetto esecutivo di
completamento della variante della Strada statale 27 per l'importo
complessivo di 103.259.637,86 euro; a tale proposito è positivo il
rispetto dell'impegno preso con il Consiglio di completare la
progettazione entro il 2021. Le continue interlocuzioni, i
sopralluoghi e la procedura di commissariamento dell'opera sono
risultati determinanti per sbloccare e riavviare la realizzazione
di un'opera attesa e di grande importanza, sia per i comuni della
vallata del Gran San Bernardo che per l'intera Regione.
Contestualmente alla comunicazione di approvazione del progetto
esecutivo, la stessa ANAS dava mandato di avviare immediatamente
tutte le attività necessarie alla tempestiva realizzazione
dell'opera. Seguirà quindi la pubblicazione del bando di gara per
l'affidamento dei lavori e in tal senso posso anticipare che per
l'esecuzione dell'opera stessa il cronoprogramma del progetto
esecutivo prevede 975 giorni naturali consecutivi di lavoro.
Presidente -
Per la replica il consigliere Baccega.
Baccega (GM) -
Grazie assessore per la risposta
articolata e sicuramente, al di là dell'interpellanza, ci ha dato
notizia rispetto alla Statale 27 e rispetto al piano rotatorio a
suo tempo approvato. Mi pare di recepire dal suo intervento una
serie di novità. La prima è che la Strada statale 26 nel tratto
Aosta-Saint-Christophe-Quart, quindi verso l'autostrada, sarà di
sei corsie...? Sono tornate quattro, quindi va bene così.
Mi fa piacere che al centro di tutta la progettazione ci sia la
sicurezza. Questo studio trasportistico di fatto cos'è?  È un
preliminare o è uno studio di carattere generale per capire che
cosa si potrà fare? Poi lei me lo chiarirà.
Da questo punto di vista possiamo soltanto dire che siamo un po'
lenti. Capisco, c'è il Covid, le problematiche sono tante, ma la
fase di progettazione che andava presentata ai Comuni e che andava
presentata soprattutto al comitato che si era costituito di
commercianti e artigiani, che lungo quel tratto di strada lavorano
e operano, in qualche modo doveva essere già pronto. È passato un
anno dalle considerazioni che si erano fatte nell'aprile del 2021,
che erano succedute a un incontro che si era tenuto nella sala
Maria Ida Viglino alla presenza di tutti i big dell'ANAS nazionale.
Credo che questo percorso si stia facendo con un po' di
lentezza.
Da questo punto di vista mi dico soddisfatto per la risposta che
ha dato. Se riuscissimo a dare un
imprinting
maggiore
all'ANAS, affinché questa progettazione arrivasse sui tavoli del
confronto al più presto, sarebbe meglio, perché davvero quel tratto
di strada sta diventando estremamente pericoloso, ne abbiamo viste
di tutti i colori, quindi il problema della sicurezza in qualche
modo ricade anche su chi amministra.
Presidente -
Per una precisazione puntuale, l'assessore
Marzi.
Marzi (SA) -
Proprio per lasciare traccia specifica
rispetto alle due domande che ha fatto. La traccia progettuale
presente a tutt'oggi prevedeva, oltre alle quattro carreggiate di
riferimento che tutti conosciamo nelle direzioni est-ovest e
ovest-est, anche un'aggiunta di due complanari, una per direzione.
Questo era uno dei problemi di riferimento che da sempre tutti gli
operatori coinvolti, dai Comuni agli operatori economici e ai
cittadini, hanno individuato come un problema, anche perché, come
richiamato nella risposta, questo prevedrebbe, in quanto è previsto
dal codice della strada, che i passaggi che dovrebbero poi superare
tutte quante queste sei corsie sarebbero ancora più lunghi e quindi
di conseguenza obbligherebbero a manutenzioni ordinarie e
straordinarie da parte dei Comuni ancora più onerose.
Per quanto riguarda il piano del traffico richiamato nella mia
risposta, è un piano generale che permetterà, dopo un'analisi di
riferimento, di poter rendere ancora più operativa la fase
progettuale di rivisitazione del progetto da sei corsie, perché
l'intento sarebbe quello, condiviso dai Comuni, di passare a
quattro e di conseguenza di fare in modo che non si impermeabilizzi
e non si consumi suolo, e allo stesso tempo non si vada a occupare
tutta una serie di aree sia private che pubbliche, con tutte quante
le problematiche citate in precedenza.
