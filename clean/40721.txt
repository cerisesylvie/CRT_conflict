Classificazione
BILANCIO E CONTABILITA' REGIONALE



Oggetto del Consiglio n. 70 del 26 luglio 2018 - Resoconto
OGGETTO N. 70/XV - Disegno di legge: "Approvazione del
rendiconto generale della Regione autonoma Valle d'Aosta/Vallée
d'Aoste per l'esercizio finanziario 2017".
Fosson (Presidente)
- Alla presenza di 32 Consiglieri
possiamo riprendere i lavori.
Prima di tornare all'ordine del giorno, volevo informare che
sono giunte al tavolo della Presidenza due risoluzioni che saranno
distribuite. Siamo al punto 32 dell'ordine del giorno ancora in
discussione generale. Se qualcuno vuole intervenire... la parola
all'Assessore Gerandin.
Gerandin (MOUV') -
Intervengo per i riferimenti fatti
alle mie posizioni nel passato per quanto riguarda aspetti legati
in prevalenza al discorso del bilancio, al consuntivo e mi sento in
dovere di tranquillizzare l'attuale minoranza che non ho cambiato
idea. Non è che, cambiando di posto, uno nella vita cambia idea. Io
negli anni in cui sono stato tra i banchi del Consiglio ho
evidenziato quelle che, a mio parere, erano comunque delle
gestioni, a livello di bilancio, di "comodo" da parte della
politica; l'ho detto quando nel 2015 è stata fatta, non per volontà
di questo Consiglio, bensì su precise indicazioni da parte del
Governo, la verifica dei residui attivi esigibili e i residui
passivi. La differenza tra residui attivi e passivi dà la
possibilità di utilizzare l'avanzo d'amministrazione; nel 2015, a
seguito di questa verifica, trovammo l'amara sorpresa di avere un
disavanzo accertato di circa 280 milioni. Se leggiamo la relazione
fatta molto bene dal collega Cognetta in cui si evidenzia negli
anni questa progressiva diminuzione del disavanzo complessivo, (il
collega Cognetta riferisce che a fine 2016 questi 280 divennero 202
milioni, nel 2017 142 e con l'attuale approvazione del conto
consuntivo che approviamo oggi il disavanzo permane a 60 milioni).
Lei capirà, collega Testolin, che, quando lei diceva che
probabilmente dall'anno prossimo avremo una disponibilità di avanzo
e io scuotevo la testa, è esattamente come quando dissi che questo
percorso era stato un percorso di "comodo" della politica, che
aveva permesso di avere delle risorse che effettivamente non erano
in disponibilità, cioè erano legate a residui attivi inesigibili,
ma che facevano comodo perché davano la possibilità di avere avanzo
d'amministrazione e di spendere avanzo. Detto da lei, che è stato
Assessore alle finanze... dovrebbe almeno avere la bontà di
riconoscere che, se un minimo di avanzo sarà a disposizione l'anno
prossimo, sarà legato al fatto che noi dovremo avere un avanzo
d'amministrazione superiore ai 60 milioni, perché 60 milioni non
sono in disponibilità. Lo dico per correttezza nel senso che non è
colpa sua, non è colpa di nessuno, magari sono situazioni che
abbiamo ereditato e soprattutto lo dico riferito al fatto che
questa impossibilità di utilizzare l'avanzo che, come giustamente
il collega Cognetta dice che il successivo assestamento sarà di
tipo tecnico e non assegnerà ulteriori risorse all'esercizio in
corso, ha segnato il discorso della gestione degli assestamenti di
bilancio e delle variazioni di bilancio a partire dall'anno
2016.
È vero che questo problema l'hanno avuto dal 2016 in avanti
tutti i Governi che si sono succeduti, ma questa è la conseguenza
di una gestione di "comodo" della politica degli anni pregressi.
Era corretto dirlo, è corretto dire che, con ogni probabilità, il
primo bilancio libero, vale a dire a totale disposizione, compreso
l'utilizzo dell'avanzo, sarà presumibilmente nell'anno 2020, questo
per dire com'è la situazione di fatto in questo momento. Ci tengo a
dirlo perché, tra l'altro, è notizia di poco che il Governo non ha
impugnato la legge sugli avanzi di amministrazione della Provincia
di Bolzano ed è notizia di poco che è stato liberato per la
Provincia di Bolzano mezzo miliardo di disponibilità finanziaria a
disposizione di Provincia e Comuni.
Ora, non mi interessa la polemica, è solo ed esclusivamente per
dire che questa è la situazione in cui ci si trova ad operare in
questo momento e questa è la situazione con cui dobbiamo cercare
tutti assieme di dare una svolta e una prospettiva alla finanza
regionale. Lo dico perché si è sentito in molti passaggi dire: "è
così semplice, potete approvare la variazione di bilancio". È vero,
si può approvare una variazione di bilancio, ma prima bisogna fare
il punto della situazione e in questo momento non è così semplice,
perché oltre a questa impossibilità di utilizzare l'avanzo
d'amministrazione abbiamo l'ulteriore difficoltà legata al fatto
che c'è una delibera di Giunta nella quale, in applicazione
dell'articolo 14, comma 5, della legge n. 24 e articolo 5 della
legge n. 20, si va a rimodulare le fonti di finanziamento, vale a
dire il limite di indebitamento di Finaosta in gestione speciale.
Non è un'operazione così indolore, perché, rispetto ai 371 milioni
che erano stati autorizzati, in questo momento l'operazione si
riduce a 319,29, vale a dire che 51,7 milioni non sono autorizzati
e sono tutti legati ad interventi già autorizzati, per cui questo
necessita di un momento di riflessione sulle priorità in questo
momento. Per il solo Assessorato dell'agricoltura, che in questo
momento rappresento, questa operazione è un'operazione da 12
milioni, in cui vengono per il momento congelati gli investimenti
in ambito forestale per 1 milione, e 11 milioni nei riordini
fondiari per quanto riguarda il discorso dei fondi di
rotazione.
Non sono gli ultimi problemi che abbiamo, nel senso che ci siamo
trovati, grazie anche alle eccezionali nevicate che ci sono state
quest'inverno, ad intervenire su tutta una serie di somme urgenze
legate agli schianti, alle frane, alle slavine: peccato che nella
legge n. 5 non ci fosse capienza. Anche questo l'avevo detto in
occasione del bilancio e della variazione di bilancio, per cui non
ho cambiato idea. Si è intervenuti attingendo ai fondi di riserva
che, se vengono prosciugati, vanno anche alimentati.
Qualcuno diceva che è sufficiente utilizzare i dividendi delle
società partecipate e quant'altro. Io ci tengo a ricordare che non
è così automatica la cosa, nel senso che i dividendi si utilizzano
quando vengono deliberati dagli organi assembleari, vengono messi
in disponibilità della proprietà, non è che la proprietà può fare
un prelievo forzoso. Diciamo anche che li avete già utilizzati sia
nella fase di predisposizione del bilancio per quello che riguarda
i discorsi della CVA, sia per quello che riguarda una parte di
assestamento che avevate fatto già nel precedente bilancio. Bisogna
pertanto avere un quadro completo, e su questo l'Assessore Aggravi
sarà molto più preciso di me in merito, ma semplicemente per dire
che in questo momento c'è la necessità di avere il quadro generale,
vedere le urgenze. Non entro nel merito, anche perché c'è una
mozione sulla situazione dell'Assessorato dell'agricoltura, lo dirò
poi, perché non è il caso di parlarne in questo momento. Mi
dispiace dire questo, perché questo bilancio che avete approvato
anche con la variazione di bilancio è comunque un bilancio che ha
40 milioni in più rispetto allo scorso anno: questo è un dato di
fatto. Attingendo a quelli che erano delle possibilità di attingere
alle partecipate, è stato possibile fare questo tipo di bilancio,
però in questo momento noi ci troviamo a operare con una difficoltà
legata alle risorse in disponibilità. Politicamente avete fatto
altre scelte? È legittimo fare altre scelte, però non potete
ribaltare su questa maggioranza le vostre scelte precedenti:
semplicemente questo io voglio ribadire. Come pure in questo
momento non sarebbe saggio da parte della nuova maggioranza provare
ad ipotizzare di mettere in piedi delle variazioni di bilancio, che
non sono assestamenti, perché l'avanzo di amministrazione non è in
disponibilità, senza avere prima un quadro generale completo: lo
dico perché anche a me piacerebbe assolutamente avere delle
disponibilità di bilancio a seguito di una variazione, ma non
sarebbe corretto in questo momento procedere in questa direzione.
Lo dico senza toni polemici, non voglio fare nessun tipo di
polemica, semplicemente dico che, per quello che mi riguarda, non
ho mai cambiato idea su quella che doveva essere un'impostazione
corretta, lineare per quello che riguarda la gestione di
bilancio.
Presidente -
La parola al Consigliere Baccega.
Baccega (UV) -
È chiaro che l'intervento di questa
mattina dell'Assessore Restano ha animato un dibattito che in
passato, all'approvazione del rendiconto, non avveniva: era
sufficiente ascoltare le relazioni e si votava. Il grido d'allarme
del Consigliere Restano, che avvenne anche in IV Commissione, è un
grido d'allarme che in qualche modo ci fa guardare avanti perché è
un grido d'allarme di prospettiva. Noi abbiamo lavorato
sull'approvazione del rendiconto 2017, un rendiconto che riguarda
il bilancio che abbiamo gestito per sette mesi. Almeno quattro
rappresentanti di quella Giunta sono presenti adesso in Giunta e
poi noi per gli altri cinque mesi... senza considerare i primi due
mesi che sono stati drammatici, in quanto c'era sempre qualcuno che
remava contro: questo non dobbiamo assolutamente
dimenticarcelo!
Io apprezzo molto l'intervento dell'Assessore Gerandin, che è un
intervento da Assessore alle finanze, mi rendo conto, e la
ringrazio per queste sottolineature, ma gli utili della SAV ci
sono, sono pronti, bastava metterli a disposizione con un'ulteriore
variazione di bilancio. Questo avrebbe permesso probabilmente
all'Assessore Borrello di integrare a 3,7 milioni il fondo per la
locazione e certamente avrebbe permesso di allocare altre risorse
in altri tipi di capitoli di spesa carenti, come diceva il collega
Restano questa mattina. C'è da dire che i dati li conoscevate molto
bene, c'è stato un confronto all'approvazione del bilancio che
subito dopo ha dovuto avere una rettifica per i 100 milioni dello
Stato, ma che poi ha avuto i 45 milioni, che erano funzionali nella
prima variazione di bilancio che ci determinavano, come diceva
adesso l'Assessore Gerandin, 40 milioni in più.
È un momento di grande responsabilità, un momento nel quale noi
ci siamo sicuramente proposti politicamente a dire cosa possiamo
fare per questa Regione in un momento congiunturale come questo, in
un momento in cui c'è un contenzioso con lo Stato aperto per
riuscire a riottenere i 240 milioni che ci spettano e voi avete
deciso di prendervi la responsabilità di governare pur sapendo come
stavano le cose. Noi volevamo condividere i vari passaggi, voi non
avete neanche voluto parlare con noi: "noi siamo un'altra cosa".
Non tutti, perché poi ci sono dei colleghi, anche della Lega, che
in qualche modo il dialogo lo cercano, ma voi vi siete assunti
questa importante responsabilità, voi avete deciso di governare 18
a 17 in questo stato, con tutti gli atteggiamenti di arroganza che
ne sono conseguiti. Allora noi vi aspettiamo al varco, l'ho già
detto nel primo intervento che feci in questo Consiglio! Il DEFR
doveva essere pronto per giugno, vi siete più preoccupati della
sistemazione e collocazione delle poltrone rispetto al documento
triennale di proiezione. Vi aspetteremo al varco anche con il
bilancio, laddove ci sono quelle due priorità: il lavoro e gli
investimenti, perché il lavoro è funzionale a ottenere risorse per
poter fare gli investimenti e viceversa.
Cari colleghi, quindi voi vi siete assunti questo ruolo, volete
assolutamente governare in questo
status
, noi vigileremo
attentamente - lo abbiamo detto -, faremo un'opposizione non
preconcetta, faremo un'opposizione che ci permetterà di entrare nel
merito delle cose, pur sapendo che abbiamo fatto tanto in questa
Regione negli anni passati. Questa è una Regione che non sta male,
questa è una regione che ha un livello medio-alto di vivibilità e
poi c'è una fetta di popolazione che, purtroppo, soffre e lì
dobbiamo intervenire, ma lì potevate intervenire sostenendo il
fondo alla locazione e non lo avete fatto, ed è già un primo
segnale, un segnale di grave insufficienza, come dice la nostra
professoressa.
Cari colleghi, quindi io vi invito veramente a diventare quel
Governo del fare che avete annunciato su tutti i giornali, su tutti
i
social network
perché per adesso siamo veramente in attesa
di vostre notizie.
Presidente -
La parola all'Assessore Aggravi.
Aggravi (LEGA VDA) -
Mi collego per riprendere il
discorso di questa mattina circa i complimenti agli uffici fatti
dal relatore e non aggiungerò nessun dato in più rispetto alla
relazione del disegno di legge che è stata fatta questa mattina. Mi
limito però a dare due piccoli commenti e un dato. Si è parlato dei
dividendi della SAV, delle possibili risorse che ci sono e che
possono essere rese disponibili, sicuramente una variazione può
essere fatta quando ci sono maggiori entrate e quando giustamente,
quando - come diceva il collega Viérin - ci sono dei riallineamenti
o comunque delle riorganizzazioni sui capitoli di spesa. Tutto
questo è vero e sicuramente nel momento opportuno questi
riallineamenti potranno essere fatti laddove le risorse verranno
trovate, ma sui dividendi della SAV il dato è (aggiornato dagli
uffici) di 2,798 milioni di euro. Certo, non sono pochi! Uno potrà
dire: "sono arrivati da poco, non stanno facendo niente",
sicuramente! Abbiamo detto però che vogliamo cambiare metodo,
abbiamo detto che stiamo facendo delle valutazioni e le stiamo
facendo in termini anche riorganizzativi per trovare quegli spazi
che giustamente ci vengono spesso consigliati. Ringrazio sempre dei
consigli da parte dell'opposizione collaborativa, ma voglio dare
questo dato, perché, certo, non sono pochi soldi, sono soldi
essenziali, importanti e sicuramente potrebbero permettere in parte
di coprire quella parte di contributo che manca sugli alloggi,
quindi sicuramente faremo la nostra parte. Non possiamo negare che
ci sono anche dei tempi tecnici delle strutture e oggi intanto
approviamo il rendiconto. Detto questo, vi ringrazio ancora della
collaborazione.
Presidente -
La parola al Consigliere Marquis.
Marquis (AC-SA-PNV) -
Anch'io vorrei fare alcune
considerazioni in questa occasione di approvazione del rendiconto
del bilancio 2017. È il primo rendiconto che viene approvato con
questo nuovo metodo contabile che è stato disposto dal decreto
legislativo n. 118/2011, quindi è il primo ciclo di programmazione
che viene gestito con questi criteri. Sottolineo questo perché è
difficile con questo nuovo criterio fare dei paragoni con il
passato, anche perché il bilancio dell'anno scorso era stato
aggregato in modo diverso.
Entrando in qualche dettaglio, facendo qualche considerazione,
vorrei evidenziare quali sono i messaggi che ci lascia questo
rendiconto, a mio modo di vedere, sono principalmente due: uno il
permanere della difficoltà dei rapporti con lo Stato, rapporti che
sono stati difficili negli ultimi anni e, secondo, una situazione
economica ancora sofferente e di difficoltà della Valle
d'Aosta.
Per quanto concerne i rapporti con lo Stato, anche nel 2017
abbiamo avuto un'incombenza pesante: un contributo di 240 milioni;
è stato anche un anno particolare in cui abbiamo fatto un ricorso
alla Corte costituzionale per il prelievo dei 140 milioni, ancora
in attesa di giudizio. Oltre a questo, nel 2017 c'è stato anche un
minore introito per una maggiore dilazione che si è presa nello
stato, rispetto a quella che noi avevamo preventivato a bilancio,
della devoluzione delle poste relative alle accise, che non ci
erano state riconosciute tra gli anni 2011 e 2014: noi avevamo
previsto 113 milioni di euro d'incasso a fronte dei quali ne sono
entrati solamente 75. È vero che il totale del bilancio pareggia
all'incirca come quello dell'anno precedente, ma, per capire
qualcosa di com'è composto il bilancio, bisogna fare un'analisi,
perché è come se un imprenditore avesse due aziende che l'anno
scorso hanno prodotto cinquanta una e cinquanta l'altra, la somma
del bilancio faceva cento; se quest'anno uno è passata da cinquanta
a cento e l'altra è passata a zero, il totale del bilancio fa
sempre cento, ma lo stato di salute delle sue aziende è ben diverso
rispetto all'anno precedente: una è migliorata e l'altra si è
azzerata.
Detto questo, credo sia importante, per ciò che concerne la
valutazione del nostro bilancio, fare due considerazioni sulle
entrate. Le entrate in preponderanza sono quelle che derivano dal
titolo I, che sono i tributi propri e la compartecipazione ai
tributi erariali. La parte preponderante di circa 1 miliardo di
euro è costituita dalla compartecipazione ai tributi erariali e da
qui ne discende un po' la lettura dello stato dell'economia della
Valle d'Aosta. Le voci principali sono quelle dell'IRPEF: un IRPEF
che, per quanto concerne l'aliquota, la parte ordinaria rimane
costante, ma rimanere costante significa che rimane costante con
gli anni della crisi, significa che non c'è ancora un netto
miglioramento della situazione. Cresce la componente dell'IRPEF
relativamente alla parte per la pensione, quindi anche qui viene
rappresentata una situazione di invecchiamento nella nostra
società; cresce di qualche milione di euro l'IRAP; diminuisce
significativamente l'IRES di circa 27 milioni di euro rispetto al
2016, e questi sono i proventi del gettito delle imprese. Questo è
un dato che credo debba fare riflettere. C'è invece una crescita
rispetto all'anno precedente dell'IVA. Questo per dire che il
rendiconto è un momento in cui si può anche leggere lo stato di
salute della nostra economia.
Non condivido il ragionamento che è stato fatto prima, collega
Testolin, sul passaggio di consegne, perché il passaggio di
consegne - questo lo dico senza polemica - non può essere fatto su
una valutazione del rendiconto 2017. Il passaggio di consegne deve
essere letto dalla fotografia istantanea, che è la fotografia
relativamente al bilancio del 2018, previsionale che è stato
approvato a dicembre per il 2018/2020. Credo sia da questa
considerazione che sia nato l'intervento del collega Restano, che
ha fatto tutta una serie di valutazioni sul bilancio di gestione
del 2018. È vero che, com'è stato sottolineato dal collega Viérin,
c'è la possibilità oggi di fare una variazione di bilancio, ma io
credo che il nuovo modo con cui ha voluto intraprendere questo
percorso il nuovo Governo, questa nuova maggioranza sia quello di
cercare di fare chiarezza rispetto alla situazione complessiva del
bilancio, perché sarebbe stato molto facile prendere le
disponibilità che c'erano a livello immediato e quindi allocarle,
attraverso una variazione di bilancio, su singole poste, però
questo non avrebbe voluto dire di utilizzare le risorse a seconda
delle priorità strutturali. Io credo che sia importante questa fase
di ricognizione, che chiaramente non deve durare molto tempo perché
bisogna darsi anche delle tempistiche: se ci andranno ancora 15-30
giorni, credo che questo sia il prezzo che si deve pagare per una
corretta ripartenza. Oggi è importante individuare questo quadro
generale per poi allocare eventualmente le risorse disponibili
sulle reali priorità, perché, diversamente, in questo momento
rischieremmo di utilizzare le risorse sul primo che alza la mano
che chiede la disponibilità, per poi magari trovarsi nella
condizione successivamente di non avere il giusto per soddisfare le
esigenze di carattere prioritario.
Detto questo, sicuramente il bilancio 2017 è stato presentato in
modo corretto dal collega Cognetta, in modo asettico, anche perché
il 2017 è stato un anno particolare, il bilancio è passato di mano
a cinque Assessori, a cinque persone diverse, quindi credo che sia
stata data una corretta impostazione nella sua presentazione.
Ritengo che, per poter dare un futuro corretto allo sviluppo del
nostro territorio, però sia importante ripartire in modo
strutturale con una progettualità strutturale, perché il triennale,
purtroppo, dovrebbe essere costruito in modo omogeneo sulla stessa
voce con le risorse a disposizione, invece quello che è stato
rilevato dal collega Restano è che, purtroppo, è stata data una
priorità diversa nell'ambito del triennio. Il 2018 ha avuto delle
grosse gratificazioni, poi magari era anche una situazione
particolare a fronte di un sacrificio che poi è stato lasciato sul
2019 e sul 2020. Questa situazione porta poi anche a vanificare
l'effetto delle azioni, perché un percorso di crescita strutturale
va impostato in modo diverso, c'è la necessità di dare
un'omogeneità delle risorse a disposizione. Forse è questo il modo
con cui si intende lavorare e va profuso lo sforzo tutti insieme
dentro quest'aula nell'individuare le priorità, portando,
chiaramente attraverso il confronto, il rispettivo contributo. Io
non credo, collega Baccega, che ci fosse qualcuno che remava
contro, io credo che nell'arco di questa legislatura si siano
confrontate delle visioni diverse: ciascuno remava nella direzione
che riteneva più corretta e più utile per dare soddisfazione ai
bisogni della Valle d'Aosta. Credo che questo sia stato il tema e
l'oggetto del confronto e penso che si possa partire da questa
base, chiaramente ciascuno nell'ambito della discussione e del
confronto, portando il proprio contributo come credo stia avvenendo
correttamente in questa prima fase di legislatura dentro l'aula,
reputo che il confronto sia produttivo.
Per arrivare a conclusione, ritengo quindi che sul bilancio 2017
permangano ancora le situazioni di difficoltà che abbiamo vissuto
nel 2016, è un bilancio che pareggia come quello del 2016 a livello
di importo, però occorre tenere conto che questo pareggio è stato
ottenuto grazie a 51 milioni di utili straordinari provenienti
dalla CVA, perché, diversamente, non ci sarebbe stato un pareggio,
ma una maggiore sofferenza rispetto all'anno prima. Credo quindi
che lo sforzo da fare tra tutti sia quello di prepararsi per il
prossimo bilancio di previsione cercando di dare un vero rilancio
all'economia della Valle d'Aosta individuando le azioni che possano
determinare la crescita del nostro territorio e la crescita del
gettito fiscale, che, se lo andiamo a valutare negli ultimi anni,
nelle singole poste vede una decrescita lenta e costante che
continua a susseguirsi da quattro o cinque anni a questa parte.
Presidente -
La parola al collega Viérin per il secondo
intervento.
Viérin (UVP) -
Solo alcune considerazioni a seguito degli
interventi dei colleghi affinché gli interventi di questa mattina
siano riportati nell'alveo corretto. Condividiamo appieno le
considerazioni del collega Marquis e dell'Assessore Aggravi sul
fatto che soprattutto all'inizio di una legislatura e soprattutto
con una volontà di pianificazione le risorse devono essere immesse
nel bilancio intanto di previsione che arriverà, ma le nostre
considerazioni derivano e derivavano semplicemente dall'intervento
del collega Restano su una lamentata impossibilità di agire su
delle urgenze che molto probabilmente hanno anche una temporalità
che ha delle particolari necessità. Quando il collega in aula dice
che non possiamo fare fronte a certe esigenze, per esempio, sulle
manifestazioni sportive, intendiamo anche che probabilmente queste
hanno una temporalità tale da dover avere una necessità di fondi
immediata. Lo diciamo perché, collega Marquis, è condivisibile il
fatto che si deve pianificare, ma lei sa benissimo che l'anno
scorso, quando c'è stata l'emergenza di dover reperire le risorse,
lo abbiamo fatto e questo non ha implicato l'impossibilità di avere
una visione verso il futuro, una cosa non esclude l'altra.
Collega Gerandin, abbiamo ascoltato con attenzione una parte del
suo intervento: non quella riferita al passato ma quella riferita
al presente, che sostiene la difficoltà di immettere in tempi brevi
una possibilità di finanziamenti perché questi sono già stati
utilizzati, non è corretta quest'accezione. L'Assessore lo ha
ricordato bene: degli utili SAV, per esempio, che sono stati già
bonificati e che sono successivi alla prima variazione di bilancio,
per una parte, quantificata in 2,7 milioni, possono effettivamente
e potevano essere immediatamente utilizzabili. Questo non significa
che la pianificazione viene fermata, significa, per rispondere al
collega Restano - che ha lamentato un'impossibilità di agire sulle
piccole o grandi esigenze -, che con la cifra citata dall'Assessore
potrebbero effettivamente in qualche modo essere messi a
disposizione per fare fronte a certe emergenze che
l'Amministrazione ha avuto modo di notare. Questo per dire che il
bilancio armonizzato cambia radicalmente l'impostazione del
bilancio rispetto al passato quando si facevano le variazioni di
bilancio, gli assestamenti di bilancio, oggi bisogna essere in
qualche modo attenti a monitorare l'andamento annuale
dell'Amministrazione per cercare di utilizzare le maggiori entrate
e di avere una ricalibratura nei capitoli per evitare di avere
avanzo di amministrazione. Queste risorse aggiuntive che già erano
lì, che vi lasciamo, al di là dei 45 milioni, siamo lieti che il
collega abbia almeno ammesso, in difformità con quanto detto dal
collega Restano, che le risorse ci sono e sono anche aggiuntive
rispetto all'anno prossimo. Ci sono state delle scelte, avevate
almeno la possibilità di portare questi 2,7 milioni in modo
immediato, perché è stato fatto già in passato e andare ad ovviare
alle priorità che voi dovevate individuare: questo noi abbiamo
detto, senza polemica, ma non accettiamo neanche che venga
ricostruito un quadro che non è totalmente veritiero. Ci
permettiamo quindi di dire che il DEFR al 30 giugno è un obbligo di
legge, già in passato è stato bypassato e quindi non è questa
probabilmente una priorità, però è lì che si vedono gli indirizzi e
qualcuno dirà: "non si possono mettere gli indirizzi se non
sappiamo le risorse che si hanno".
Seconda cosa: noi diciamo che una piccola emergenza... si è
parlato di mobilità sostenibile, si è parlato di emergenza
abitativa, si è parlato di agricoltura, queste le priorità,
giustamente ogni maggioranza, ogni Governo, se lo vuole, lo media
anche con l'opposizione, altrimenti ha le proprie priorità e sono
legittime, ma non venite a dirci che non avevate il tempo materiale
di fare una variazione di bilancio da 2,7 milioni, come dice
l'Assessore, per maggiori risorse. Probabilmente non avete
individuato le priorità o avete voglia di fare un altro tipo di
scelta, ma almeno che l'Assessore competente in materia non venga a
lamentarsi sulle scelte del passato che ci possono stare, ma che
potevano essere ricalibrate con le scelte del presente. Questo noi
volevamo dire questa mattina nel nostro intervento.
Detto questo, la progettualità è un'altra fase, noi misureremo
la vostra progettualità sulle capacità di reperire le risorse che
non saranno date per grazia ricevuta, sono una prerogativa della
nostra Regione e quindi saremo molto attenti a vedere, al di là
delle amicizie, delle pacche sulle spalle, dei
selfie
,
collega Gerandin, se queste prerogative saranno onorate da ambo le
parti, quindi sulla progettualità avremo modo di misurarci e di
confrontarci. Il nostro intervento era semplicemente una replica a
quello che il collega Restano aveva cercato di dire: "ci hanno
lasciato i problemi!". Ripetiamolo, questo va bene qualche
settimana, qualche mese, ma oggi, collega Gerandin, lei si deve
giustamente occupare dei problemi dell'agricoltura, e ce ne sono
tanti! Visto che da questi banchi è molto più facile dire quello
che non va e, quando si è lì, sappiamo che molto probabilmente ogni
Assessore è intento a cercare collaboratori, a cercare di
riorganizzare, non è facile trovare le persone che andranno poi ad
affiancare gli amministratori, c'è poi tutta una serie di
incombenze, ma queste incombenze si conoscono, non è che le abbiamo
create! Le abbiamo gestite per qualche mese, per quanto ci
riguarda, abbiamo cercato di dare risposte e, con molta umiltà,
abbiamo cercato di immettere risorse, perché un anno fa, per
esempio, nel settore agricolo sono state immesse risorse che
parzialmente erano carenti e si è cercato di fare qualcosa. In
qualche modo quindi lamentiamo in questo dibattito che ci sia
un'incapacità di vedere la situazione attuale.
Aggiungiamo che, se aveste contribuito ad avere maggiori
risorse, sarebbe già stato un bel gesto di collaborazione, collega
Gerandin. Oggi voi chiedete collaborazione per risolvere le
questioni, ma noi, quando abbiamo chiesto collaborazione sui 45
milioni aggiuntivi, che abbiamo reperito, non è arrivata. Non solo,
avete tentato di non arrivare, minacciando anche responsabilità
contabili, a quei 18 voti che oggi vi avrebbero lasciato le casse
ancora più vuote, ma molto probabilmente avreste poi detto: "le
abbiamo reperite noi queste risorse, quindi siamo bravi". Questo
per dire che adesso veramente, se continuiamo a guardare il passato
e a non saper uscire dal proprio ego e dalla campagna elettorale
finita in una prospettiva che ancora non vediamo nei termini di
risoluzione dei problemi, sarà difficile trovare quella
collaborazione che voi, o almeno una parte di voi, richiede. In
questo senso quindi noi accettiamo qualsiasi tipo di dibattito
senza polemica, ma è giusto ricostruire le questioni come sono. Ad
oggi questa piccola variazione (la seconda) avrebbe potuto dare
piccole risposte, chiaramente parametrate ai grandi numeri del
bilancio, che almeno ci avrebbe dato la possibilità di vedere
intanto che priorità imminenti avevate, se le avete e le misureremo
in altre occasioni. Ci siamo anche permessi, anche se questo ha
stizzito il collega Restano, di avanzare delle risoluzioni e delle
proposte: è stato fatto sulla mobilità sostenibile da parte dei
Cinque Stelle e da parte nostra sull'agricoltura. Credo che le
sensibilità siano da mediare, ma per cercare degli impegni politici
al di là dei dati tecnici per misurare quale potranno essere delle
priorità da mettere in campo per l'Amministrazione. Crediamo quindi
che l'ora degli alibi stia terminando o sia terminata e in questo
senso chiediamo veramente che da oggi si lavori per fare le cose
che si diranno e che si faranno e su queste ci misureremo, ma non
su altro.
Presidente -
La parola al Presidente della Regione.
Spelgatti (LEGA VDA) -
Non voglio intervenire per
chiudere questa questione, ma devo farlo su una frase del collega
Viérin cui piace molto spesso parlare lungamente, che ha detto
testualmente - ed è per quello che ho voluto intervenire -:
"
dobbiamo ricostruire le questioni come sono
". Chiederei
anche a lei, come ho fatto ieri con il collega Testolin, soltanto
una cortesia: di smetterla nel suo parlare di mettere in bocca a me
delle parole che non ho dette, perché oggi, nel suo continuare a
dire cose che sono lontane dalla realtà, è riuscito ad asserire che
avrei fatto io i complimenti alla Ragioneria dello Stato. Io l'ho
vista all'opera, collega - non avevo mai avuto modo di vederla
all'opera mentre lavora, quindi adesso cominciamo a conoscerci - e
mi sto domandando da quando abbiamo iniziato a lavorare - l'ho
vista soprattutto ieri in occasione dell'audizione -: uno, se, di
fronte alle cose che accadono, lei sta ascoltando, perché gli
interventi poi che fa fanno sì che uno poi si domandi se abbia
ascoltato o meno quello che sta succedendo; due, se le risposte che
dà, le dà perché evidentemente non ha capito che cosa sta
succedendo, non ha capito bene; tre, quello che dice a un certo
punto lo sta dicendo evidentemente per mettere soltanto disordine
nelle cose. Io in questo momento le sto chiedendo semplicemente di
non mettere in bocca a me delle parole che non dico, perché io
posso accettare tutto, ma non che venga detto che io avrei detto
qualcosa che non ho detto. Siccome questo sta continuamente
accadendo, mi innervosisco.
Ieri ho detto, a fronte dell'intervento del collega Baccega, che
si ripeteva sulla questione dell'Avvocatura, gli ho spiegato che in
commissione ho fatto i complimenti, ma alla nostra Avvocatura!
Secondo lei, io, per i ricorsi che sono stati depositati dalla
nostra Avvocatura, potrei fare i complimenti alla Ragioneria dello
Stato? Abbia pazienza, perché c'è un limite a tutto! Io ho fatto i
complimenti per i ricorsi della nostra Avvocatura, perché sono
stati fatti correttamente. Stavo rispondendo dicendo da avvocato
che i nostri uffici hanno lavorato correttamente, perché hanno
depositato dei ricorsi corretti. È evidente, non mi venga a dire
adesso che io faccio i complimenti alla Ragioneria dello Stato,
perché c'è un limite a tutto! Io sto solo chiedendo la correttezza
quando riferite qualcosa che io avrei detto. Visto e considerato
che ogni santa volta succede questo, mi innervosisco, per cui, come
lei ha chiesto a noi, chiedo a lei di ricostruire le questioni per
come sono e, di conseguenza, se deve riferire quello che dico io,
almeno sia corretto nel riportare quanto ho detto!
Presidente -
La parola al Consigliere Viérin per fatto
personale.
Viérin (UVP) -
Siamo stupiti da questo intervento. Lei è
il Presidente della Regione, forse ogni tanto se ne dimentica,
l'abbiamo visto nelle dichiarazioni a Pontida, l'abbiamo visto
nelle dichiarazioni di stampa e capiamo anche che lei sia nervosa o
innervosita se in quest'aula c'è un dibattito, ma questo ci
dispiace perché, collega Spelgatti, lei è venuta a presentarci qui
il rinnovamento della centralità del Consiglio e, in una
discussione che un suo Assessore ha suscitato e che non ci sarebbe
stata se non per un intervento che ha cercato di tirare in ballo
cose del passato, lei, innervosita come ieri nel pomeriggio del
Casinò dove non abbiamo sentito la sua opinione e ce ne dispiace,
perché avremmo avuto piacere di capire che idea ha lei, in tutta
questa impossibilità di capire quello che sta facendo e che state
facendo, chiediamo solo un po' di rispetto per le idee altrui.
Io ho semplicemente rievocato una frase che lei, e l'ho fatto
peraltro stamattina, non questo pomeriggio, quindi probabilmente
c'è stato un ritardo nel tempo di reazione... rispetto ad una
risposta al collega Baccega sulla sua veste di avvocato invece che
Presidente, ma era una parentesi che, se doveva essere chiarita, si
poteva fare benissimo questa mattina. Al di là di questo, ci
dispiace che lei, come Presidente, sia stizzita, innervosita - e lo
si vede dai suoi atteggiamenti e dai suoi interventi - per un
dibattito consiliare che è in quest'aula che si produce, è in
quest'aula che si deve in qualche modo sviluppare, anche se
probabilmente non è quello che lei vorrebbe, anche per indole o per
ideologia, e sarebbe più facile tacciare gli altri, non dare la
parola agli altri. Noi siamo qui per esprimere le nostre idee che
possono piacere, possono essere discutibili, ma ci dispiace che,
per un dibattito suscitato da un suo Assessore, che lei guardava
anche in modo strano quando si è permesso di intervenire, adesso ci
venga a dire che noi parliamo per tanto tempo e diciamo delle cose
che magari non le fanno piacere. Esiste un Regolamento, Presidente
Fosson, lo ricordi alla collega Spelgatti, che probabilmente non ha
ancora avuto modo nello studio che sta facendo di leggerlo tutto,
che prevede dei tempi, dei modi e degli interventi. Noi in modo
pacato abbiamo detto quello che pensiamo, ci dispiace che questo
non sia nel suo modo di interpretare questo Consiglio.
Presidente -
Proseguiamo la discussione generale sul
disegno di legge. La parola al Consigliere Rollandin.
Rollandin (UV) -
Se mi permette, tornerei al tema: quello
del consuntivo 2017, tema che è stato in modo encomiabile
illustrato, a nome della terna che ha fatto questo importante esame
del 2017, illustrando quello che è successo, i vari fatti, la parte
economica e strutturale. Tre pagine e quattro righe che sicuramente
hanno illustrato in modo corretto quello che è avvenuto nel 2017,
che è stato un anno un po' particolare, se mi permette, Presidente.
Noi abbiamo avuto una gestione tricefala: abbiamo avuto tre Giunte,
abbiamo avuto dei passaggi, delle rotazioni che sicuramente hanno
avuto anche delle conseguenze nell'ambito della logica per cui ci
sono stati cambiamenti. Tranne le
new entry
tutti quelli che
sono in quest'aula hanno fatto parte della maggioranza, anche chi
non ufficialmente poi sosteneva... come Gerandin che faceva il
pilastro dicendo: "io non ci sono però difendo" e così ha passato
gli anni per arrivare a fare l'Assessore. Questa è la situazione di
com'è trascorso il 2017. Ora, tutte queste cose sono registrate,
quindi non c'è bisogno di insistere. Se non fosse stato per
l'intervento - mi sia concesso - un po' fuori luogo del collega
Restano che è intervenuto questa mattina, io francamente pensavo
che non sarebbe intervenuto nessuno, si prendeva atto di quello che
era successo, i conti erano quelli, tornavano, rendiconto 2017, un
anno travagliato che ha portato a determinate conseguenze positive.
Voglio ricordare che nei bilanci che erano stati approvati c'erano
state delle lunghe discussioni; voglio ricordare che a questo
livello, quando si parlava di bilancio, c'erano già gli esperti che
non erano Assessori di bilancio e che parlavano con dovizia di
particolari su tutta una serie di temi. Lo dico perché oggi con
quella scivolata che c'è stata questa mattina di fatto non abbiamo
più capito se si parlava del rendiconto, del DEFR, di quello che si
immaginava della variazione di bilancio o del futuro bilancio del
2018. Ho visto purtroppo la delusione del collega che non si
trovava più con i numeri, parlava da solo su un tema che era un
altro, tutti si chiedevano: "dove vuole arrivare?". Vuole arrivare
a dirci che qui non c'è ancora niente per il futuro, ma non stiamo
parlando del futuro, stiamo parlando di un rendiconto.
Sul futuro bilancio - e qui, visto che è stato introdotto il
discorso - io voglio ricordare un aspetto non secondario: siamo
passati dal Patto di stabilità all'armonizzazione. Con il Patto di
stabilità che ci ha angustiati per tutti questi anni, noi, anche se
avevamo dei soldi in più, non potevamo spenderli. Io ricordo il
collega Gerandin che tutte le volte ricordava che non si poteva
spendere, adesso non è più così, però bisogna giustamente avere i
soldi. Nella finanziaria per il 2018 ricordo al collega Gerandin
che avevamo messo un articolo lasciando aperta la possibilità dei
140 milioni: non ci è stato impugnato. Dall'altra parte, però, c'è
stato il decreto con cui ci è stato intimato di prorogare di un
anno quello che non era previsto dalla legge. Non voglio farla più
lunga, ma per dire che, se nel momento in cui facciamo un conto
consuntivo del 2017, andiamo ad impegolarci su alcuni aspetti del
bilancio del 2018, su quello che non c'è stato del DEFR... io
ricordo le sollecitazioni sul DEFR da alcuni presenti che dicevano:
"non ci fate vedere il DEFR, lì devono venire fuori le idee, quello
che voi volete fare!", noi abbiamo solo detto: "non avete
presentato nulla".
In conclusione chiedo solo di poter avere giustamente il tempo e
la possibilità di fare quelle analisi su cui dite che state
lavorando, che ci permettano di capire dove volete andare, perché
qui sembra che volete cambiare il mondo, ma oggi non solo non è
stato cambiato il mondo, avete scopiazzato alcune leggi, le avete
presentate come vostre e sono le nostre; sul resto non c'è nulla.
Abbiate anche l'accortezza di non andare oltre, per non usare un
altro termine, sennò è oggettivamente indispensabile che ci siano
degli interventi come sono stati fatti, sennò mi si deve dire
perché giustamente non si sono fatte per tempo delle variazioni di
bilancio possibili, questo nessuno può negarlo, però se lo inserite
in una discussione come il conto consuntivo, può stare come no.
Credo che su questo ci sarà molto da vedere come si potrà impostare
il prossimo futuro, tenendo conto di alcune delle sollecitazioni
che sono venute, a cui non c'è stata risposta. Quando noi parlavamo
di agricoltura, il verbo era: "dobbiamo anticipare, perché sennò
queste persone non stanno in piedi, dobbiamo farlo a tutti i
costi". Io non ho sentito dire niente sugli anticipi. Questa
mattina si è detto che non sono ancora stati pagati 360 milioni,
che si fa? Dove sono gli anticipi? Vogliamo trovarli? Tiriamo fuori
il cassetto? I 371 milioni non ci sono più, ci sono dei vincoli,
non c'erano allora, non ci sono più, ci sono... che si fa? Tanto
per dire che oggi fermiamoci alla prima cartina: quella di un
consuntivo che ha potuto dire tutto il meno possibile del 2017.
Fermiamoci lì, per il 2018 e seguenti aspettiamo le nuove
puntate.
Presidente -
La parola al Consigliere Cognetta, relatore
del progetto.
Cognetta (MOUV') -
Ringrazio i colleghi che hanno
sottolineato la presentazione di questa legge in maniera
estremamente tecnica. Io non ho voluto fare commenti da un punto di
vista politico su quanto accaduto nel 2017, pur stando
all'opposizione; per amore di verità, le dico, collega Rollandin,
che ero all'opposizione e le devo aggiungere che volevo raggiungere
un obiettivo politico che sono riuscito a raggiungere nel corso del
2017 pur restando all'opposizione. Non parliamo di bilancio...
(interruzione di un Consigliere, fuori microfono)
... non completamente, lei ha ragione... quasi al 100
percento... ho fatto almeno l'80, non è poco, sono già soddisfatto.
Lei lo sa meglio di me, perché ne abbiamo parlato tante volte che
quello che sono riuscito a fare sono riuscito a farlo... per il
resto ci sto ancora lavorando. Da un punto di vista strettamente
politico, sull'argomento però in effetti si sarebbero potute dire
tante cose.
Rispetto a questa discussione che c'è stata fino a questo punto,
coglierei il suo invito di terminare qui. Io sottolineo
all'attenzione di quest'aula, visto che dobbiamo anche mettere a
frutto il tempo che utilizziamo per stare in quest'aula - perché ci
è stato rimarcato che forse si perde tempo, ma tanto vale a questo
punto utilizzarlo anche ogni tanto per dire le cose come stanno,
così magari non lo perdiamo e facciamo un minimo di ragionamenti...
-, che forse è stata sbagliata la sequenza. Probabilmente, se fosse
stato fatto - questo lo dico come maggioranza - prima l'intervento
di Marquis, poi l'intervento dell'Assessore di riferimento, poi
l'intervento degli altri Assessori, si sarebbe capito più
chiaramente come e che cosa si voleva intendere da come l'avevo
intesa io.
Fermo restando che le cose si potevano fare meglio, abbiamo dato
una fotografia di quello che è accaduto senza voler calcare troppo
sulle mancanze che effettivamente ci sono, poi c'è chi ha difeso il
proprio operato, c'è chi invece ha fatto notare che aveva già fatto
notare che c'erano dei problemi e che sono rimasti tali e quali e
si pone l'accento sul fatto che si sta lavorando per cercare di
sistemarli. Tutto qui. Possiamo poi "infiocchettare" per tutte le
prossime quattro ore, se vogliamo, qui ci sono esperti, persone che
possono parlare per ore, anch'io ogni tanto mi potrei dilettare in
questo esercizio, però credo che alla fine questo è accaduto. Non
ne farei un dramma; visto che la maggior parte di quest'aula è
d'accordo nell'approvare questo rendiconto, credo che potremmo
anche fare un piccolo passo avanti e passare presto alla
votazione.
Presidente -
La parola al Consigliere Ferrero.
Ferrero (MOUV') -
Di fronte a tante pontificazioni,
diventa quasi imbarazzante intervenire. Sentire da alcuni dire:
"ancora niente", "Governo del fare", i francesi dicono: "
j'en ai
ras le bol
", gli italiani lo dicono diversamente ma io non
voglio essere tirato per le orecchie dal Presidente del Consiglio,
con il quale ho ancora - almeno con questo - degli ottimi rapporti
e allora non mi sbilancerò. "Cosa volete fare?", "in che cosa
consiste questo famoso cambiamento?"; noi vogliamo fare le cose
fatte bene, noi non vogliamo che qualcuno degli Assessori o il
Presidente racconti alla Giunta e agli altri Consiglieri di
maggioranza una realtà all'interno del Consiglio e delle sedi
istituzionali e poi al telefono parli della stessa realtà
definendola bollita, dicendo che i soldi che stanno per essere
stanziati sono buttati nel... puntini, puntini, noi in questo ci
vogliamo differenziare. Per fare questo, è necessario - e io l'ho
richiesto anche al Presidente - un lavoro attento di revisione di
tutto quello che è stato fatto prima, perché - questa è una mia
opinione personale - io non mi fido dei bilanci precedenti, non mi
fido di certa contabilità precedente, bisogna attentamente
spulciare ogni cosa. In questo per noi è il cambiamento. Basta
raccontare balle in una sede istituzionale e poi dopo in un'altra
sede fare confidenze al telefono! Noi non siamo questi, noi non
siamo voi! Questo dovete capire!
Per quanto riguarda le perdite di tempo, noi non stiamo perdendo
tempo: noi stiamo cercando di lavorare seriamente. Se si vuole
andare avanti con queste schermaglie, possiamo proseguire, per
carità, se è questa la vostra intenzione. Noi riteniamo che le
decisioni si adottano, come ha detto l'Assessore Aggravi, quando ci
sono bilanci approvati, quando è stata rispettata la legge e quando
le condizioni sono chiare, quindi nessuna perdita di tempo. Certo,
nell'ottica del sistema che avete mandato avanti per anni, queste
sono perdite di tempo e ci vantiamo di perdere del tempo facendo
questi accertamenti, queste verifiche e andando a fondo su tutto
quanto è stato prima, perché non ci possiamo fidare.
Presidente -
La parola al Consigliere Chatrian.
Chatrian (ALPE) -
È una discussione un po' a corrente
alternata, il documento in discussione è il rendiconto 2017, la sua
fotografia. Non pensavo di intervenire in discussione generale, ma
dopo qualche anno conosco la tattica di chi ha governato e ha
portato fuori strada questa Regione negli ultimi almeno dieci anni:
quella di banalizzare, quella di rendere ridicolo il dibattito,
sminuire, portarlo fuori dal vero dibattito all'ordine del giorno.
"Ma come? Nel 2017 avete governato tutti, tranne gli ultimi che
sono entrati in Consiglio regionale". Non è vero! Un po' di storia,
pochissima, non vorrei far perdere tempo ai colleghi - collega
Mossa, non è una perdita di tempo -, la pubblica amministrazione
parla per atti e forse è meglio perdere qualche minuto in più prima
di approvare certi atti, a meno che ci sia un'altra volontà: quella
di fare un po' di cagnara, "tanto noi non votiamo nessun atto",
come abbiamo già visto in questo Consiglio, ma questa è un'altra
cosa. La parte che mi fa male, mi preoccupa come valdostano e come
ALPE è che tutto è stato ricondotto nelle ultime settimane,
nell'ultimo mese, nell'ultimo anno. Se oggi stiamo affrontando il
rendiconto 2017 con mille criticità: poche risorse, rapporti con lo
Stato difficili, leggi, idee che anche questo Consiglio aveva avuto
negli ultimi anni, ma che sono rimaste nei cassetti per mancanza di
disponibilità, c'è un percorso e, se siamo arrivati a questo
percorso, è perché a monte ci sono degli accordi, ci sono degli
atti, ma soprattutto - mi riallaccio al passaggio che faceva il
collega Bertin - bisogna fare delle scelte.
L'Amministrazione fa delle scelte e chi è eletto e non nominato
fa delle scelte di natura politica. Se oggi siamo a discutere su un
rendiconto difficile, critico, senza risorse, con un rapporto con
lo Stato tesissimo, difficile, è perché nel 2010 è stato fatto un
accordo con lo Stato, un pessimo accordo con lo Stato! La Regione
autonoma Valle d'Aosta è il fanalino di coda delle Regioni a
Statuto speciale. Questi sono i dati, non è Chatrian, non è ALPE,
sono dati a confortare... modificato? No. In questi ultimi nove
anni le altre Regioni a Statuto speciale hanno modificato chi due,
chi tre volte gli accordi con lo Stato.
Oltre alla questione accordi con lo Stato, ci siamo
riposizionati parlando già del 2018, al cui all'interno c'è un
passaggio alla nuova legislatura, dall'altra ulteriori criticità
con lo Stato e poi la variazione di bilancio. Su questo, collega
Aggravi, abbiamo avuto modo di confrontarci in queste settimane:
prima bisogna conoscere, bisogna sapere e poi dopo si decide, si fa
quella famosa parte che il collega Bertin ci diceva: la famosa
scelta, ma prima bisogna avere le disponibilità, altrimenti buttare
sul tavolo cinquanta idee nel momento in cui non si sa qual è
l'atterraggio: il famoso punto di caduta... siamo capaci tutti a
parlare, ma forse è il momento di parlare un po' di meno e, nel
momento in cui ci sono le condizioni, fare qualche fatto. Io penso
che il collega Aggravi in queste settimane, insieme alla
maggioranza, cercherà di predisporre, confezionare una variazione
di bilancio che sarà affrontata nel primo Consiglio di settembre.
Voi ci direte che è tardi. Prima non si può, ci sono state delle
difficoltà a fare questa radiografia così attenta e importante,
immagino che il Governo cerchi di reperire più risorse possibili
utili a dare quelle risposte immediate, almeno per l'ultimo
trimestre. Questo è il primo obiettivo che ci poniamo e che
vogliamo raggiungere per il 25 settembre. Oggi non c'erano le
condizioni né tecniche, né amministrative, né politiche, altrimenti
vi avremmo raccontato delle favole, vi avremmo raccontato delle
falsità. Io penso che questo sia un cambiamento di metodo, di
approccio. Stanno valutando quante risorse saranno disponibili per
il prossimo Consiglio e soprattutto mettendo sul tavolo in modo che
ci siano le condizioni per poter dare quelle risposte prioritarie e
necessarie alla comunità valdostana.
L'ultima considerazione che vorrei fare è questa. Questi saranno
dei tacconi, delle risposte puntuali, ma la sfida più difficile
sarà indubbiamente quella di preparare il DEFR, i mesi di agosto e
di settembre saranno importantissimi per predisporre e lavorare sul
documento economico-finanziario di natura politica, ma
parallelamente si deve avere anche il punto di caduta, che è quello
economico e finanziario. I due dossier quindi non solo vanno di
pari passo, ma sono strettamente legati per poter affrontare nel
merito e politicamente le scelte del triennio 2019/2021.
Come dicevo, il rendiconto è una cosa molto asettica, non sarei
intervenuto, ma proprio banalizzare e focalizzare su qualche
settimana, su qualche mese quando la genesi parte da lontano, nel
lontano 2009 quando la Regione autonoma aveva 1.700 milioni di euro
a disposizione e oggi ne abbiamo a malapena 1.100... forse c'è un
percorso, ci sono delle scelte politiche, delle scelte
amministrative, degli accordi fatti con lo Stato, degli accordi
sull'IVA di importazione, degli accordi che abbiamo subito come
Regione e che, a differenza delle altre Regioni a Statuto speciale,
non siamo stati capaci ad accompagnare in maniera diversa. Penso
che queste siano le sfide dei prossimi mesi: la variazione di
bilancio per dare delle risposte puntuali in tempo utile, che vuol
dire assolutamente non oltre il primo Consiglio di settembre (per
il 25 settembre); l'evoluzione sui rapporti Stato-Regione e, il più
bello e più interessante, se vogliamo provare a passare dalle idee
ai fatti, è quello legato al triennio 2019/2021, cioè al DEFR
insieme al bilancio del mese di ottobre, novembre e dicembre. Io
penso che siano queste le tre sfide principali, con tre momenti
separati e con tre punti di caduta troppo importanti per poter
mettere in atto delle normative, delle leggi che garantiscono le
pari opportunità all'interno di un sistema che in questo momento
non le ha ancora.
Presidente -
La parola al Consigliere Bianchi.
Bianchi (UV) -
Certamente siamo diversi e le spiego anche
perché, collega Ferrero. Noi per cinque anni abbiamo cercato di
amministrare, cercando di dare delle risposte ai valdostani. Magari
qualcuna è arrivata, qualcuna non è arrivata, ma abbiamo cercato di
darle, lei in cinque anni molto probabilmente non ha votato neanche
una, prendo in prestito le parole dal collega Chatrian: qua
l'Amministrazione parla per atti, quindi è lì la differenza, poi
possiamo discutere sull'atto, ma lei non ne ha mai votate.
Dall'altra, mi permetta una battuta, visto che lei ne ha sempre per
tutti: sarebbe anche opportuno capire come mai non abbia potuto
candidarsi nei Cinque Stelle, sarebbe opportuno saperlo. Visto che
accusa le parti, io non ho problemi a dirlo, lo sanno tutti: sono
all'interno di un giudizio non penale, ma della Corte dei Conti, ma
le dico tranquillamente che quello che abbiamo fatto in passato - e
lo dico qui in Consiglio -... sono convinto che sia stato giusto
dare delle risposte ad una società, come per altre, per il bene
della Valle d'Aosta, quindi per questo siamo veramente diversi noi
da lei.
Presidente -
Non ci sono altre richieste di intervento,
dichiaro chiusa la discussione generale. Non ci sono repliche da
parte del Governo, passiamo alle dichiarazioni di voto. La parola
al Consigliere Viérin.
Viérin (UVP) -
Ci permettevamo solo di chiedere se il
collega Restano poteva essere presente in aula visto che tanta
discussione è scaturita anche dalle sue affermazioni.
Presidente -
Passiamo all'articolato. Articolo 1. Non ci
sono interventi, metto in votazione l'articolo 1. La votazione è
aperta. La votazione è chiusa.
Presenti: 35
Votanti: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Articolo 2: stesso risultato. Articolo 3: stesso risultato.
Articolo 4: stesso risultato. Articolo 5: stesso risultato.
Articolo 6: stesso risultato. Articolo 7: stesso risultato.
Allegato 1 con relazione: stesso risultato. Allegato 2 con
relazione: stesso risultato. Allegato 3: stesso risultato. Allegato
4: stesso risultato. Allegato 5: stesso risultato.
Pongo ora in votazione il rendiconto nella sua interezza. La
votazione è aperta. La votazione è chiusa.
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
