Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1472 del 17 ottobre 1990 - Resoconto
OGGETTO N. 1472/IX - Attività di ricerca del Museo regionale
di scienze naturali
(Interpellanza).
Presidente - Do lettura dell’interpellanza
presentata dal Consigliere Riccarand:
INTERPELLANZA
Ricordato che, con la legge regionale 20 maggio 1985, n.32, è
stato istituito il Museo regionale di Scienze Naturali, con sede in
Saint-Pierre;
Rilevato che scopo principale di tale Museo è di promuovere
coordinare e compiere ricerche naturalistiche;
Sottolineata la necessità di dotare il Museo di un adeguato
gruppo di ricercatori a tempo pieno in modo da costituire un solido
punto di riferimento scientifico per tutta la nostra Regione;
il sottoscritto Consigliere regionale del Gruppo Verde
Alternativo
interpella
l’Assessore all’Agricoltura,
Foreste ed Ambiente Naturale per sapere che cosa si intende fare
per dare solidità e slancio all’attività di ricerca
e divulgazione scientifica del Museo regionale di Scienze
Naturali.
Presidente
- M. Riccarand vous avez le droit.
Riccarand (VA)
- La legge regionale n. 32 del 1985 ha
istituito come è noto il Museo regionale di scienze naturali con
sede in Saint-Pierre. Questa istituzione, nonostante il nome faccia
pensare ad un ente che ha prevalente fisionomia di carattere
conservativo ed espositivo, in realtà, nel suo statuto e nelle sue
finalità così come è concepito, è essenzialmente un istituto visto
come un luogo di ricerca, o comunque un organismo che deve
affiancare all’attività di informazione, di
catalogazione, di esposizione, una adeguata e significativa
attività di ricerca.
Da quando esiste il Museo regionale di scienze naturali si è
però verificato che, mentre per quanto riguarda la parte espositiva
è stata realizzata una mostra, è stato registrato anche un successo
di frequentazione e di visite notevole al Museo di Saint-Pierre, ci
sono state invece delle difficoltà per quanto riguarda
l’avvio e il decollo dell’attività di
ricerca. L’istituto di Saint-Pierre quindi è rimasto
essenzialmente un istituto espositivo senza una continuità di
ricerca, senza nucleo di personale alle dipendenze, che potesse
permettere di avviare tutta una serie di ricerche che sarebbero
molto utili per l’Amministrazione regionale, per gli
enti locali, per tutta l’attività scientifica che
interessa la nostra Regione.
Quindi il problema è quello di intervenire in accordo con gli
organismi dirigenti di questo Museo, che è una emanazione
dell’Amministrazione regionale, sottoposto al
controllo e alla vigilanza della Regione, perchè ci sia una
maggiore attenzione, un maggiore impegno rispetto
all’attività di ricerca, per cercare di valorizzare
una serie di capacità che sono presenti fra i ricercatori che
gravitano intorno all’istituto ma che sono in questo
momento piuttosto disperse.
Il significato di questa interpellanza è quello di sottolineare
l’importanza di questo aspetto e chiedere alla
Giunta che cosa intende fare perchè questa parte di funzioni, fra
l’altro funzioni prioritarie, principali che il
Museo di scienze naturali di Saint-Pierre aveva alla sua base,
possano essere adeguatamente espletate nei mesi e negli anni
prossimi.
Presidente
- Ha chiesto di parlare
l’Assessore all’Agricoltura, Foreste
e Ambiente Naturale Lanièce, ne ha facoltà.
Lanièce (DC)
- La Giunta sta predisponendo un progetto di
legge, che verrà presentato entro la fine del corrente mese, per
permettere al Museo di avere una autosufficienza finanziaria, in
modo che possa poi programmare gli studi, le ricerche e le
divulgazioni che ritiene più opportuno.
Con questo progetto di legge si porterà la dotazione finanziaria
del Museo a 200 milioni annui, e con decorrenza dagli anni prossimi
questo intervento sarà indicizzato. Riteniamo che dopo il consiglio
di amministrazione avrà tutte le possibilità per predisporre il suo
programma e rispondere a quanto previsto dalla legge
istitutiva.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Sono soddisfatto della risposta
dell’Assessore. Credo che l’aspetto
finanziario sia sicuramente importante rispetto al decollo di
questa attività di ricerca del Museo di scienze naturali di Saint-
Pierre. Si tratta però anche di verificare insieme agli organismi
dirigenti del Museo che questo aumento di finanziamento sia
effettivamente utilizzato in questa direzione di ricerca. Si tratta
quindi di fare sicuramente la legge che prevede un aumento del
contributo, ma di seguire l’utilizzazione di questi
finanziamenti in modo da cercare di orientarli verso questa
attività di ricerca, che è l’aspetto su cui il Museo
in questo momento è più carente e che noi dobbiamo preoccuparci di
potenziare. Evidentemente sarà anche preoccupazione dei Gruppi
consiliari, delle commissioni competenti, di seguire passo dopo
passo l’applicazione di questa nuova legge e
dell’aumento di potenzialità che essa
comporterà.
***
