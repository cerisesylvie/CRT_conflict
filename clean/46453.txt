Classificazione
SPORT E TEMPO LIBERO
Manifestazioni sportive



Oggetto del Consiglio n. 2874 del 25 ottobre 2023 - Resoconto
OGGETTO N. 2874/XVI - Interrogazione a risposta immediata:
"Attività di preparazione della Coppa del mondo di sci alpino sul
versante italiano".
Bertin (Presidente) -
Punto n. 8.03. Consigliera Erika
Guichardaz ne ha facoltà.
Guichardaz E. (PCP) -
Organi di stampa nazionale ed
internazionale in questi giorni parlano delle ruspe da cantiere che
stanno scavando il ghiacciaio del Teodulo per modellare il percorso
della Coppa del mondo di sci dell'11 e 19 novembre tra Zermatt e il
Breuil-Cervinia.
Il 17 ottobre alcune associazioni hanno avviato a loro volta una
procedura per chiedere alla Commissione cantonale dell'edilizia
svizzera d'interrompere immediatamente i lavori.
È notizia di ieri che la Commissione cantonale ha emesso il
divieto di utilizzo di una parte di quanto realizzato in vista
delle gare di Coppa del mondo.
Alla luce di tutto questo, calcolando anche la nostra strategia
di adattamenti ai cambiamenti climatici, l'enorme impegno anche di
Fondazione Montagna Sicura e di altre organizzazioni che conoscono
bene l'importanza dei ghiacciai e sono anche sensibili sul tema,
chiediamo al Governo regionale lo stato dell'arte di questa
preparazione della gara e soprattutto se sul versante italiano
invece, rispetto alla questione delle autorizzazioni, siamo
completamente a norma.
Presidente -
Risponde l'assessore Bertschy.
Bertschy (AV-VdA Unie) -
I lavori di preparazione della
pista sono pressoché ultimati e si sta provvedendo alla posa delle
reti di protezione e alla linea aerea per i dati e per
l'alimentazione dei dispositivi vari, telecamere, apparati audio e
cronometraggio, quindi per quello che ci riguarda i lavori stanno
avanzando nella maniera corretta nei due tratti che riguardano il
territorio italiano, che sono differenti: una parte si realizza su
un territorio dove la pista viene realizzata esclusivamente per
questo periodo delle gare della Coppa del mondo, mentre
nel
secondo tratto si utilizza un tratto di pista turistica, la
cosiddetta "Ventina" che è stata poi classificata e viene
denominata la "7 bis".
Per quello che è di nostra informazione e ovviamente per il
lavoro che le società sono tenute a fare, sono state avviate per
tempo tutte le autorizzazioni e i permessi ritenuti necessari a
poter operare in piena legittimità. Non siamo noi che dobbiamo
valutare questi aspetti ma la società, già nell'edizione dello
scorso anno, aveva lavorato nella direzione di ottenere tutti i
permessi e di agevolare tutte le autorizzazioni.
Si procede per raggiungere l'obiettivo, un obiettivo che
inseguiamo da tempo e che potrebbe dare alla nostra Regione la
possibilità di sviluppare una competizione sportiva di grande
livello e di continuare poi nella direzione, se possibile, di
richiedere di poter realizzare queste gare - come è un po' tutto il
movimento sportivo che oggi lo sottolinea - sempre più avanti nel
corso della stagione invernale, viste le mutazioni che il tempo sta
dimostrando.
Una delle cose che però è bene sottolineare è che in territorio
svizzero, ma in generale in tutti i ghiacciai del mondo,
l'operazione meccanica di chiusura dei crepacci e della messa in
sicurezza delle piste è prevista proprio dall'autorizzazione delle
piste, quindi la movimentazione della neve e il riempimento di
questi crepacci con la neve è una cosa che avviene da tempo, da
sempre forse sul Ghiacciaio del Plateau. Poi su questo si potrà
essere più precisi chiedendo le informazioni alla società svizzera,
però questo proprio per garantire la sicurezza sia degli sciatori
che dei lavoratori che degli operatori. Probabilmente, in questo
caso, ha fatto molto più scalpore l'attività che si fa, ma è
un'attività che è parte del lavoro che si fa sui ghiacciai.
La cosa più importante è che ha nevicato in questi ultimi giorni
e che le cose procedono nella maniera giusta. L'obiettivo è,
speriamo, di fare una bella manifestazione e di realizzare in pieno
il progetto che si è lanciato.
Presidente -
Per la replica, la consigliera Erika
Guichardaz.
Guichardaz E. (PCP) -
Non solo le immagini fanno
scalpore, perché se la notizia di ieri dice che una parte di quelle
piste non può essere utilizzata perché non era autorizzata,
evidentemente qualcosa nelle autorizzazioni, lato svizzero, c'è
stato.
Verificheremo quanto lei ci ha detto rispetto al lato italiano.
Quello che rileviamo, purtroppo, è che un evento che forse dovrebbe
far parlare in positivo, oggi è agli onori della cronaca nuovamente
sotto un aspetto invece negativo e c'è un'indignazione generale
anche da parte di atleti comunque di rango mondiale. Lo abbiamo
letto sulle pagine della stampa di ieri, proprio perché si va verso
l'indignazione di chi vuole spremere la natura per fare degli
eventi a tutti i costi in un momento che sappiamo di grande
difficoltà anche per i ghiacciai e soprattutto per il ghiacciaio
del Teodulo.
