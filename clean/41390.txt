Classificazione
AMBIENTE
Stoccaggio e smaltimento rifiuti



Oggetto del Consiglio n. 524 del 21 marzo 2019 - Resoconto
OGGETTO N. 524/XV - Illustrazione della mozione:
"Regolamentazione della gestione dei materiali in plastica monouso
nelle feste e sagre".
Distort (Presidente)
- Punto 33 all'ordine del giorno.
Diamo spazio per la presentazione della mozione da parte della
proponente Consigliera Pulz, dopodiché sospenderemo il Consiglio.
Prego, collega.
Pulz (ADU VDA)
- "Non c'è più tempo", non per presentare
la mozione, ma perché è quanto sono andati ripetendo, con un
accorato appello ai politici, gli allievi che venerdì 15 marzo
hanno manifestato in tantissime città a livello internazionale -
più di 500 ragazzi, fortunatamente anche ad Aosta -, perché non
vogliono giustamente farsi rubare, come hanno detto, il loro futuro
da noi adulti che, tra le altre cose, abbiamo riempito il mondo di
plastica. A parte i più sentiti complimenti ai nostri ragazzi che
sono più sensibili e preparati della maggior parte degli adulti, i
quali infatti, in troppi casi - e mi sta salendo un po' di rabbia -
si sono lanciati in critiche indegne ed inaccettabili, voglio
ricordare che due settimane fa si è celebrato il World Wildlife
Day, la giornata per la vita selvatica, che quest'anno è stato
dedicato alle specie marine.
È notizia di due giorni fa - l'avrete visto, era su "La
Repubblica" in particolare - la morte di una balena nelle Filippine
per
shock
gastrico e nella sua pancia sono stati ritrovati
40 kg. di plastica. Leggiamo - perché se ne parla molto di questi
tempi, altra notizia recente - che il 90 percento degli uccelli
marini ha nello stomaco micro e macro plastiche. Dovremmo
ricordarci, ogni volta che buttiamo una busta, un sacchetto o un
bicchiere, che possiamo noi stessi causare la morte di un essere
animale. Persino nella Fossa delle Marianne, l'abisso più profondo
del nostro pianeta, anche gli animali più piccoli mangiano
plastiche. I nostri ragazzi hanno capito, molto più in fretta di
noi adulti, che non abbiamo un pianeta B e dobbiamo tutelare
l'unico che abbiamo a disposizione. Sempre per rimanere in tema,
nell'abisso Challenger, che si trova a 10.890 metri di profondità
sotto il livello del mare, ci sono tracce di sostanze di
microplastiche non biodegradabili, quelle di cui sono fatti
normalmente i nostri vestiti, contenitori, imballaggi che
attraverso i comuni canali domestici, anche semplicemente con un
lavaggio della lavatrice, si fanno strada verso gli oceani dove poi
si frammentano, affondano e vengono ingeriti dagli animali marini,
come poi magari i crostacei che degustiamo a caro prezzo in qualche
ristorante e usciamo anche soddisfatti. Dall'Everest alla Fossa
delle Marianne non c'è più un punto troppo alto o troppo profondo o
troppo basso in cui la plastica e i rifiuti non riescono ad
arrivare. Non c'è bisogno di andare nella Fossa delle Marianne che
forse è un po' lontano, basta guardare dietro l'angolo, sul fiume
Po, dove ci sono correnti che portano elevate quantità di plastiche
fino al delta del Po, lungo le coste dell'Emilia-Romagna dove poi
andiamo a fare il bagno - lì si calcolano 18 chili per chilometri
quadrati di frammenti di plastica al giorno - e nelle Marche. Anche
nella bella Liguria, nella laguna di Venezia, in campagna, ci sono
livelli molto elevati di inquinamento da plastica. Proprio nella
zona del Po da quest'estate è stata realizzata una diga
sperimentale che raccoglie tutta la plastica che galleggia sul
fiume portata dalla corrente fino al mare.
La domanda è: perché come al solito dovremmo spendere di più per
arginare i disastri ambientali quando risulterebbe essere più
economica ed efficace la prevenzione per impedire questo viaggio
delle plastiche dai fiumi fino ai mari?
Noi di Ambiente Diritti Uguaglianza Valle d'Aosta di queste
tematiche abbiamo già parlato più volte e siamo fermamente convinti
che l'educazione ambientale vada promossa, soprattutto in quei
contesti sociali dove ci sono persone di tutte le età, ci sono le
famiglie che si ritrovano grazie ad eventi, feste anche religiose,
sagre, manifestazioni sportive.
Le Amministrazioni e le Pro Loco hanno la responsabilità e il
compito di essere le prime a dare il buon esempio, perché è proprio
in questi momenti di convivialità, di socializzazione, in questi
momenti ludici che i giovani, i bambini, tutti quanti, possono
imparare a diventare attenti divulgatori di una cultura più
ecologica ed ambientalista su cui, per fortuna, oggi c'è grande
attenzione, anche se abbastanza recente nel mondo. Lo sanno bene
quelle Regioni e quei Comuni che da alcuni anni hanno avuto il
coraggio di fare determinate scelte politiche - perché di questo si
tratta, queste sono le soluzioni - e hanno messo a punto nuove
strategie per limitare o anche eliminare l'utilizzo delle stoviglie
in plastica monouso.
Facciamo soltanto alcuni brevi esempi su modelli da emulare sul
fronte proprio delle manifestazioni pubbliche organizzate nel
territorio e torniamo a parlare, come già ieri, della Toscana, che
effettivamente per tanti aspetti è un modello di riferimento. In
Toscana assistiamo ad un felice ritorno delle stoviglie in ceramica
nelle feste e nelle sagre, quelle stoviglie che hanno mandato
definitivamente in pensione la plastica "usa e getta". Nell'ambito
dei finanziamenti europei, nel 2015 sono stati investiti 10 mila
euro - cifra tutto sommato irrisoria - in stoviglie professionali
per la promozione di buone pratiche ambientali, con l'obiettivo di
prevenire, ridurre i rifiuti, dove appunto le stoviglie materiali
durevoli hanno sostituito definitivamente la plastica "usa e getta"
monouso. Merita uno sguardo più attento la questione dell'acqua in
bottiglia di cui abbiamo già parlato (noi per fortuna utilizziamo
queste belle ed eleganti bottiglie in vetro). C'è un primato
europeo dell'Italia nel consumo di acqua minerale in bottiglia: 224
litri annuali (fonte Censis del 2018). A livello mondiale gli
italiani risultano secondi solo ai messicani. Immaginando di
allineare tutte le bottiglie in plastica... formeremmo un
serpentone di 4 milioni di chilometri pari a dieci volte la
distanza tra terra e luna.
L'altro esempio riguarda un'altra Regione per certi aspetti
virtuosa, non certo per tutti, che è il Veneto. Nel Trevigiano c'è
il Modello Contarina, il modello conosciuto bene anche qui da noi
dai tempi ancora del referendum contro il famoso Piro, il
pirogassificatore: la Contarina, tra gli innumerevoli servizi, ne
offre anche uno dedicato proprio agli eco-eventi. Il Consorzio
Contarina propone un pacchetto completo per la gestione dei rifiuti
prodotti durante le feste, durante le manifestazioni, proprio per
organizzare al meglio la raccolta differenziata e rendere
sostenibile l'evento attraverso diverse proposte. Perciò sagre con
stoviglie compostabili o quelle in ceramica avranno gestioni e
forniture diverse, a seconda del materiale prescelto. Le
manifestazioni che sono più attente alla tutela ambientale possono
usufruire di riduzioni tariffarie per il servizio di gestione dei
rifiuti. È questo il punto importante: le riduzioni tariffarie per
chi si dimostra virtuoso. Le tariffe infatti mirano ad incentivare
l'utilizzo di stoviglie a minor impatto ambientale e la riduzione
del rifiuto non riciclabile. I costi crescono in base al volume dei
contenitori per il rifiuto secco residuo e in base al tipo di
stoviglia utilizzata. Il Consorzio Contarina - e lì dovremmo
ispirarci - premia gli eventi che si distinguono per l'eccellente
gestione dei rifiuti con l'attestato di eco-evento virtuoso, che
tra l'altro è anche molto simpatico, e con riduzioni tariffarie che
variano appunto in base alla tipologia di stoviglia utilizzata.
Noi di ADU possiamo dunque affermare che, per esperienza molto
diretta di parecchi nostri membri nelle sagre e nelle
manifestazioni locali dove vengono utilizzate le stoviglie in
materiale compostabile, al termine dell'evento la raccolta
differenziata ha sempre superato di gran lunga il 90-95 percento di
materiale riciclabile con una minima percentuale di rifiuto secco
non riciclabile tendente allo zero. Questi risultati dipendono
chiaramente dell'elevata qualità nella fase di separazione dei
materiali e per la presenza di materiale compostabile che, unito
alla frazione organica, riduce il rifiuto secco e massimizza così
la raccolta differenziata. Questo ci dimostra che non è difficile
eguagliare, se non anche superare - e l'Assessore ne sarebbe
senz'altro contento - i brillanti risultati delle altre Regioni,
cominciando seriamente ad eliminare dalle manifestazioni locali,
che sono numerose e ricche, la plastica "usa e getta" e ad adottare
anche erogatori di acqua alla spina o quelle mini casette
dell'acqua realizzate per l'evento che possono sostituire la
distribuzione di centinaia di bottiglie d'acqua in plastica che poi
finiscono nei nostri mari. Solo così le sagre potranno diventare
vetrine virtuose di buone pratiche, con l'uso della ceramica anche
lavabile o di materiale compostabile come polpa di cellulosa o
mater-bi, che non hanno nulla da invidiare alla poco salutare
plastica (pensate soprattutto quando deve contenere cibi molto
caldi). Allo stesso tempo le sagre potrebbero essere il punto di
partenza per fare acquisti con
packaging
limitato.
Per raggiungere un buon obiettivo è necessario che il Governo
regionale si impegni ad eliminare questo limite - di cui
continuiamo a non capire il senso - del 5 percento di stoviglie
compostabili rispetto alla frazione organica prodotta, che confonde
ed ostacola la raccolta di umido destinato al compostaggio. Questo
è il primo punto della mozione. Si chiede poi l'impegno a definire
"Ecolo-Fête" - il cui omino simbolo ormai ha compiuto più di 20
anni, eppure siamo ancora qui a discutere di plastica - solo quelle
sagre e quelle manifestazioni che d'ora in avanti saranno degne di
questo appellativo, perché appunto rinunciano totalmente
all'utilizzo di stoviglie in plastica monouso e quindi andrebbe
offerto loro gratuitamente il servizio di raccolta rifiuti. Questo
è l'altro punto della mozione dell'impegnativa. I sub-Ato, inoltre,
dovrebbero essere sollecitati perché valorizzino queste Ecolo-Fête
e penalizzino le altre facendo pagare il servizio di raccolta dei
rifiuti come se fossero rifiuti speciali che sono assimilabili agli
urbani. È giunta da tempo ormai l'ora di premiare le
organizzazioni, le Amministrazioni, ma anche i cittadini virtuosi -
l'abbiamo già detto più volte - e penalizzare coloro che non
vogliono adottare regole che poi sono regole di civile convivenza
gravando così sulla fiscalità di un'intera comunità, secondo il
principio sacrosanto riconosciuto anche dall'Europa che chi più
inquina più paga. Ricordiamoci ancora una volta che la frazione
organica viene pagata meno del rifiuto secco non riciclabile,
quando dovrebbe essere invece valorizzata come una risorsa e non
considerata un rifiuto. Questo è il tema di fondo.
Concludo ricordando ancora che le plastiche delle stoviglie "usa
e getta" adottate fino ad oggi nelle sagre e nelle feste di paese,
se ancora sporche sono irrimediabilmente destinate ad essere
conferite nei rifiuti indifferenziati, non in quelli riciclabili.
Spesso sono plastiche di bassa qualità che, insieme ad altre
plastiche eterogenee, formano il cosiddetto "plasmix" destinato
all'incenerimento, ai cementifici e che sicuramente non sono
sinonimo di salvaguardia della nostra salute, di quello dell'intero
nostro pianeta e delle nuove generazioni delle donne e degli uomini
del domani, a cui una sana ed autentica politica deve sicuramente
sempre saper guardare.
Presidente
- Con questo suo intervento si conclude la
seduta mattutina del Consiglio. Il Consiglio è quindi sospeso e la
seduta si riaprirà alle ore 15:30 per la discussione generale sulla
mozione di cui al punto 33.
---
La seduta termina alle ore 12:55.
