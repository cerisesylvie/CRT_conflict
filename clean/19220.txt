Classificazione
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 2401 del 23 gennaio 2002 - Resoconto
OGGETTO N. 2401/XI Assetto societario della società italiana
per il Traforo del Monte Bianco. (Interrogazione)
Interrogazione Preso atto del ruolo rilevante assunto dalla
società italiana del Tunnel del Monte Bianco in riferimento a tutte
le problematiche relative alla riapertura e alla gestione del
Traforo;
Ritenuto necessario avere informazioni
sull’assetto societario della società italiana per
azioni per il Traforo del Monte Bianco;
il sottoscritto Consigliere regionale
Interroga
il Presidente della Regione per sapere:
1) qual è l’assetto societario della società
italiana per azioni per il Traforo del Monte Bianco;
2) quale ruolo è stato assunto dal gruppo "Benetton"
all’interno di tale assetto.
F.to: Curtaz
PrésidentLa parole à l’Assesseur au budget,
aux finances et à la programmation, Agnesod.
Agnesod (UV)
In riferimento ai quesiti contenuti
nell'interpellanza, posti in maniera puntuale e precisa, cercherò
di rispondere in maniera altrettanto puntuale.
La prima domanda si riferisce all’assetto
societario della S.p.A. per il Traforo del Monte Bianco.
Inizio dal capitale sociale deliberato e versato che è di
211.200 milioni, pari a 109.084 milioni di euro; il numero totale
delle azioni è di 2.112.000, il valore nominale delle azioni è di
100.000 lire, pari a 51,65 euro; la tipologia delle azioni è divisa
in due classi: tipo A e tipo B, quelle del tipo A sono 1.200.000:
66.000 detenute dal Cantone di Ginevra, altrettanto dalla città di
Ginevra e 1.077.000 da privati italiani, quelle del tipo B, azioni
al risparmio, sono 902.000 ripartite in 678.000 allo Stato italiano
e 224.000 alla Regione. La Regione quindi ha 10,625 percento, la
società Autostrade ha il 51 percento, il Ministero dei lavori
pubblici ha il 32,125 percento, il Canton di Ginevra e la città di
Ginevra hanno tutti e due il 3,125 percento del totale delle azioni
della società. Lascerò i dati a disposizione del Consigliere.
Alla seconda domanda, sul ruolo assunto dal gruppo Benetton
all’interno dell’assetto societario
del Traforo del Monte Bianco, rispondo che esiste la presenza di
questo gruppo all’interno della società in quanto, a
seguito dell’autorizzazione da parte del Ministero
del tesoro nel giugno 1999, all’avvio della
procedura di alienazione dell'intera quota posseduta
dall’IRI nel capitale di Autostrade (86 percento)
l’assemblea degli azionisti
dell’istituto ha deliberato la cessione, a seguito
di trattativa diretta, di una quota pari al 30 percento del
capitale della società Autostrade alla cordata composta dalle
Edizioni Holding S.p.A., società finanziaria del gruppo Benetton,
che ha il 18 percento di questo 30 percento, Fondazione Cassa di
Risparmio di Torino con il 4 percento, l’Autopistas
concessionaria spagnola con il 3,85 percento,
l’Istituto nazionale delle assicurazioni S.p.A. con
il 2 percento, l’Unicredito con il 2 percento e la
Brisa Auto-Estradas de Portugal con lo 0,15 percento. A questo
punto Benetton è presente nel Traforo del Monte Bianco nella misura
del 18 percento di quel 30 percento con cui la cordata, chiamata
"Schema 28", facente capo a Benetton stesso, è presente nella
società Autostrade S.p.A., in definitiva è un azionista del gruppo
Autostrade, quindi è presente in quanto azionista del gruppo
Autostrade all’interno della società del Traforo del
Monte Bianco. Riepilogando, la società Autostrade, che ha sempre
avuto e ha ancora il 51 percento delle azioni di tipo A del
Traforo, mantiene la sua partecipazione, cambiando in parte il
proprio assetto societario poiché da oltre un anno "Schema 28" è
subentrata all’IRI e detiene il 30 percento del
pacchetto della società Autostrade. Di questo 30 percento la
Holding Benetton ne detiene il 18 percento.
La società Autostrade quindi è composta da una quota bloccata
del 30 percento e detenuta da "Schema 28", e da una quota del 70
percento, quotata in borsa. Queste sono le informazioni in nostro
possesso con cui credo di aver risposto in maniera esauriente alle
domande poste dal Consigliere.
Président
La parole au Conseiller Curtaz.
Curtaz (PVA-cU)
Ringrazio l’Assessore per
la risposta esauriente della quale prendo atto. Chiedo se mi può
dare immediatamente copia dei dati e delle sue risposte.
