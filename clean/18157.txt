Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 1250 del 5 aprile 2000 - Resoconto
OGGETTO N. 1250/XI Intendimenti circa la promozione e
costituzione di fondi pensione a base territoriale regionale.
(Interpellanza)
Interpellanza Premesso:
- che la società "Servizi Previdenziali Valle
d’Aosta S.p.A.", costituita nel 1998 e partecipata
per oltre il 50 percento dalla Regione Autonoma Valle
d’Aosta, ha quale oggetto sociale la promozione e la
costituzione di uno o più fondi pensione a base territoriale
regionale;
- che la Regione Autonoma Valle d’Aosta ha
concesso contributi finanziari superiori al miliardo;
- che attualmente sono aperte le sottoscrizioni per la
costituzione di due fondi di previdenza complementare, uno per i
lavoratori autonomi, il FOPAVA, che sembrerebbe non aver raggiunto
adesioni sufficienti alla sua concretizzazione,
l’altro per i lavoratori dipendenti FOPADIVA la cui
raccolta delle adesioni è partita da gennaio;
tutto ciò premesso, i sottoscritti Consiglieri regionali
Interpellano
L’Assessore alle Finanze per sapere:
1) se corrisponde a verità che il FOPAVA verrà abbandonato per
insufficienza del numero di adesioni;
2) sulla base di quali analisi tecniche sono stati ipotizzati i
fondi di cui in premessa;
3) a quanto ammontano i contributi regionali ad oggi impegnati
ed erogati alla "Servizi Previdenziali S.p.A.";
4) quali prospettive prefigura alla "Servizi Previdenziali
S.p.A.".
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Con questa interpellanza vorremmo che il
Consiglio fosse informato, Assessore, sulla situazione della
società "Servizi Previdenziali Valle d’Aosta
S.p.A.", società a cui l'Amministrazione regionale partecipa
direttamente per il 50 percento del capitale e a cui partecipa
anche per l'11 percento Finaosta. Vorremmo che venisse fatto il
punto soprattutto su quelli che sono i due progetti sui quali si è
costituita questa società, ossia la costituzione di due fondi di
previdenza complementare, uno chiamato FOPAVA e l'altro FOPADIVA.
Questo per quanto riguarda quanto è stato fatto finora.
Vorremmo però anche capire se certe voci sono veritiere, ossia
se uno di questi due fondi, quello dedicato ai lavoratori autonomi,
il FOPAVA, venga abbandonato per l'insufficienza delle adesioni. Le
notizie che abbiamo raccolto parlano di adesioni intorno alle 300
rispetto alle 1.200 che erano state stimate per l'operatività del
fondo stesso.
Sappiamo che a gennaio è partita la sottoscrizione per il
secondo fondo, quello dei lavoratori dipendenti, vorremmo sapere
come procedono queste sottoscrizioni e di conseguenza quali siano
le prospettive che l'Assessorato, la Giunta prefigura alla "Servizi
Previdenziali S.p.A.", e se sia ancora di attualità l'ipotesi che
era stata formulata tempo addietro della gestione del Fondo
cessazione servizio dei dipendenti regionali da parte della
"Servizi Previdenziali S.p.A." insieme al fondo che, penso abbia
ancora una sua autonomia, degli insegnanti delle scuole elementari.
Questi erano due progetti che erano stati affacciati su quella che
doveva essere l'area di attività della "Servizi Previdenziali
S.p.A.".
Sempre a corollario di quanto è scritto nell'interpellanza in
merito ai contributi, di cui abbiamo fatto una stima peraltro non
precisa perché una serie di deliberazioni di Giunta hanno
impegnato, stornato e riassegnato i fondi - perciò vorremmo avere
certezza e precisione dei contributi erogati alla "Servizi
Previdenziali S.p.A." - abbiamo però constatato come nella legge
istitutiva, o meglio nella legge che dava mandato alla Regione di
effettuare interventi di questo tipo, si ipotizzavano dei
contributi che dovevano non superare il 70 percento del totale
delle entrate della società che si sarebbe costituita e, dunque,
della "Servizi Previdenziali S.p.A.".
Ci sembra che questo limite della contribuzione non oltre il 70
percento del totale delle entrate sia stato recentemente rivisto,
nel senso di andare ad abrogare il tetto e di consentire una
contribuzione al 100 percento di quelli che sono i costi sostenuti.
Se così fosse, la differenza non è del 30 percento, ma è ben di
più, perché il 70 percento era in riferimento alle entrate;
abrogare il tetto percentuale vuol dire che c'è possibilità di
contribuire sino al 100 percento delle entrate, abrogare il
riferimento alle entrate e spostarlo sui costi vuol dire non
controllare più il tetto della contribuzione.
Non ci sembra, se così è, una modifica di poco conto, e se così
è, vorremmo anche capire quali sono le previsioni che hanno
suggerito questo tipo di modifica.
Président
La parole à l'Assesseur au budget, aux finances
et à la programmation, Agnesod.
Agnesod (UV)
In effetti, in merito alla raccolta di
adesioni al FOPAVA, il Presidente del Consiglio di amministrazione
provvisoria del fondo ci ha comunicato recentemente che le
iscrizioni procedono a rilento e non hanno permesso di raggiungere
entro il termine prefissato del 31 marzo 2000 la soglia di 800
adesioni, concordata con la Commissione di vigilanza. Questa soglia
poteva consentire di completare le pratiche autorizzative e quindi
di avviare a tutti gli effetti il fondo.
Pertanto il Consiglio di amministrazione provvisoria ha
convocato l'assemblea dei soggetti costitutori per il 3 aprile
2000, quindi l'altro ieri, al fine di illustrare i risultati della
campagna della raccolta di adesioni e vedere con i soggetti che
hanno il fondo quali possono essere le prospettive del fondo
stesso. In questa fase non è stato sciolto il fondo, quindi si
tratterà di analizzare quali possono essere ancora i tempi di
eventuali attese che il fondo potrà dare.
A livello nazionale i fondi pensione a base territoriale per
lavoratori autonomi non sono ancora decollati, taluni non partiti,
anzi nemmeno costituiti, altri sono in attesa di poter avviare le
raccolte, tutti in attesa di modifiche sulle normative fiscali che
avrebbero dovuto essere introdotte e che finora non lo sono state.
Probabilmente questa è una delle motivazioni, per cui il lavoratore
autonomo non si è sentito attratto da queste forme di
investimento.
Le analisi tecniche sulla base delle quali sono state promosse
le azioni per la costituzione dei fondi di previdenza integrativa a
base territoriale regionale sono state effettuate sul mercato del
lavoro dipendente per una serie di ragioni così sintetizzabili.
L'esigenza di creare il cosiddetto "secondo pilastro
previdenziale" è nata soprattutto in seguito alle riforme del
sistema pensionistico di base, che ha profondamente modificato la
situazione preesistente, in modo particolare per i lavoratori
dipendenti pubblici e privati, i quali hanno in questo momento
sicuramente maggiore interesse ad aderire ai fondi di previdenza
integrativa, per effetto della quota di contributo versata anche
dal datore di lavoro.
La Regione, nella sua veste di datore di lavoro, ha affrontato e
risolto le problematiche relative all'adeguamento alle norme in
materia di previdenza complementare della preesistente forma di
indennità integrativa di liquidazione a favore dei propri
dipendenti, e qui mi riallaccio alla considerazione fatta dal
Consigliere, ma nella prospettiva della creazione del comparto
unico del pubblico impiego e considerando che in Valle d'Aosta gli
oneri per il personale dipendente dei comparti scuola e sanità
fanno carico al bilancio regionale, si è da subito attivata
affinché tutti i dipendenti pubblici potessero aderire ad un fondo
pensione integrativa a base territoriale.
La Regione inoltre, considerando che la problematica riguarda
tutte le categorie di lavoratori dipendenti, ha coinvolto le
principali associazioni imprenditoriali affinché anche i datori di
lavoro privati aderissero all'iniziativa di costituzione di un
fondo di previdenza integrativa a base territoriale.
Le analisi non avevano coinvolto in un primo tempo il mercato
del lavoro autonomo, in relazione all'impossibilità di stimare la
probabilità di adesione a progetti di previdenza integrativa da
parte dei lavoratori autonomi, unici contribuenti ai fini
previdenziali di sé stessi e per i quali pertanto si tratta di
scelte assolutamente personali dei singoli soggetti, e per ora,
come dicevo prima, non incentivate da normative in materia
fiscale.
La Regione comunque, su richiesta dell'Associazione di categoria
dei lavoratori autonomi di essere coinvolti nel progetto di
costituzione dei fondi a base territoriale regionale, ha promosso
l'iniziativa anche nel settore del lavoro autonomo, e dopo aver
valutato anche mediante un confronto con la Commissione di
vigilanza sui fondi pensione l'impossibilità di costituire un unico
fondo che includesse lavoratori autonomi e lavoratori dipendenti,
date le particolari norme che disciplinano l'adesione di questi
ultimi ai fondi pensioni integrativi, ha coordinato tramite la
"Servizi Previdenziali S.p.A." la costituzione e la successiva
promozione del FOPAVA.
Il confronto con la Commissione di vigilanza per la
determinazione della soglia minima per l'operatività del fondo,
pari a circa 1.200 unità, ridefinite poi in 800, si è basato sulle
seguenti previsioni: associazioni di rappresentanza aderenti,
Associazione del commercio, alberghi e pubblici esercizi, numero di
lavoratori interessati circa 5.300, Associazione artigianato 4.900,
Associazione agricoltori circa 3.000, Associazione professionisti e
artisti 593, Associazione ingegneri 254, maestri di sci, guide
alpine, guide della natura 1.350 circa, Associazione stampa
valdostana 80, altre libere professioni 600, per un totale di
16.000 lavoratori interessati.
L'ipotesi di preadesione nella fase iniziale era l'8 percento
circa del totale dei lavoratori pari a 1.200 unità, poi è stata
concordata con la Commissione di vigilanza la riduzione a 800, per
cercare di far decollare il fondo, e siamo arrivati al numero di
poco più di 300 unità.
Per quanto riguarda la terza domanda dell'interpellanza, il
riepilogo dei contributi erogati ai sensi della legge regionale n.
22/97 è in questi termini: per il 1998 sono stati liquidati 168
milioni, nel 1999 liquidati 567, nel 2000 impegnati 400, non ancora
liquidati.
Nell'ultima delibera adottata la settimana scorsa in Giunta
viene stabilito che il contributo venga erogato nella misura del 60
percento a titolo di acconto, su presentazione del bilancio
preventivo, di un ulteriore 30 percento ad avvenuta dimostrazione
da parte della "Servizi Previdenziali S.p.A." di aver sostenuto
spese corrispondenti alla prima erogazione, quindi al 60 percento,
e del rimanente 10 percento a saldo alla presentazione del bilancio
consuntivo.
Quanto all'ultimo quesito, risulta difficile capire cosa si
possa intendere e porta ad una precisazione di quanto riportato
nelle premesse; probabilmente è il concetto riportato nelle
premesse che porta ad una strada diversa da quella che è la
situazione.
La promozione e la costituzione di uno o più fondi pensione a
base territoriale regionale non è l'oggetto sociale della "Servizi
Previdenziali S.p.A."; la società infatti ha come oggetto sociale
la prestazione di servizi e di consulenze tecniche connesse alla
gestione amministrativa, contabile ed operativa dei fondi pensione
previsti dal decreto legislativo 21 aprile 1993, n. 124 e dalla
nostra legge regionale 26 giugno 1997, n. 22. La promozione e la
costituzione di uno o più fondi pensione a base territoriale
regionale è la finalità della nostra legge regionale n. 22/97, che
prevede l'erogazione di contributi a favore della "Servizi
Previdenziali S.p.A." per la prestazione di servizi e consulenza
tecnica, come dicevo prima.
Quindi la finalità, come dimostra l'avvenuta costituzione del
FOPAVA e del FOPADIVA, per quanto riguarda la nostra legge è
sicuramente stata raggiunta.
Le adesioni sono un altro discorso, perché il fatto che ci sia o
meno partecipazione dei lavoratori autonomi che sono liberi di
scegliere l'adesione al fondo, questo non riguarda più la finalità
della nostra legge, e neppure è la finalità della "Servizi
Previdenziali S.p.A.".
Se l'intendimento era quello di conoscere le prospettive
dell'attività della "Servizi Previdenziali S.p.A.", possiamo dire
che la società sta perseguendo il suo oggetto sociale con buoni
risultati e con soddisfazione da parte dei responsabili dei fondi,
ai quali vengono erogate le prestazioni di assistenza e consulenza
tecnica.
Président
La parole au Conseiller Frassy.
Frassy (FI)
Vorrei svolgere alcune riflessioni, che poi
potrebbero essere ulteriori domande, ma che andremo a formulare in
una successiva interrogazione o interpellanza.
Dice l'Assessore che la legge del 1997 è cosa leggermente
diversa rispetto all'oggetto sociale della "Servizi Previdenziali
S.p.A."; evidentemente la legge non costituiva la "Servizi
Previdenziali S.p.A.", ma prevedeva che l'Amministrazione regionale
potesse impiegare dei fondi finalizzati.
Ci sembrava di aver capito prima della risposta dell'Assessore
che la "Servizi Previdenziali S.p.A." fosse la concretizzazione
della legge del 1997. Invece mi sembra che l'Assessore dica che la
Regione impegna quei contributi sul presupposto della legge del
1997, ma "Servizi Previdenziali S.p.A." è un'altra cosa, cioè sta
facendo questo però potrebbe fare anche altro. Mi sembra che sia
questo il ragionamento dell'Assessore.
Allora la preoccupazione qual è? La preoccupazione è che una
cifra che è confermata intorno al miliardo ad oggi rischia di
essere una cifra a perdere alla fin fine, perché la "Servizi
Previdenziali S.p.A." un domani potrà essere riconvertita su altri
servizi e su altre consulenze, e i due fondi FOPAVA e FOPADIVA sono
state una parentesi, fondi sui quali sono state peraltro
infelicemente impegnate parte delle risorse del bilancio
regionale.
A noi sembra una via di uscita leggermente preoccupante
soprattutto a fronte di un ragionamento; tanti compiti
istituzionali non possono essere disattesi o ignorati da parte di
un'amministrazione pubblica, e poi ci sono tanti altri aspetti e
tanti altri settori sui quali l'amministrazione pubblica non ha
degli obblighi di intervento, ma semplicemente interviene se la
volontà politica si manifesta in quella direzione.
Ora, la volontà politica di andare ad intervenire nei fondi
della previdenza complementare e la volontà politica di costituire,
nella maniera in cui è stata costituita, la "Servizi Previdenziali
S.p.A.", sono sicuramente decisioni che hanno una mera
determinazione di tipo politico, che nulla ha a che fare con gli
obblighi di tipo istituzionale. Allora nell'andare a vedere
innanzitutto la compagine della "Servizi Previdenziali S.p.A.", non
può sfuggire il fatto che il 50 percento sia capitale della
Regione, 10 percento di Finaosta, 30 percento dell'Assocredito, che
diventa già un partner tecnico, ma il partner tecnico per
eccellenza, la Sipre, ha solo e soltanto il 10 percento.
Penso che non si debba essere né Assessori alle finanze né maghi
della finanza per rendersi conto di come sia complesso il mondo che
ruota intorno al concetto di previdenza e di previdenza
complementare; la previdenza in Italia fino adesso è stata un
colossale disastro che ha prodotto soltanto conti in rosso, la
previdenza integrativa è una previdenza che può essere gestita con
profitto se viene gestita da professionisti.
Questo dicono le riviste specializzate, questo dice
l'esperienza. Ora, il fatto di relegare al 10 percento la
partecipazione del partner tecnico per eccellenza riteniamo che sia
già una scelta infelice e che possa essere pregiudizievole dei
risultati che ci aspettiamo.
La preoccupazione ulteriore, che peraltro l'Assessore non ha
smentito e implicitamente ha confermato, riguarda la modificazione
del meccanismo di contribuzione; lo dicevo nella premessa, ma lo
voglio sottolineare nella replica.
La legge del 1997 diceva al comma 4 dell'articolo 3 che "i
contributi non potranno superare comunque i l70 percento del totale
delle entrate". La delibera di Giunta del marzo 1999, a cui fa
riferimento l'Assessore, in maniera non chiara dice però cose
diverse:
"I contributi non potranno eccedere l'ammontare delle
spese sostenute e giustificate".
Quello che volevamo capire è se questo ammontare delle spese
sostenute e giustificate sia comunque nel tetto del 70 percento, o
se nei fatti vada a modificare il meccanismo di erogazione dei
contributi. E questo non è un dato da poco per i riflessi contabili
e finanziari che può avere, e anche per quelle che possono essere
le riflessioni di tipo politico che vorremmo trarre alla luce della
risposta dell'Assessore.
E ancora brevemente, abbiamo appreso che sul FOPAVA l'analisi in
un primo tempo non era stata fatta, non so se sia stata fatta in un
secondo tempo, a FOPAVA lanciato o meno, però a fronte delle spese
che sono state impegnate mi sembra un'affermazione impegnativa da
sostenere, Assessore?
(interruzione dell'Assessore Agnesod, fuori
microfono)
? sicuramente non è stata fatta come avrebbe dovuto essere
fatta, questa mi sembra l'evidenza!
Le scelte personali l'Assessore dice che hanno contribuito
all'affossamento del FOPAVA, e ironizzando possiamo dire che questa
desinenza all'imperfetto sa di cosa che andava, di conseguenza che
è andata, FOPAVA, mentre FOPADIVA ha una desinenza più favorevole a
livello fonico; ma per FOPADIVA è lo stesso, Assessore, perché è
vero che c'è la contribuzione del datore di lavoro, ma c'è la
contribuzione anche del lavoratore, perciò se il lavoratore non fa
la scelta di adesione al FOPADIVA, il datore di lavoro non può
obbligare il lavoratore.
E qui diciamo chiaramente che non può obbligare il lavoratore,
perché il progetto dell'On. Caveri è stato "stoppato" a livello
governativo.
Era infatti notizia nota sugli organi di stampa che l'On. Caveri
voleva imporre l'adesione obbligatoria al FOPADIVA perlomeno del
comparto pubblico, se non addirittura dei comparti territoriali che
hanno già dei fondi autonomi.
Se l'analisi era nata su questo pregiudizio politico, Assessore,
penso che purtroppo le conclusioni del FOPADIVA non saranno molto
difformi da quelle del FOPAVA.
L'altra cosa che non è stata chiara, e su cui avrei preferito
avere una risposta più precisa, anche perché la Regione avendo il
50 percento sicuramente nell'assemblea del 3 aprile, se non era
delegata una persona di fiducia dell'Assessore, forse addirittura
l'Assessore stesso vi era presente, abbiamo appreso che il FOPAVA
non è stato sciolto; ma è un po' poca cosa perché se non è stato
sciolto, ci sarà un progetto di rilancio che avrà dei tempi e dei
costi, e anche su questo avremmo gradito avere maggiori elementi
informativi!
Ciò detto, la preoccupazione che ci ha spinto a formulare in
aula questa interpellanza permane ed è ulteriormente aggravata non
dico dalla risposta, ma dalla situazione che è emersa dalla
risposta che l'Assessore ha dato.
Cercheremo di capire prima di arrivare al termine del periodo
ultimo di sottoscrizione del FOPADIVA, quale tipo di scenari vadano
prospettandosi, di conseguenza torneremo sull'argomento.
Président
La séance est levée. Nos travaux reprendront à
16 heures.
