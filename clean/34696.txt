Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2422 del 16 maggio 2012 - Resoconto
OGGETTO N. 2422/XIII - Approvazione di mozione: "Attivazione
di un sistema telematico di segnalazione degli sprechi e delle
disfunzioni della pubblica Amministrazione regionale".
Mozione
Il Consiglio regionale della Valle d'Aosta/Vallée
d'Aoste
Premesso che:
- il Governo italiano ha recentemente avviato un processo di
revisione della spesa pubblica ed ha chiesto ai cittadini di
esprimere la loro opinione sulla
spending review appena
varata, invitandoli a segnalare per via telematica gli sprechi e le
disfunzioni di cui sono a conoscenza;
- anche nella nostra realtà non mancano purtroppo anomalie,
inefficienze e spese esorbitanti che possono essere evitate
attraverso scelte più oculate;
- l'iniziativa del Governo appare apprezzabile, anche se
tecnicamente migliorabile, e può contribuire ad instaurare un clima
maggiormente partecipativo, collaborativo e trasparente nel
rapporto fra il cittadino e la Pubblica Amministrazione, non solo
in termini di denuncia ma anche di proposta;
- per una maggiore efficacia, all'iniziativa deve però
accompagnarsi anche la pubblicità, per coloro che lo desiderano,
delle segnalazioni inoltrate e la possibilità per le
Amministrazioni di fornire risposta alle segnalazioni con la stessa
modalità;
Per questo motivo,
Impegna
la Giunta regionale ad attivare entro 45 giorni, sentita la
competente Commissione consiliare, un sistema telematico di
segnalazione degli sprechi e delle disfunzioni della Pubblica
Amministrazione regionale e delle Società da essa controllate,
estensibile a richiesta degli Enti locali anche all'attività degli
stessi.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola al Consigliere Bertin.
Bertin (ALPE)
- Grazie Presidente.
Il Governo italiano recentemente ha avviato un processo di
revisione della spesa pubblica, la cosiddetta
"
spending
review"
, un processo che dovrebbe portare ad un risparmio di
circa 4.000.000.000 soltanto per l'anno in corso e che per
l'avvenire dovrebbe portarne 11.000 e passa. È un periodo
particolarmente difficile per la finanza pubblica, che richiede di
evitare il più possibile sprechi e disfunzioni. Gli sprechi non
sono più accettati, soprattutto in questo particolare momento in
cui versa la condizione economico-finanziaria del Paese. Anche in
Valle d'Aosta in fatto di sprechi, di inefficienze e di
disfunzioni, non siamo secondi a nessuno, in parte perché abbiamo
avuto negli anni un'abbondanza finanziaria notevole, poi anche per
l'impostazione della gestione del potere piuttosto clientelare, che
porta inevitabilmente a sprechi, a disfunzioni e ad inefficienze,
oltre che a spese esorbitanti e sovradimensionate rispetto alle
reali necessità. L'iniziativa del Governo appare interessante
soprattutto per la volontà di dare voce ai contribuenti: in
effetti, nell'ambito di questa iniziativa, si dà la possibilità,
tramite l'attivazione di un sito sulla pagina
Web
del
Governo nazionale, ai cittadini di segnalare, di interloquire con
l'Amministrazione statale per evidenziare sprechi appunto. Solo nei
primi due giorni sono state segnalate quasi 100.000 disfunzioni e
sprechi, di cui una parte inevitabilmente legata ai costi della
politica, alcune magari poco interessanti, ma anche, come abbiamo
avuto occasione di leggere sui giornali, interessanti e che la
stessa Amministrazione statale ha ritenuto degne di attenzione e
che comporteranno probabilmente delle modifiche.
Come dicevo, un'iniziativa interessante quella di coinvolgere i
cittadini e renderli partecipi di tale operazione, di creare questo
rapporto collaborativo con i cittadini che sono, sì, contribuenti,
ma che devono e possono avere la possibilità di partecipare a tali
fasi di determinazione della spesa pubblica. È anche un modo per
responsabilizzare il cittadino, il quale nel fare queste
segnalazioni deve dichiarare nome e cognome e siamo dell'avviso che
ne seguiranno degli effetti positivi in generale. Le modalità
dell'iniziativa prevista dal Governo italiano sono magari da
rivedere, permettendo di rendere pubbliche queste segnalazioni ed
eventualmente rispettando la privacy quando lo si vuole.
Un'iniziativa che però, come dicevamo, va nella giusta direzione,
tant'è che anche la Regione Toscana ha recentemente attivato sul
proprio sito questa possibilità. Il Governatore Rossi ha dichiarato
che la possibilità di dare voce ai cittadini è un fatto positivo e
tale progetto è già attivo nel sito della Regione Toscana.
Con questa mozione pertanto volevamo impegnare il Governo
regionale
"ad attivare entro 45 giorni, sentita la competente
Commissione consiliare, un sistema telematico di segnalazione degli
sprechi e delle disfunzioni della Pubblica Amministrazione
regionale e delle società da essa controllate, estendibile a
richiesta"
anche agli enti locali interessati per non creare
sovrapposizioni e doppioni che, al di là degli sprechi, si vogliono
combattere. L'impegnativa è appunto questa. Grazie.
Presidente
- Dichiaro aperta la discussione generale. Vi
sono colleghi che vogliono intervenire? Se non ci sono altri
interventi, dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Questa mozione raccoglie un aspetto che a livello nazionale è
stato segnalato come una grande novità e in parte lo è, precisando
tuttavia che lo
spending review,
questo sistema di ridurre i
costi, passa anche attraverso una serie di energie, non solo
guardando magari gli sprechi che sono più evidenti; anche quello è
un modo di ridurre le spese e sicuramente è positivo che ci siano
iniziative del genere.
Sulla base di queste considerazioni, noi abbiamo già individuato
un percorso e provato ad immaginare in che termini attivare un
meccanismo che dia la possibilità ai cittadini di individuare delle
situazioni, che possono essere poi monitorate e analizzate, perché
ci possono essere alcune situazioni che sono comprensibili, che
sembrano magari delle situazioni fuori controllo, ma che hanno
delle spiegazioni, ma tant'è, c'è la possibilità di farlo. Non
riteniamo quindi che ci siano motivi ostativi ad attivare questo
tipo di strumento. Lei ha ricordato quello che ha iniziato la
Regione Toscana, noi ne abbiamo parlato anche a livello di
Presidenti delle Regioni per vedere con quale modalità attivare
tale meccanismo. Ne parleremo anche con i Comuni per vedere quale
può essere una sinergia con gli stessi, perché il discorso è
nell'insieme delle pubbliche amministrazioni che vengono tutte
coinvolte. In tal senso accettiamo la mozione, con spirito di
collaborazione e di partecipazione ad una possibilità di avere
suggerimenti, perché non dimentichiamo che anche a livello
regionale tutta una serie di proposte che andavano in tale
direzione sono già state fatte. Se interesserà, poi le potremo
anche proporre, si tratta di una serie di atti che andavano nella
direzione di razionalizzare, semplificare, ridurre i costi e quindi
di contenere la spesa pubblica. Comunque siamo d'accordo di
accogliere questa mozione.
Presidente
- La parola al Consigliere Bertin.
Bertin (ALPE)
- Grazie Presidente.
La
spending review
e l'evitare sprechi e disfunzioni è
una priorità e crediamo che il fatto che i cittadini possano
partecipare sia un fatto positivo, pertanto apprendiamo con favore
il fatto che la nostra mozione venga accettata.
Presidente
- Pongo in votazione la mozione in
oggetto:
Consiglieri presenti, votanti e favorevoli: 28
Il Consiglio approva all'unanimità.
