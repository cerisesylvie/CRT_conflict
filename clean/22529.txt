Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2052 del 13 luglio 2006 - Resoconto
OGGETTO N. 2052/XII - Riconversione della struttura adibita a
palazzetto dello sport in Comune di Ayas. (Interpellanza)
Interpellanza
Premesso che:
- il Palazzetto del ghiaccio di Ayas di proprietà
dell'Amministrazione regionale, la quale ha iniziato i lavori di
costruzione nel 1987, non è mai entrato in funzione;
- nel 2004 la Giunta regionale ha deciso lo smantellamento
dei macchinari per la preparazione del ghiaccio, poiché divenuti
obsoleti e fuori norma;
- attualmente solo una parte marginale dei locali accessori
sono utilizzati dall'USL, che vi ha collocato il Centro
Traumatologico;
- i sottoscritti Consiglieri sia nell'aprile 2003 sia nel
novembre 2004 avevano chiesto conto degli intendimenti
dell'Amministrazione regionale riguardo il Palazzetto;
- l'allora Assessore allo sport Caveri aveva dichiarato che
la struttura avrebbe dovuto essere "riconvertita il più in fretta
possibile";
- lo stato di abbandono della struttura permane tuttora e il
Presidente Caveri ha recentemente dichiarato "Dobbiamo ancora
valutare le scelte da intraprendere";
i sottoscritti Consiglieri regionali
Interpellano
Il Presidente della Regione e gli Assessori delegati per
conoscere:
1) quali azioni sono state intraprese dal novembre 2004 ad
oggi relativamente al Palazzetto di Ayas;
2) quale fine ha fatto l'impianto di produzione del ghiaccio
e quali oneri ulteriori ha comportato per la sua
installazione;
3) con quali tempi, modi e risorse intendono procedere per
ridefinire una destinazione d'uso della struttura;
4) in quali condizioni sono gli arredi a suo tempo
acquistati.
F.to: Frassy - Tibaldi
Président
- La parole au Conseiller Frassy.
Frassy (CdL)
- Questa vicenda non è sicuramente nuova,
nel senso che è stata portata più volte all'attenzione dell'aula e
degli Assessori che nel frattempo si sono succeduti fin dal finire
della scorsa legislatura da parte del nostro gruppo. Devo dire che,
per certi versi, è un po' una vicenda emblematica, che dovrebbe
essere tenuta presente nell'andare ad effettuare tutte quelle
scelte che dovranno essere operate su quello che ieri avevamo
definito il "Pala-Aosta"... rispondendo ad un'altra interpellanza
del nostro gruppo.
Penso che, prima di entrare nel vivo della parte delle questioni
che vengono poste da tale interpellanza, sia opportuno fare una
piccola cronistoria di quella che è stata la vicenda infinita di
questo palazzetto. Devo dire che la definizione di "infinita" ben
si adatta a questa situazione, perché, nonostante i lavori di
costruzione siano iniziati nel 1987, oggi nel 2006 a 19 anni di
distanza quei lavori non sono mai finiti o, meglio, quella
struttura non ha mai acquisito quella fisionomia e quella
funzionalità che era insita nella progettazione e nei successivi
lavori. Sono successe diverse cose nel frattempo e le cose forse
più significative sono accadute negli ultimi 3-4 anni. Nel 2004 la
Giunta regionale di allora decise di rinunciare alla funzione per
la quale era stata costruita la struttura, ossia alla funzione di
palazzetto del ghiaccio e con un proprio provvedimento decise lo
smantellamento dei macchinari per la produzione del ghiaccio,
macchinari che a suo tempo erano costati qualcosa come circa
450mila euro. L'allora Assessore, nel puntualizzare la decisione
politico-amministrativa di cambiare destinazione d'uso e dunque di
smantellare tutti i macchinari inerenti la preparazione del
ghiaccio, la giustificò con il fatto che quelle tecnologie nel
frattempo erano state superate, erano tecnologie poco rispettose
dal punto di vista ambientale, erano tecnologie che si basavano
sull'ammoniaca e si disse che si sarebbe smantellato un impianto
che avrebbe avuto necessità di manutenzioni onerose e di ulteriori
costi per poterlo adeguare alle norme di sicurezza. Si disse
all'epoca - nel 2004 - che una buona parte di quei macchinari
sarebbero stati ceduti a ditte operanti nel settore e che avrebbero
avuto interesse ad acquisire questa attrezzatura. Forse non tanto i
macchinari in quanto tali, ma macchine tipo la levigatrice del
ghiaccio e altre che potevano avere un utilizzo al di fuori di
quella struttura. A noi risulta che ad oggi di tutto ciò non sia
stato fatto nulla, nel senso che in effetti i macchinari per la
produzione del ghiaccio sono stati smantellati rispetto al loro
posizionamento in locali tecnici, siano stati messi su un piazzale
esterno e siano stati abbandonati al degrado delle intemperie;
perciò anche quella ipotesi di recuperare qualche lira
probabilmente è un'ipotesi che non si è concretizzata, ma su questo
l'Assessore potrà essere più preciso.
La cosa più significativa però, Assessore Pastoret - e lei per
la prima volta è chiamato a rispondere su questa vicenda, sulla
quale ebbe modo di esprimersi il suo collega con delega ai lavori
pubblici, Vallet, a fine della scorsa legislatura e poi ad inizio
di questa legislatura il suo predecessore Caveri -, è che nel 2004,
proprio in risposta ad una nostra interpellanza su cosa si voleva
fare di questa struttura, l'allora Assessore Caveri aveva detto che
doveva essere riconvertita il più in fretta possibile. Penso che
nessuno nel 2004 potesse non concordare su questa affermazione, che
non era né politica, né amministrativa, ma solo di buon senso.
Siamo rimasti molto sorpresi quando l'allora Assessore Caveri,
divenuto Presidente della Regione... ha avuto modo di dichiarare
sui giornali di queste settimane:
"dobbiamo ancora valutare le
scelte da intraprendere riguardo alla nuova destinazione d'uso del
palazzetto di Ayas"
. Dal novembre 2004 perciò sono passati
quasi 2 anni, non solo non si è fatto niente, ma non sono state
fatte neppure le valutazioni sulle scelte! Lei capisce allora,
Assessore, che se questi sono i tempi di reazione e di risposta
della pubblica amministrazione, non dobbiamo stupirci di tutta una
serie di problemi nei quali sistematicamente si trovano i lavori
pubblici di questa Regione: lo "Splendor", la "Torre dei Balivi",
per citare quelli più evidenti; qui c'è qualcosa che non funziona
nella catena di trasmissione delle decisioni dal livello politico
al livello tecnico. Fra l'altro, non riusciamo a capire come si
possa dimenticare una struttura che è costata alle casse pubbliche
una cifra superiore ai 5 miliardi di vecchie lire, una struttura
che da più di 15 anni è completamente inutilizzata, che era stata
data in comodato, con un comodato a scadenza, al Comune di Ayas, ci
risulta che ad oggi tale Comune non ne voglia sapere di gestire
tale struttura, salvo un congruo e generoso contributo da parte
dell'Amministrazione regionale. Nonostante questo, ci risulta che
comunque tale struttura in maniera episodica, qualche giorno
durante l'estate, venga utilizzata e che proprio in questi giorni
dentro tale struttura abbiano montato un tendone di tipo circense,
è curioso, probabilmente serve un po' a mascherare il degrado della
struttura stessa... per utilizzare questo ricovero - che verrebbe
da chiamare di fortuna se non fosse per i costi che ha comportato -
per qualche manifestazione estiva... anche questo però in assenza
di ogni chiarezza sui rapporti, le responsabilità e gli oneri di
gestione di questa struttura, che rimane in proprietà
dell'Amministrazione regionale e senza titolo particolare viene
episodicamente utilizzata dall'Amministrazione di Ayas.
Vorremmo allora sapere se vi sono state delle azioni concrete
dal punto di vista amministrativo e di valutazioni chiamiamole
politiche che siano state intraprese da quel novembre 2004 - data
in cui l'allora Assessore Caveri rispondeva che doveva essere
riconvertita il più in fretta possibile - ad oggi e, se non vi sono
state azioni, quali sono i motivi per i quali avete dimenticato per
2 anni di occuparvi di quello che è un bene pubblico che sta
andando in rovina. Vorremmo qualche chiarimento rispetto a quelli
che sono elementi evidenti, che si possono rilevare da un giro sui
piazzali e sulle aree antistanti e retrostanti il palazzetto, sulla
fine che hanno fatto i macchinari e le attrezzature inerenti la
produzione del ghiaccio. Vorremmo capire una volta per tutte, ma in
maniera seria e possibilmente con azioni conseguenti, quali sono i
tempi, i modi e le risorse con cui ritenete di procedere ad una
ridefinizione della destinazione d'uso di questa struttura, che con
il passare del tempo inizia ad accusare i limiti di un'assenza
totale di manutenzione ordinaria e straordinaria; poi, non ultimo,
perché a fronte degli investimenti andati in fumo anche questo è
significativo, seppure forse marginale, quale fine hanno fatto gli
arredi che a suo tempo erano stati acquistati per dotare questo
palazzetto del ghiaccio di un bar, di una cucina ristorante e degli
spogliatoi e tutte quelle attrezzature che erano state comprate per
una gestione efficace ed efficiente e mi fa ridere in questo
momento sottolineare con questi due aggettivi una gestione che non
c'è mai stata. Ci auguriamo che le sue risposte, Assessore, siano
frutto anche di un impegno successivo, nel senso che lei adesso ci
darà delle risposte e probabilmente saranno ponderate, le
anticipiamo già che è opportuno che queste risposte abbiano un
seguito operativo.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Il collega Frassy è particolarmente
sorridente, non so se è l'effetto del clima mattiniero o è
l'argomento che vedo essere stato, da lui, particolarmente
approfondito e che quindi lo fa sorridere. Non credo che egli
sorrida per una sorta di compiacimento poichè rispetto a questa
iniziativa è stata scritta una pagina non troppo nobile per quanto
riguarda il comportamento delle pubbliche amministrazioni. Non
starò qui a fare la storia, che il collega Frassy ha già riassunto
in parte: una vicenda iniziata nel 1987 rispetto alla quale una
cosa mi preme dire: questo dovrebbe servirci da monito per il
futuro a non assumere iniziative senza che siano prima chiari quali
sono i contraenti e i partecipanti ad eventuali operazioni di
questo genere. Dico questo perché la questione viene da lontano e
le azioni intraprese dal 2004 ad oggi relativamente al palazzetto
di Ayas sono state semplicemente quelle relative alla possibilità
di cercare di giungere ad una soluzione definitiva che consentisse
all'Amministrazione regionale di cedere tale palazzetto e
all'Amministrazione comunale di prenderlo in carico. Questo ha
portato a numerosi contatti con l'Amministrazione comunale di Ayas
e si giunse allora alla decisione di demandare al Comune l'incarico
di predisporre la progettazione preliminare dell'intervento di
adeguamento funzionale della struttura, in modo da condensare in
maniera chiara i nuovi orientamenti in merito al suo utilizzo e il
soddisfacimento conseguente dell'Amministrazione per poter giungere
alla stipula di un contratto che, come il collega sa, per essere
tale deve vedere entrambi i contraenti d'accordo. Nell'estate 2005
il Comune, con una nota dell'8 luglio, ci ha informati
dell'intenzione di avviare nella località adiacente un intervento
volto alla realizzazione di un campo di calcio o di calcetto e di
campi da tennis con annesse strutture di servizio, sottolineando
l'opportunità di coordinare la realizzazione per la riconversione
del palazzetto. Il 1° agosto di quello stesso anno abbiamo chiesto
elementi aggiuntivi riguardo a questo studio di massima che ci era
stato presentato e non abbiamo più avuto risposte; d'altronde credo
sia nota l'instabilità politica di questo Comune, che poi ha visto
le dimissioni del Sindaco, del successivo Sindaco e del Consiglio
comunale. Questo ha impedito di giungere ad un'idea condivisa sul
futuro della struttura e delle aree adiacenti. Sotto questo punto
di vista ora si sono svolte le elezioni ad Ayas, ho incontrato il
Sindaco recentemente eletto e tra le altre problematiche prese in
esame c'è stata anche quella concernente il palazzetto del
ghiaccio, perché è un problema che è sul tappeto. Dirò poi alcune
cose su come ci si dovrebbe muovere.
Si chiede che
"fine ha fatto l'impianto di produzione del
ghiaccio e quali oneri ulteriori ha comportato per la sua
installazione"
. I macchinari sono stati smontati per far posto
ai nuovi locali del centro traumatologico, come è stato ricordato
dall'interpellante; sono custoditi all'interno della struttura e
questo non ha comportato, per fortuna, ulteriori oneri aggiuntivi,
ad esclusione di quelli relativi allo smontaggio dei macchinari
stessi. Sul fatto di vendere questi macchinari credo sia un
problema che dobbiamo ricondurre ad una considerazione di carattere
generale, che introdurrò successivamente.
Si chiede:
"con quali tempi, modi e risorse si intenderebbe
procedere per ridefinire una destinazione d'uso della
struttura"
, per giungere a tale risultato è necessario
conoscere gli intendimenti e le strategie complessive della nuova
Amministrazione comunale da poco insediata, cioè se quella idea che
ci era stata presentata formalmente nel luglio 2005 è condivisa
dall'attuale Amministrazione, spero e credo di sì. Ho già
anticipato al Sindaco che chiederemo di avere una risposta e sotto
questo punto di vista l'intenzione è quella di procedere alla
definizione di una nuova convenzione, perché il comodato d'uso è
scaduto, rispetto a quella che era in vigore precedentemente e che
per le note vicende anche di turbolenze politico-amministrative del
Comune non ha potuto essere puntualmente rinnovata. Nell'ambito del
nuovo comodato dovranno essere coinvolti l'Amministrazione
regionale, il Comune, ma credo sia noto al collega Frassy che
quella struttura sorge su dei terreni di proprietà della
consorteria locale... che è proprietaria del terreno sul quale si
trova il palazzetto e che ha consentito l'utilizzo di questi
terreni fino al 2039. In questo momento è in corso una trattativa
fra l'Amministrazione comunale e la consorteria per operare uno
scambio di terreni di modo che questi diventino di proprietà
effettiva del Comune. È evidente che tutto questo insieme di
questioni deve trovare una soluzione e, come ho già detto,
chiederemo formalmente di procedere ad un rinnovo della
convenzione, ma per fare questo dovrà essere una convenzione
tripartita in base alla quale dovremmo sederci tutti attorno ad un
tavolo e vedere quali sono le esigenze della consorteria, che
dovranno essere soddisfatte dal Comune, e quelle del Comune che
dovranno essere soddisfatte dalla Regione, se vogliamo uscire da
questa "impasse" nella quale ci siamo trovati per le ragioni che
sono state evidenziate.
Il collega Frassy chiede infine:
"in quali condizioni sono
gli arredi a suo tempo acquistati"
, credo faccia riferimento
agli arredi del bar, dell'alloggio del custode, della parte
sportiva. Questi sono tutti in buone condizioni, sono inventariati
e custoditi all'interno della struttura ma, come tutti sappiamo,
non utilizzati, quindi con poca soddisfazione da parte nostra. Ho
detto prima che questa è una pagina non esaltante
dell'Amministrazione che dovrebbe servire da esempio per non
ripetere simili esperienze. Per quanto riguarda l'impegno, non solo
e non tanto perché lo chiede il collega Frassy, ma perché è di
carattere istituzionale, il primo passo da fare sarà quello di
chiedere al Comune di comunicarci le sue intenzioni, di definire un
tavolo di lavoro per mettere in pista questa nuova convenzione
facendo in modo che si risolva anche il problema della proprietà
dei terreni, che è questione che sta molto a cuore al Comune,
perché tutto questo altrimenti continuerebbe a muoversi in uno
stato di promiscuità che personalmente non condivido molto.
Président
- La parole au Conseiller Frassy.
Frassy (CdL)
- La replica non è facile, perché mi rendo
conto che la sua risposta non era facile, ma devo dire che essa,
rispetto alle risposte precedentemente acquisite dal nostro gruppo
su questo argomento, purtroppo non ha neppure il pregio della
novità, in quanto gran parte delle cose che ci ha raccontato in
risposta a tale interpellanza, se non sono le stesse cose che ci
sono state raccontate nel 2003-2004, non fanno fare dei passi
avanti alla vicenda. È questo il primo aspetto di grande
preoccupazione, tant'è che lei nel chiudere la risposta a tale
interpellanza ha detto testualmente:
"il primo passo da
fare"
, cioè dopo 19 anni siamo ancora in attesa di fare il
primo passo e questo sicuramente è l'elemento di maggior
preoccupazione, perché? Perché probabilmente, Assessore - lei lo sa
anche se ci ha girato attorno e per scaramanzia forse non ne ha
voluto parlare -, l'accordo con il Comune non si può fare, nel
senso che il Comune di prendersi quella struttura sobbarcandosi gli
oneri di gestione, di manutenzione, eccetera, non ne ha intenzione
alcuna. Non ne aveva intenzione l'Amministrazione dimissionaria,
non ne aveva intenzione l'Amministrazione precedente a quella
dimissionaria e ci risulta che non ne abbia intenzione neppure la
nuova neo-eletta Amministrazione, che avrebbe quantificato anche in
una cifra superiore al milione di euro l'appannaggio necessario per
poter iniziare ad occuparsi di questa struttura con una serie di
lavori di ristrutturazione edile importanti per cambiare fisionomia
e organizzazione degli spazi interni. Il fatto che lei non ci abbia
fatto tale passaggio ci lascia smarriti, perché o le è mancata
l'ultima sequenza di questa "telenovela", oppure aveva l'imbarazzo
di raccontarci che anche questa reiterata trattativa si è arenata.
Penso allora che l'Amministrazione regionale debba prendere una
decisione, perché quella struttura è di sua proprietà, è stata
costruita con i suoi soldi e, se nessuno la vuole, ha l'obbligo di
farsi carico di questo impianto; poi lo può utilizzare per
ricoverarci i mezzi sgombero neve, piuttosto che per metterci i
mezzi dei pompieri volontari se lo ritiene, ma la deve utilizzare,
altrimenti si incorre in una serie di responsabilità che dopo 19
anni è abbastanza facile intuire quali possano essere. Non vorrei
neppure che si dicesse: "aspettiamo il 2039 perché fino ad allora
non abbiamo certezza di quello che accadrà dei terreni". Il fatto
che i terreni siano lasciati in uso sino al 2039 lei dice che è una
cosa che dovremo risolvere... Assessore, questa cosa la si può
anche risolvere prima del 2039, ma il primo problema da risolvere è
cosa fare di tale struttura!
Qui vorrei riaprire una parentesi guardando più vicino rispetto
alla sede fisica del Consiglio, a quello che abbiamo definito ieri
il "Pala-Aosta". Penso che da tale vicenda un minimo di lezione
vada tratta per iniziative similari che si vorranno mettere in
piedi un domani e allora forse è bene che, quando si mettono in
piedi iniziative di questo genere, si capisca chi andrà a gestirle
e si faccia il tentativo di capire se non sia possibile che la
gestione esca dal giro vizioso delle amministrazioni pubbliche:
vuoi regionale, vuoi comunale. Esistono i privati, esistono i
consorzi turistici, esistono altre forme di gestione che funzionano
a tutte le latitudini meno che in Valle d'Aosta. Penso perciò che
sia questo il tentativo che lei debba fare e la scommessa che debba
vincere, andare a parlare con il Comune di Ayas senza avere la
disponibilità di cassa di un oneroso assegno penso che sia tempo
perso e penso che ci porterà a ridiscutere tale argomento in una
situazione identica a quella di oggi da qui a un anno. Ritengo che
lei debba fare uno sforzo di fantasia e verificare se non è
ipotizzabile di coinvolgere privati, consorzi di operatori
turistici nella cogestione insieme all'Amministrazione regionale di
questa struttura. Pensiamo che non si possa continuare a dire:
"
il primo passo da fare
" dopo 19 anni. Dopo 19 anni i passi
avrebbero dovuto essere effettuati e le soluzioni ottimali o non
ottimali essere individuate! Non si può continuare a rimanere in
attesa che un'amministrazione comunale dica:
"va bene, mi prendo
carico della struttura"
! Anche perché non vorrei che, incassato
il "no" della neo-amministrazione, si aspettino i 5 anni della
legislatura comunale per dire: "vediamo se con la prossima
Amministrazione siamo più fortunati". È vero che in quel Comune
hanno la capacità di rinnovare in tempi più brevi le
amministrazioni comunali e perciò di aumentare la "chance"
dell'Amministrazione regionale di avere nuovi interlocutori, però
sono passati 19 anni, perciò su questo argomento ritorneremo e nel
tornare su questo argomento... se la colpa è sempre di quelli che
hanno preceduto l'Assessore di turno, quando torneremo su questo
argomento lei sarà ancora Assessore allo sport e difficilmente
potrà dire che è colpa di chi l'ha preceduta; perciò su questo tema
torneremo a porre la nostra attenzione.
