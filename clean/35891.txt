Classificazione
DEMANIO E PATRIMONIO REGIONALE



Oggetto del Consiglio n. 224 del 13 novembre 2013 - Resoconto
OGGETTO N. 224/XIV - Interpellanza: "Problematiche relative
all'utilizzo dei mezzi di servizio da parte dei cantonieri
regionali".
Président -
Pour l'illustration, la parole au collègue
Donzel.
Donzel (PD-SIN.VDA)
- Grazie Presidente.
Cari colleghi, alle volte partire dai luoghi comuni può essere
utile per riuscire a conoscere meglio la nostra realtà. Allora, uno
dei luoghi comuni che generalmente colpisce il mondo del lavoro è
che il dipendente pubblico non ha tanta voglia di lavorare e nei
luoghi comuni alle volte sono annoverati anche i cosiddetti
"cantonieri regionali". Si dice che non siano particolarmente
brillanti nel loro lavoro, allora, per cercare di capire e di
approfondire questa realtà, in qualche modo mi sono interrogato del
perché su certe strade non circolavano neanche più, non andavano
neanche più avanti ed indietro con i loro mezzi, con le api, se
questo era legato ad una non volontà, ad una particolare pigrizia,
come spesso avviene per certe categorie, insomma sono annoverate
tantissime categorie, io faccio di professione l'insegnante, quindi
so che anche sugli insegnanti non mancano le battute, non mancano
le battute sui carabinieri, figuriamoci sui cantonieri, anche
questi fanno parte del repertorio delle battute. Naturalmente però
è dovere di un'amministrazione essere efficiente, funzionare bene e
quindi uscire dai luoghi comuni, uscire dalle battute e cercare di
capire come effettivamente funziona questo servizio. Il fatto
allora di scoprire che magari lungo percorsi stradali molto belli
ed apprezzati per il paesaggio che c'è e generalmente tenuti sempre
molto bene dall'Amministrazione regionale magari crescono le
erbacce e si scopre che il motivo è che non c'è abbastanza benzina
per il decespugliatore, non è che il lavoratore non ha voglia di
lavorare, ma è che quel lavoro non lo può fare, non ci sono le
condizioni per farlo, lo dicevo già in una precedente
interrogazione a risposta immediata che c'erano problemi
addirittura a reperire il filo del decespugliatore, no? Mi sono
ripromesso già in quella sede di ritornare su quest'argomento,
perché non mi era piaciuta in prima battuta la risposta
dell'Assessore, oggi avrà modo di essere anche lui, con tempi più
distesi, magari più preciso su quest'argomento, fornirci dei dati
migliori, di modo che riusciamo a capire se la mia preoccupazione è
eccessiva, o se invece la sensazione che abbiamo è preoccupante al
punto, come abbiamo indicato nella nostra interpellanza, che non
sarà più solo una questione estetica, cioè le strade belle da
guardare, ma diventerà prima o poi una questione di sicurezza
stradale. Allora, io sono stato, per esperienza personale, un
utilizzatore quotidiano della strada di Cogne e ho potuto
apprezzare, avendola frequentata per anni quando era una statale,
cosa ha significato per quella strada passare al regime di strada
regionale, vedendo effettivamente migliorata la qualità, la
sicurezza di quella strada e così è avvenuto anche per altre strade
della Bassa Valle: penso alla strada di Valtournenche, a quella
della Val d'Ayas, a quella che va verso Gressoney. Il fatto di
averle regionalizzate ha significato un intervento non soltanto di
cura sui bordi stradali, ma di pulizia delle cunette che poi
consentivano, diciamo, alle acque di non debordare, di non mettere
ghiaia e sassi sull'assetto stradale, quindi tutte cose che sono
andate a migliorare la qualità delle nostre strade. Per non parlare
della sicurezza invernale, da quando la strada è diventata
regionale, non ho più avuto neanche bisogno di montare le catene da
neve tant'era puntuale il servizio, come si interveniva quando una
curva era ghiacciata...immediatamente, attraverso un sistema - che
effettivamente qualche volta bisogna dirlo quando le cose vanno
bene - molto efficiente di coordinamento pubblico-appalto privato,
dove il pubblico fa il controllo, l'ispezione, il primo intervento
di emergenza e poi arriva ovviamente, grazie a queste informazioni,
l'intervento puntuale e preciso della ditta appaltatrice. Con un
meccanismo che, guardate, non ha soltanto la funzione di dare un
qualità del servizio, ma è anche efficiente dal punto di vista
economico, perché altrimenti gli appalti, se non ci fosse questo
coordinamento pubblico e privato, sicuramente sarebbero molto più
onerosi per l'Amministrazione regionale e ovviamente in molti casi
ci sarebbe un ulteriore consumo di materiale con costi aggiuntivi
rispetto invece all'intervento puntuale che viene fatto in questo
momento.
Quando io vedo su alcuni capitoli della viabilità passare la
manutenzione delle strade regionali, nonché l'acquisto di materiali
e lo smaltimento dei rifiuti solidi, da 2 milioni nel 2010 a 150
mila euro nel 2013, mi chiedo: ma tutta quella storia che ci
racconta ogni giorno: "basta grossi interventi, interventi
puntuali"...abbiamo sentito raccontare in questi giorni di quanto
sia fondamentale la manutenzione come scelta strategica di lavoro
addirittura, piuttosto che fare interventi più grossi...beh, ma qui
nei capitoli la manutenzione è sparita. Questo quindi come primo
ragionamento e non solo su un capitolo come il 51341, ma le stesse
riduzioni le troviamo sui capitoli: "Lavori diversi in economia per
interventi atti a ripristinare la viabilità", da 703 mila euro
siamo scesi a 121 mila euro; "Lavori di manutenzione straordinaria
su strade regionali", da 3.400.000 euro siamo scesi a 750 mila
euro, cioè questo ci induce ad essere molto preoccupati; per
esempio, capitolo 51350: "Spese per l'esecuzione dei lavori di
ripristino del piano viabile manomesso a causa di interventi non
ultimati...", eccetera, siamo passati da 200 mila euro a 35 mila;
sempre un altro capitolo: "Spese per l'esecuzione di lavori di
ripristino", da 100 mila a 49 mila. Beh, qui abbiamo tolto i soldi
per la manutenzione, il personale è quello che è, però non ci sono
i soldi, rimuovono le pietre con le mani, fanno i lavori che devono
fare, non è che hanno smesso di lavorare, però certi interventi non
li vedremo più.
Altra questione non indifferente è il parco macchine. Un 30
percento dei mezzi se ne sta bello addormentato nei magazzini,
perché ovviamente necessita di manutenzioni per cui
l'Amministrazione non ha al momento, penso, immagino sia perché non
ha le risorse, non immagino che lasci un 30 percento di mezzi
fermo, non utilizzabile nei magazzini, cioè a far che? Perché
teniamo lì questo 30 percento di mezzi? Qual è l'obiettivo che
abbiamo nel tenere fermi Bremach, Panda, Porter, immobilizzati. Non
uno o due macchinari, il 30 percento non è utilizzabile. Come mai?
Che succede? Se il 30 percento non è utilizzabile, è ovvio che quei
mezzi lì stanno lì in bella mostra ad occupare posto nei magazzini
e la gente non li può usare per lavoro. Come mai sono stati
acquistati, come mai abbiamo acquistato così tanti mezzi se poi li
lasciamo deperire, perché, al di là che prima o poi gli mettiamo le
mani e facciamo manutenzione, un mezzo meccanico, lo sappiamo,
invecchia anche se sta fermo nel garage, non è che se lo lasciamo
lì fermo cinque, sei anni, ce lo ritroviamo e lo facciamo
funzionare cinque, sei dopo. Il mezzo comunque perde certe
caratteristiche e non sarà più efficiente come prima, quindi anche
il risparmio...questo lungo elenco che lei ha dei mezzi che non
funzionano...però le posso dire che sono circa il 30 percento. La
situazione, dal mio punto di vista, quindi comincia ad avere le
caratteristiche di una graduale quasi dismissione di questo
servizio, quindi, quando c'è stato il momento, diciamo, del denaro
facile, abbiamo detto: vogliamo noi la competenza sulle strade
regionali, e abbiamo fatto bene, perché abbiamo migliorato la
qualità, migliorato la sicurezza di queste strade. Ora che si fa?
Abbandoniamo queste strade? Perché qui non è il problema di che
cosa fanno i cantonieri regionali, è che qui non c'è nemmeno la
benzina per far circolare i mezzi.
Président
- Pour la réponse, la parole à l'Assesseur
Viérin.
Viérin M. (SA)
- Grazie.
Ringrazio anche il collega Donzel perché oggi abbiamo un clima
più disteso che serve anche per cercare di far capire meglio le
motivazioni del perché, dal 2010, noi abbiamo cercato di cambiare
la visione anche su quest'aspetto. Quando io dico "cambiare la
visione", voglio dire di cercare di razionalizzare, per quanto
possibile, anche su questo servizio alcune questioni che
probabilmente a casa nostra faremmo in maniera diversa. Quindi
pongo una premessa: la Giunta regionale dopo il 2010 ha infatti
cercato di razionalizzare la proprietà dei mezzi
dell'Amministrazione, sia nelle modalità di acquisizione degli
stessi che nella gestione. Anche il nostro Assessorato ha
intrapreso quindi alcune iniziative: punto uno, di non procedere ad
una sistematica sostituzione dei veicoli a cadenza fissa, prima un
veicolo era vetusto, si cambiava e finito il problema; punto due,
di non procedere ad un'automatica manutenzione in caso di guasti
senza prima vagliare i costi, parametrati anche alla vetustà del
veicolo e alle condizioni dello stesso, ai chilometri percorsi,
agli anni e quant'altro, proprio perché magari la manutenzione
costava 15-16-17-18 mila e magari il nuovo costava 25; tre, si è
proceduto, per ora limitatamente agli autoveicoli del dipartimento,
con contratti di fornitura, o noleggio, onnicomprensivo di
assicurazione casco integrale senza franchigia, manutenzione
ordinaria e straordinaria, pneumatici da neve, invernali e bollo
auto. Si è cercato di intraprendere anche questa strada vedendo se
ci porterà anche dei benefici in questi anni. Attualmente quindi,
per alcuni mezzi operativi in riferimento a quello che diceva il
collega, in dotazione ai cantonieri...e al garage mezzi pesanti, si
sta predisponendo e procedendo ad una verifica, in merito
all'opportunità di interventi di manutenzione straordinaria, oppure
se optare per una dismissione o una sostituzione, se necessaria, di
questi mezzi. Tenendo anche conto che i cantonieri in servizio, per
effetto della legge della
spending review
, e quindi del
blocco delle assunzioni, in questi ultimi anni sono passati da 96 a
82, perché non abbiamo potuto fare le sostituzioni in base a tutte
le normative statali in merito ai pensionamenti.
In relazione alle richieste puntuali che il collega ha fatto,
quindi direi che al punto 1, in merito alla fornitura di
carburanti, si conferma che attualmente non ci sono problemi nei
rifornimenti, mentre per le riparazioni si sta procedendo, proprio
per quello che ho detto all'inizio, all'allocazione di ulteriori
risorse interne, con lo spostamento di capitoli sempre della
viabilità per la manutenzione straordinaria dei mezzi per i quali
gli uffici hanno ritenuto e stanno ritenendo opportuno effettuare,
rispetto ad un'analisi preventiva costi/benefici, proprio per dire:
"questi mezzi è giusto, ha un senso che li andiamo a mantenere in
maniera straordinaria", oppure no.
Sul discorso del punto due, i tagli ai capitoli non determinano
a breve un serio peggioramento delle condizioni di sicurezza e
percorribilità delle strade regionali, in quanto si è infatti
ottemperato con modalità diverse, cercando comunque di contenere i
tagli relativi alle voci più significative inerenti alla sicurezza
stradale. Posso dire a Donzel che anche nel bilancio di
programmazione che la Giunta farà, a seguito dell'approvazione del
bilancio da parte del Consiglio regionale, si terrà in debita
considerazione questa situazione e sicuramente non scenderanno nel
2014 rispetto al 2013.
Al punto tre - e qui andiamo nello specifico, che il collega
anche ha richiamato - per quanto riguarda i capitoli 51340, 51341,
51350 e 51400, si evidenzia che i capitoli più significativi di
competenza, per la verità, sono il 51340 e il 51341 che vanno visti
insieme, perché riguardano praticamente delle tipologie di
intervento che sono molto similari. Questi due capitoli hanno
subito una riduzione che non penalizza la sicurezza stradale, in
particolare le spese necessarie per la manutenzione invernale,
quindi la neve e i principali lavori di manutenzione straordinaria
sono stati ben affrontati e sono previsti anche prossimamente. Il
capitolo 51350 riguarda spese non prevedibili ed è destinato a
pagare eventuali lavori. Questo fa riferimento all'ultimo pezzo
dell'intervento del collega Donzel. Tali spese sono per la gran
parte poi addebitabili proprio a soggetti terzi, perché sono spese
per incidenti o per inadempienze da parte di soggetti proprio
terzi, quindi se uno non fa la riparazione come si deve del manto
stradale, l'Amministrazione regionale deve intervenire e poi
chiedere il rimborso degli stessi interventi o per incidenti
stradali se, diciamo, è possibile, si richiede il rimborso da parte
dell'assicurazione. Non sono prevedibili e quindi si è dovuto, per
una migliore gestione delle risorse dal 2012, prevedere una
riduzione che è stata sufficiente per far fronte alle necessità,
anche perché, ribadisco, altrimenti si provvederà ad uno
spostamento di risorse interne al momento del bisogno per poi avere
il rimborso da soggetti terzi.
Il capitolo 51400 ha subito una significativa riduzione legata
all'opportunità dell'utilizzo più ottimale dell'attrezzatura già in
possesso della struttura, e qui voglio ricordare a Donzel proprio
sul caso specifico, perché è giusto andare a prendere a volte delle
piccole questioni per capire meglio come si affrontano o si cerca
di affrontare la questione in merito al discorso del filo del
decespugliatore, ho chiesto chiarimenti al Dirigente, perché è una
cosa che mi sembra sia già stata detta la volta scorsa, il problema
è stato che noi avevamo in magazzino dei vecchi fili da
decespugliatore e andavano utilizzati e, dall'altra parte, un filo
di un diametro diverso che veniva richiesto alla CONSIP, perché
siamo obbligati a richiederlo, no? Non erano disponibili...erano
disponibili per l'acquisto...quelli che avevamo già in magazzino,
abbiamo quindi cercato di dire alle maestranze: "un po' di sforzo,
magari va meno bene, è più faticoso e quant'altro, però cerchiamo
di far fuori le scorte di magazzino". Ecco, non è per polemica, è
solo per rispondere a quella giusta considerazione che il collega
ha fatto poc'anzi.
Président -
Merci. Pour la réplique, la parole au
collègue Donzel.
Donzel (PD-SIN.VDA)
- Assessore, abbiamo risolto il
giallo del filo del decespugliatore. Si trattava di filo dal
diametro non proprio confacente alle esigenze tecniche,
quindi...come dire? abbiamo risolto questo terribile enigma, siamo
più sereni. Io, invece, le dirò con molta pacatezza qual è il
riassunto delle cifre dei capitoli citati da lei: 2010, 9 milioni e
500 mila euro circa; 2013, 5 milioni e 100 mila euro, cioè un
taglio per la qualità e la sicurezza delle nostre strade di 4
milioni. Qui non siamo al 10 percento, al 20 percento, siamo
praticamente ad un taglio che è oltre il 40 percento e non ho,
naturalmente, perché non ce li volete più fornire, i dati 2014
specifici di queste cose. Li avremo, li scopriremo cammin facendo,
dopo l'approvazione del bilancio, quindi dopo l'approvazione del
bilancio sapremo quale legnata micidiale prenderà la sicurezza
delle nostre strade. Devo riconoscere che, almeno per quanto
riguarda lo sgombero neve, lì siamo stati un po'...ci mancherebbe,
viviamo di turismo, ci manca solo che non sgomberiamo neanche più
la neve per far raggiungere le località turistiche ai turisti, e
questo è...ma se peggiora la qualità della strada, se peggiora la
sicurezza della strada, non è solo una questione dei valdostani che
sono abituati a zigzagare tra le pietre e sanno che su quella curva
c'è sempre il ghiaccio e rallentano, eccetera. Se peggiora la
qualità della strada, peggiora la qualità del nostro turismo,
abbiamo detto che qui dobbiamo fare uno sforzo comune, congiunto in
quella direzione: non abbiamo la ferrovia, l'aeroporto è in quelle
condizioni che è, adesso anche le strade regionali diventeranno
meno sicure e meno praticabili. Dove ci volete portare? A mio
avviso, la questione dei cantonieri non è una questione di questi
lavoratori, è una questione generale di sviluppo di questa regione.
Lei è l'Assessore competente, lei deve battersi perché le risorse
vadano anche in quella direzione. Parlo di sicurezza stradale, non
sto parlando...come dire? di creare posti di lavoro che non sono
efficienti, qui è messa in...o prima c'era uno sperpero di denaro
pubblico o altrimenti non si spiega la sparizione di queste
risorse.
Altro problema grave: lei continua a minimizzare la questione
della mancanza di carburante. Io le dico che come dovrebbe, lei ha
detto: "stiamo verificando i mezzi", non è che ci vuole molto,
prenda, come ho fatto io, le tabelle dei mezzi e vede: 30 percento
fermi, chissà che ricerche bisogna fare! Andiamo a vedere qual è il
mezzo, si guarda l'anno di immatricolazione, mezzo più vecchio,
meno vecchio, non è che c'è...non è che dobbiamo metterci... chissà
che scienziato deve occuparsi della manutenzione dei mezzi! Come
dice lei, ogni cittadino ha un'automobile ed è in grado di capire
se quella automobile conviene ripararla, oppure bisogna decidersi
che quell'automobile non va più utilizzata. Le dico: non è nuovo
arrivato in quell'Assessorato, non ci metta una legislatura per
decidere quali sono i mezzi da riparare e quali sono i mezzi che
invece vanno...quanti dirigenti devono lavorare intorno a questo
mezzo per decidere se cammina o non cammina? Cerchiamo anche di
dare l'impressione di una certa energia ai cittadini rendendosi
conto che una Panda quattro per quattro è usata da tutti i
cittadini, non è una macchina specialistica su cui ci vuole chissà
quale intervento prima per capire se funziona o non funziona. È in
grado un normale cittadino nel giro di una settimana, con un colpo
d'occhio del meccanico, di capire se quella macchina deve essere
usata o no. Qui c'è il 30 percento di mezzi fermi, il 30 per cento,
un'enormità, cosa aspettiamo a decidere cosa fare di questi mezzi e
a decidere eventualmente quali sono da sostituire, capisco che
naturalmente un intervento su un Bremach può richiedere degli
interventi estremamente costosi, la valutazione è molto più
delicata, ma qui sono fermi non solo i Bremach, qui si sta fermando
tutta la regione se andiamo avanti così. E sulla benzina, quando
sento dire da dei distributori di benzina: "ah, no, io non
faccio...non concorro neanche più". Altro che appalti locali e
cercare di dare mercato locale, ci sono dei distributori che
dicono: "ah, io non li voglio neanche più vedere quelli della
Regione". Questo dicono, perché ci mettete mesi a pagarli e loro
non ce la fanno più con il costo che ha oggi la benzina, il
ricarico che hanno. La realtà di dire: "non c'è il problema della
benzina"...io quasi quasi me lo sento che stanno per arrivare dei
provvedimenti dirigenziali proprio in questi giorni per finanziare
la benzina, allora, per poco quello che vale l'opposizione, almeno
un po' di benzina gliela abbiamo fatta mettere ai suoi mezzi,
vedremo di nuovo qualche macchina dei cantonieri che gira...
Grazie.
Président
- Merci. Point 8 à l'ordre du jour.
