Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 228 del 29 novembre 1983 - Resoconto
OGGETTO N. 228/VIII - DISEGNO DI LEGGE CONCERNENTE:
"INTERVENTO FINANZIARIO PER LA REALIZZAZIONE DEL COLLEGAMENTO
AUTOSTRADALE DI ADDUZIONE AL TRAFORO DEL MONTE BIANCO".
PRESIDENTE:
Ha chiesto di parlare l'Assessore Martin, ne
ha facoltà.
MARTIN (Fed. DP - UVP):
La legge 12 agosto 1982, n. 531
concernente il piano decennale per la viabilità di grande
comunicazione e misure di assetto del settore autostradale,
dall'art. 5 recita testualmente: "L'ANAS è autorizzata, nei quadro
di tutte le somme a sua disposizione, ad adeguare la viabilità di
adduzione ai trafori alpini esistenti o già finanziati, ai valichi
di confine e quelli al servizio delle grandi aree metropolitane per
la cui realizzazione sia possibile un concorso finanziario
significativo non inferiore al 35% della previsione della spesa da
parte di enti territoriali ed economici, nonchè di società
concessionarie dei trafori e delle autostrade, alle quali
concessionario l'ANAS potrà affidare, in regime di concessione, la
costruzione, l'esercizio o il solo esercizio dei due tronchi. Tali
interventi devono essere inquadrati nei programmi di cui agli artt.
1 e 2 della presente legge e possono essere realizzati con fondi
diversi da quelli del piano decennale".
La Regione Valle d'Aosta ora è direttamente interessata al
tronco stradale traforo Monte Bianco- Piana di Aosta per
convogliarvi il grande traffico che attualmente gravita sulla
statale n. 26. Un'opera questa che si prevede debba costare sui 200
miliardi, opera nella quale la Regione interverrà con una
sottoscrizione sia di capitale, sia con un contributo a fondo
perso. In questo momento è in fase di predisposizione, sempre nel
quadro dell'articolo che vi ho appena letto, un apposito Disegno di
legge nel quale saranno specificati i vari interventi finanziari.
Inoltre verrà presentato un quadro finanziario per vedere se sia
compatibile con le finanze della Regione.
Nel frattempo però si rende necessario impegnare la somma di
20.000.000.000 attualmente iscritta nel Fondo globale; è per questo
motivo che viene presentato questo Disegno di legge.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND (N.S.):
Il nostro parere rispetto al progetto
di collegamento autostradale fra Aosta ed il traforo del Monte
Bianco è sempre stato contrario. Non abbiamo espresso parere
negativo sul progetto autostradale sia per motivi di carattere
ecologico ambientale, sia per motivi di carattere finanziario.
Ci sembra che oggi siano venuti meno alcuni presupposti sui
quali si basava quella proposta, quel progetto.
Ricordo che, quando discutemmo in Consiglio il progetto di
massima (mi pare della SPEA), l'ipotesi sulla quale si basava la
volontà di costruire l'autostrada fosse la previsione di un
continuo aumento del traffico sotto il tunnel del Monte Bianco e di
conseguenza sulla strada statale n. 26.
Dicemmo allora che bisognava togliere i TIR dalle strade e dai
paesi in quanto ci sarebbe stato un aumento del traffico e
l'entrata in funzione del traforo del Frejus non avrebbe diminuito
il traffico attraverso la Valle d'Aosta, per cui questa opera
doveva essere fatta assolutamente.
Allora non servì a niente sottolineare che, anzitutto, questa
espansione del traffico non era affatto sicura e, caso mai, avremmo
potuto intervenire in modo diverso, regolamentando meglio il
traffico, cercando di diminuire il passaggio dei TIR e cercando di
migliorare la strada statale n. 26.
Oggi, ad alcuni anni di distanza, ci ritroviamo ad insistere su
una ipotesi che in realtà si è rivelata priva di quei presupposti
iniziali e che ha fatto si che anche quei provvedimenti
migliorativi che si potevano fare sulla strada statale n. 26 non
siano stati attuati.
Pertanto il nostro giudizio sul progetto autostradale rimane
fermamente negativo.
Oggi i costi sono notevolmente aumentati, si parla di oltre
900.000.000.000 per costruire questa strada, col passare degli anni
questi costi aumenteranno continuamente fino a diventare
insostenibili per le finanze, non solo dello Stato, ma anche per
interventi della Regione.
Pertanto il nostro parere su questo disegno di legge che impegna
i primi 20.000.000.000 è negativo.
Crediamo che il Consiglio regionale debba fare una riflessione
molto attenta anche rispetto ai dati nuovi che abbiamo del traffico
per prendere in considerazione una ipotesi diversa, come ad esempio
fare degli interventi significativi sulla statale n. 26 tipo
innesti, circonvallazioni, trasformazioni di tragitti che evitino i
centri abitati ..... ecc.
Queste cose si possono benissimo fare fin da ora con i miliardi
disponibili; è inutile insistere su un progetto faraonico sbagliato
nella sostanza e difficilmente realizzabile sul piano
finanziario.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Intervengo principalmente sulle
questioni di metodo e prima di tutto sull'urgenza del
provvedimento.
Qualche settimana fa, durante una riunione dei Capigruppo e dei
Presidenti di Commissione, fu stabilito che i Disegni di legge
dovessero rimanere all'esame dei membri della Commissione per
almeno 10 giorni, prima della discussione.
In questo caso, pochi giorni dopo la presentazione ai membri
della Commissione, la maggioranza ha preteso che il Disegno di
legge venisse discusso. Dobbiamo rilevare che c'è stato un ritardo,
perchè questo Disegno di legge doveva essere presentato prima, per
ritardare e poi pretendere che un Disegno di legge venga esaminato
in tempi brevissimi dalla Commissione (perché si dice che questo è
l'ultimo Consiglio utile), vuol dire non rispettare il lavoro delle
Commissioni e comunque non rispettare la prassi appena
confermata.
In realtà noi crediamo che non esista alcuna urgenza, anche
perchè abbiamo capito una cosa detta dall'Assessore Martin, cioè
"si rende necessario approvare questo Disegno di legge". Perchè? Si
renderebbe necessario se, effettivamente, entro il 1983 si
dovessero spendere questi soldi, ma visto che non si rende
necessaria un'operazione del genere, è nostra impressione che
autorizzare la Giunta a spendere questi 20 miliardi significhi
semplicemente non mandare questi soldi in economia nel bilancio
1984.
Questi 20.000.000.000 non verranno spesi e non verranno neanche
impegnati nel 1983, per cui li ritroveremo quando faremo il
consuntivo nell'avanzo di amministrazione del 1983.
Sono cose che possono anche essere lecite, ma se portano a
prevaricazioni nel Consiglio, allora la questione di merito viene
disturbata anche dalla questione di metodo.
Si aspettano mesi e mesi prima di fare delle leggi e poi si
pretende che il Consiglio, anche per argomenti di questa
importanza, le esamini a tamburo battente!
Non ci sembra il metodo migliore per un corretto rapporto fra
maggioranza e minoranza in Consiglio regionale.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
Noi siamo per l'approvazione di questo
provvedimento in quanto siamo a favore della costruzione
dell'autostrada, quindi su una posizione nettamente contraria a
quella espressa dal Consigliere Riccarand. Desidero solo fare una
domanda all'Assessore: due mesi fa, in occasione di una
interpellanza da me presentata, il Presidente della Giunta rispose
che si stava costituendo una società per la costruzione dell'intero
collegamento e che, quanto prima, ci sarebbe stato un Disegno di
legge da porre all'attenzione del Consiglio regionale. Questa sera
l'Assessore Martin ha ripetuto esattamente le stesse cose. Noi
vorremmo sapere con precisione a che punto si trova la situazione e
quando si prevede di portare questo argomento alla discussione del
Consiglio regionale perchè andando avanti di questo passo (ha
ragione Riccarand) il costo dell'opera aumenterà sempre più.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Vorrei fare alcune osservazioni, la
prima delle quali riguarda il fatto che, sostanzialmente, questo
Disegno di legge è inutile. Desidererei che qualcuno mi spiegasse
che cosa significa in un articolo di legge "delegare la Giunta a
presentare un Disegno di legge". La Giunta, il Disegno di legge lo
presenta quando vuole. Il senso della prima parte dell'art. 2 è
abbastanza incomprensibile, secondo il mio punto di vista, a meno
che non mi si spieghi cosa significa.
Sulla questione di fondo sollevata da Riccarand, in merito al
tipo di scelta, voglio sottolineare che il dibattito fatto in
questo Consiglio, sulla scelta o meno dell'autostrada, è stato un
dibattito difficile che si concluso con la scelta di un tracciato.
Non si parlò neanche di un tracciato autostradale proprio perchè le
posizioni erano molto diverse all'interno della maggioranza
stessa.
In seguito fu costituita una Commissione, della quale facevo
parte anch'io, per esaminare i progetti, ma ogni volta la riunione
finiva con una serie di contestazioni e di osservazioni al
tracciato di questi progetti; progetti circa i quali non è mai
stato sentito il parere dei Comuni e che non sono mai venuti
all'approvazione del Consiglio.
La scelta di fare l'autostrada è andata avanti in modo
surrettizio, tant'è che in questi giorni ho ricevuto il Decreto del
Ministero dei Lavori Pubblici con l'approvazione del piano di
viabilità di grande comunicazione, nel quale, a pag. 4 troviamo i
tratti di Aosta Est - Aosta Ovest di Km. 11,6 e Aosta Est - Monte
Bianco di Km. 32,4 come tratti autostradali.
Se questa è la scelta della maggioranza, noi ci permettiamo di
ribadire anche in questa occasione che non si è voluto affrontare e
studiare seriamente la nostra proposta di una arteria che
provocasse meno danni all'ambiente e che costasse molto meno,
quella cioè di una camionabile da fare e realizzare in tempi assai
brevi.
Ma fa parte ormai della tradizione di questo Consiglio lasciare
cadere le proposte che vengono dall'opposizione.
A questo proposito mi preme sottolineare, perchè se lo ricordino
i membri della maggioranza, che allora noi parlammo di una cifra
effettiva di costo vicina a mille miliardi.
Ricordo benissimo il coro "siete degli esagerati, al massimo
costerà 400 miliardi!"
Oggi è la stessa Giunta a dire che costerà 900 miliardi!
Anche all'ipotesi di una riduzione del traffico dei TIR la
maggioranza rispose con un "ma voi siete fuori dalla realtà della
terra"; oggi - è un dato statistico - il traffico commerciale nella
nostra regione è diminuito.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Noi social democratici siamo
favorevoli al collegamento autostradale e questa legge che ci viene
sottoposta dimostra che si può iniziare a parlare effettivamente di
questo collegamento. Vorrei sapere dall'Assessore quale tipo di
società si intende costituire.
PRESIDENTE:
Ha chiesto di parlare il presidente della
Giunta, ne ha facoltà.
ANDRIONE (U.V.):
Per alcune brevi note. L'articolo di
legge che l'Assessore Martin ha già letto impone, se si vuole
procedere secondo questo articolo, di costituire una società che
dimostri, con finanziamenti di Enti pubblici locali o di Enti
economici residenti nella Regione, di potere coprire, anche con
prestiti BEI, almeno il 35% della spesa. L'ITALSTAT ha costituito
la società in materia. Noi sottoscriviamo questi 20.000.000.000,
con delega della Giunta per sottoscrivere le azioni privilegiate
della suddetta società, la quale potrà richiedere, in forza del
suddetto articolo, la concessione per la costruzione del raccordo
autostradale, così come da Decreto appena citato dal Ministero dei
Lavori Pubblici.
Se si vuole costruire una camionabile, questa deve essere
costruita dall'ANAS perchè la viabilità internazionale è competenza
della stessa. Le concessioni invece, possono essere date a quelle
società che, essendo in regola con l'articolo della legge, le
possono richiedere e successivamente anche gestire.
A nostro avviso, se continuiamo a perdere tempo e a non
sottoscrivere la società, mille miliardi non basteranno più.
E' nostra intenzione costruire questa autostrada perchè duri tre
secoli e non per un breve periodo, seguendo i movimenti dei TIR
nell'arco di 2-3 anni. Il traffico, di conseguenza, sarà variabile
a seconda di quelle che saranno le necessità di un paese come
l'Italia, un paese che vive di trasformazioni e non di materie
prime.
Per tutti questi motivi e per far si che l'Alta Valle non resti
tagliata fuori proponiamo al Consiglio di votare questa legge.
PRESIDENTE:
Se nessun altro chiede di intervenire, si
passa all'esame dello articolato. Do lettura dell'art. 1:
ART.
1
Al fine di favorire e rendere possibili iniziative atte a
realizzare il collegamento autostradale della Piana di Aosta
all'imbocco del Traforo del Monte Bianco, è autorizzata la spesa di
lire venti miliardi limitatamente all'esercizio 1983.
PRESIDENTE:
Metto in approvazione l'art. 1 testè
letto.
ESITO DELLA VOTAZIONE
Presenti 31
Votanti 31
Favorevoli 24
Contrari 7
Il Consiglio approva
PRESIDENTE:
Do lettura dell'art. 2:
ART. 2
La Giunta regionale è delegata a presentare entro sei mesi
dall'entrata in vigore della presente legge un provvedimento
legislativo che, in relazione al disposto dell'art. 5 della legge
12.8.1982, n. 531, preveda le modalità di realizzazione ed il
finanziamento a carico della Regione necessari per l'intervento di
cui al precedente articolo.
PRESIDENTE:
Metto in approvazione l'art. 2 testè
letto.
ESITO DELLA VOTAZIONE
Presenti 31
Votanti 31
Favorevoli 24
Contrari 7
Il Consiglio approva
PRESIDENTE:
Do lettura dell'art. 3:
ART.
3
Alla copertura dell'onere di lire venti miliardi per
l'esercizio 1983 derivante dall'applicazione dell'articolo 1 della
presente legge si provvede mediante riduzione di pari importo del
capitolo n. 50150 "Fondo globale per il finanziamento di spese per
ulteriori programmi di sviluppo (spese di investimento)" - Allegato
n. 8 - Settore I - Assetto del territorio e tutela dell'ambiente,
del Bilancio di previsione della Regione per l'anno 1983.
PRESIDENTE
: Metto in approvazione l'art. 3 testè
letto.
ESITO DELLA VOTAZIONE
Presenti 31
Votanti 31
Favorevoli 24
Contrari 7
Il Consiglio approva
PRESIDENTE:
Do lettura dell'art. 4:
ART. 4
Al Bilancio di previsione della Regione per l'esercizio 1983
sono apportate le seguenti variazioni:
PARTE SPESA
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo (spese di investimento)
£ 20.000.000.000
Variazione in aumento
Settore 2.2.1. - Assetto del territorio e tutela
dell'ambiente
Programma 2.2.1.03 - Viabilità
Cap. 26800 (di nuova istituzione) "Spese per la realizzazione
del collegamento autostradale di adduzione al Traforo Alpino del
Monte Bianco"
£ 20.000.000.000
PRESIDENTE
: Metto in approvazione l'art. 4 testè
letto.
ESITO DELLA VOTAZIONE
Presenti 31
Votanti 31
Favorevoli 24
'Contrari 7
Il Consiglio approva
PRESIDENTE:
Do lettura dell'art. 5:
ART.
La presente legge è dichiarata urgente ai sensi del 3° comma
dell'articolo 31 dello Statuto speciale ed entrerà in vigore il
giorno successivo a quello della sua pubblicazione sul Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Metto in approvazione l'art. 5 testè
letto.
ESITO DELLA VOTAZIONE
Presenti 31
Votanti 31
Maggioranza 18
Favorevoli 24
Contrari 7
Il Consiglio approva
PRESIDENTE
: Pongo in votazione il Disegno di legge n. 29
nel suo complesso.
VOTAZIONE SEGRETA
ESITO DELLA VOTAZIONE
Presenti 31
Votanti 31
Favorevoli 24
Contrari 7
Il Consiglio approva
