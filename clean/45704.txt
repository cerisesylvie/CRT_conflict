Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Igiene e sanità pubblica



Oggetto del Consiglio n. 2359 del 20 aprile 2023 - Resoconto
OGGETTO N. 2359/XVI - Interrogazione: "Modalità di raccolta
dei dati relativi alle segnalazioni di reazioni avverse alla
vaccinazione Anti-Covid".
Bertin (Presidente) -
Punto n. 37 all'ordine del giorno.
Risponde l'assessore Marzi, ne ha facoltà.
Marzi (SA) -
Le dosi di vaccino anti-Covid AstraZeneca
somministrate sul territorio valdostano risultano essere in totale
23.748, di cui 13.709 prime dosi e 10.039 seconde dosi, nel periodo
di somministrazione tra il 13 febbraio 2021 e il 22 ottobre
2021.
Non sono state somministrate dosi di placebo in luogo del
vaccino anti-Covid. É necessario infatti ricordare che il placebo è
una sostanza con il medesimo aspetto del farmaco ma priva di
principio attivo: come tale il placebo viene utilizzato solo nella
fase sperimentale di un farmaco prima della sua
commercializzazione. In Valle d'Aosta, come altrove, non si sono
effettuate sperimentazioni sui vaccini durante la campagna
vaccinale anti-Covid, utilizzando cioè a tale scopo solo prodotti
che abbiano ottenuto le autorizzazioni previste secondo le norme di
legge.
Venendo al quesito n. 2, i residenti valdostani che hanno
ricevuto almeno una dose di vaccino anti-Covid AstraZeneca
risultano quindi essere 13.474: di questi 9752 hanno completato il
ciclo vaccinale con una seconda dose dello stesso vaccino.
Veniamo alla domanda 3. Dall'inizio della campagna vaccinale, il
centro regionale di farmacovigilanza ha ricevuto e trasferito nella
rete nazionale di farmacovigilanza, gestita dall'Agenzia italiana
del farmaco, 42 sospette reazioni avverse correlate al vaccino
anti-Covid-19 AstraZeneca. Delle 42 segnalazioni, 29, il 69
percento, riguardavano donne e 13, il 31 percento, uomini. In 9
circostanze, quindi nel 21 percento dei casi, la segnalazione
concerneva un evento connotato come grave. Con riferimento a questi
9 casi, il segnalatore era un cittadino, mentre i casi restanti
sono riferibili a segnalazioni di sanitari.
Il centro regionale di farmacovigilanza, incardinato presso la
struttura complessa farmacia dell'azienda USL, è raggiungibile via
mail o telefonicamente mediante i contatti pubblicati sui siti
istituzionali delle USL e dell'AIFA e offre un supporto puntuale e
qualificato a sanitari e cittadini focalizzato, tra l'altro, sulle
corrette modalità di segnalazione delle sospette reazioni avverse a
farmaci e vaccini. La dimostrazione di una relazione causale tra
l'esplosione del medicinale e l'evento richiede di norma diversi
passaggi che sono: la valutazione preliminare del caso da parte del
Centro regionale di farmacovigilanza; una valutazione quantitativa
con metodi statistici sui database di farmacovigilanza, finalizzata
a evidenziare eventuali segnali; spesso la conduzione di studi
epidemiologici volti a confermare i segnali generati dall'analisi
delle segnalazioni spontanee.
Veniamo alla domanda n. 4. Cittadini e operatori sanitari
segnalano al responsabile locale di farmacovigilanza direttamente
on-line
sul sito
servizionline.aifa.gov.it
/
schedasegnalazioni
o su
supporto cartaceo le sospette reazioni avverse di cui vengano a
conoscenza. Il responsabile di farmacovigilanza gestisce la
segnalazione secondo una linea guida pubblicata dall'Agenzia
italiana del farmaco, trasferendola nella Rete nazionale di
farmacovigilanza stessa. Le segnalazioni confluite nella Rete
vengono analizzate in termini quantitativi mediante metodi
statistici dall'Agenzia italiana del farmaco, in collaborazione con
i Centri regionali di farmacovigilanza. Dalla rete le segnalazioni
migrano quindi nel database europeo,
Eudravigilance
, e di
qui nel database mondiale dell'OMS, VigiBase. Ognuno di questi
database
è assoggettato a rigorose analisi quantitative
finalizzate a rilevare potenziali segnali di farmacovigilanza.
Un segnale di farmacovigilanza è un'informazione riportata in
merito a una possibile relazione causale tra l'evento avverso e il
farmaco, la quale potrebbe essere sconosciuta o documentata
precedentemente in modo incompleto. Semplificando, perché questa
domanda ha fatto dover approfondire anche a me questo strano e
gigantesco mondo: un segnale di farmacovigilanza emerge quando si
evidenzia un rischio precedentemente non noto, oppure un aumento
della frequenza della gravità di un rischio noto, o ancora, un
nuovo gruppo di pazienti a rischio.
Presidente -
Per la replica, il consigliere Lucianaz ne
ha facoltà.
Lucianaz (LEGA VDA) -
Io la ringrazio per i dati che mi
ha fornito, che sono comunque sufficientemente preoccupanti, perché
42 reazioni avverse solo di AstraZeneca, di cui il 21 percento in
forma grave, è appena superiore alla media italiana che si attesta
sul 20 percento.
Mi spiace che non mi abbia risposto sulla domanda che più mi
premeva al punto 3, cioè quale genere di assistenza ricevono i
pazienti che segnalano queste problematicità, perché mi farebbe
piacere sapere chi poi queste segnalazioni le ha fatte, se viene
seguito, se ha modo di essere curato, quali spese deve affrontare e
come l'ente pubblico riesce in qualche modo a rimediare a queste
vaccinazioni.
Dico solo che in due anni di campagna vaccinale, dal 27 dicembre
2020 al 26 dicembre 2022, per i cinque vaccini in uso, sono
pervenute, in Italia naturalmente, 140.000 segnalazioni su un
totale di 144 milioni di dosi somministrate, cioè in un rapporto di
97 segnalazioni ogni 100 mila dosi, che è ben superiore a quello di
31 segnalazioni che mediamente avveniva per le altre vaccinazioni;
tre volte tanto. L'81 percento si riferiscono a segnalazioni non
gravi, mentre il 18,7 percento, per essere precisi, cioè 26.305
persone, hanno segnalato gravi effetti avversi, e non sono
assolutamente pochi.
Il vaccino AstraZeneca è stato somministrato per un breve
periodo di tempo prima di essere poi ritirato. Il PRAC, il comitato
per la valutazione dei rischi della farmacologia, che è un ente
dell'EMA europeo, sosteneva che il rapporto beneficio-rischio era
comunque a vantaggio del vaccino, constatando che comunque il
vaccino poteva essere associato a casi di trombi in presenza di
trombocitopenia, inclusi rari casi di CVST [trombosi cerebrale dei
seni venosi,
ndc
], comunque ben superiori alla media fino ad
allora osservata. Segnalati anche casi della Sindrome di
Guillain-Barré. Sta di fatto che comunque il comitato, cioè l'EMA e
quindi di conseguenza l'AIFA, sosteneva nel 2021 che la comprovata
efficacia del vaccino, nel prevenire il ricovero e la morte di
Covid, era comunque superiore a tutti questi rischi segnalati.
Io non aggiungo altro. In Valle d'Aosta è stato somministrato il
vaccino ABV2856, quello che era poi stato bloccato in Sicilia dalla
Procura della Repubblica, perché causa almeno contemporanea alla
morte di alcuni militari. In Valle d'Aosta il responsabile,
Maurizio Castelli all'epoca, non aveva segnalato alcun effetto
collaterale; chiedo se questi vaccinati in Valle d'Aosta hanno poi,
dopo il 19 febbraio del 2021, segnalato invece effetti avversi.
Procederò con quest'analisi, chiedendo agli organi competenti di
verificare in tutti questi valdostani se ci sono state
problematiche successive.
