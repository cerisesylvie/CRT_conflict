Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 2105 del 11 luglio 2001 - Resoconto
OGGETTO N. 2105/XI Regolamentazione della libera professione
intramuraria presso l’Ospedale di Aosta.
(Interpellanza)
Interpellanza Preso atto che, all’interno
dell’ospedale di Aosta, è stata avviata in molti
settori la libera professione intramuraria;
Atteso che tale materia rientra in quelle che vanno definite e
regolamentate attraverso l’Atto aziendale previsto
dal DPCM 27.3.2000 e che senza questo atto non sono chiari i
compiti, le prestazioni e le modalità organizzative
dell’attività libero –
professionale;
Considerato che questa attività svolta dal personale medico
comporta anche la presenza ed il supporto di personale tecnico ed
infermieristico;
Visto che, come prescritto dal citato DPCM, sono preliminari
alla definizione dell’Atto aziendale le relative
direttive regionali;
Ricordato inoltre che obiettivi dell’introduzione
della libera professione intramuraria sono la diminuzione dei tempi
e delle liste d’attesa e
l’ottimizzazione dell’utilizzo di
risorse e strutture;
i sottoscritti Consiglieri regionali
Interpellano
l’Assessore competente per sapere:
1) come è attualmente regolamentata la libera attività
professionale, in assenza delle direttive regionali e del
conseguente Atto aziendale;
2) se, e come, intenda attivarsi perché siano emanate le
direttive regionali preliminari all’Atto aziendale
che definisce le modalità organizzative
dell’attività libero - professionale del personale
medico e regolamenta le prestazioni del personale di comparto, a
supporto della libera professione intramuraria;
3) se l’introduzione della libera professione
intramuraria ha inciso, e in che modo, sui tempi e sulle liste di
attesa e sull’utilizzo ottimale delle risorse umane
e delle strutture e, in caso di riscontri negativi, come intenda
attivarsi.
F.to: Squarzino Secondina - Beneforti
Presidente
La parola alla Consigliera Squarzino
Secondina.
Squarzino (PVA-cU) Possiamo continuare il discorso sulla sanità
affrontando un argomento specifico, più settoriale rispetto a
quello affrontato nell'interpellanza precedente in cui abbiamo
constatato come il nostro Assessore si stia avvicinando a gran
passi a quella che è la filosofia di fondo del "Governo
Berlusconi". Ce ne compiacciamo per lui e segnaleremo via via i
passi che vengono fatti mettendo un paletto per indicare il tempo
che impiega per raggiungere un'adesione quasi totale.
L’argomento che vogliamo affrontare riguarda
l’avvio, che è avvenuto ormai
nell’Ospedale di Aosta, della libera professione
intramuraria. Credo che sia esperienza di molti di noi quella di
vedere, come in questi ultimi mesi, sia possibile, di fronte alla
lentezza di alcune prestazioni, ricorrere alle stesse prestazioni
però in ambito privatistico all’interno dello stesso
Ospedale... Non c’è il numero legale, Presidente.
Vuole controllare? Chiedo scusa ma?
Presidente
? Abbiamo il numero legale, Consigliera, la
ringrazio...
Squarzino (PVA-cU) ? Non ho bisogno della claque io, il problema
è istituzionale, non di claque, Signor Assessore.
Dicevo che è stata avviata in molti settori la libera
professione intramuraria in Ospedale però, per quanto di mia
conoscenza, non c’è finora una procedura chiara, nel
senso che i diversi reparti procedono con modalità differenti le
une dalle altre.
Eppure c’è una normativa abbastanza precisa che
regolamenta questa tipologia di attività, il decreto del Presidente
del Consiglio dei ministri del 27 marzo 2000, il quale dice che
l’attività libero-professionale intramuraria va
attuata secondo una serie di parametri, di criteri che
l’azienda stessa deve definire
nell’atto che l’azienda è chiamata a
redigere. Rispetto in particolare al problema della libera
professione intramuraria l’atto aziendale va fatto
in conformità alle direttive regionali.
Allora sarebbe interessante conoscere se
l’Assessore ha dato delle direttive regionali, se di
conseguenza è stato già predisposto questo atto aziendale, se
esistono dei criteri condivisi, chiari, trasparenti, delle modalità
con cui viene regolamentata la libera attività professionale che,
ricordo, ha delle conseguenze proprio per quanto riguarda il
finanziamento, il riconoscimento monetario di questa attività. Si
tratta di un’attività che coinvolge non solo i
medici, quindi il personale della dirigenza medica, ma
indirettamente anche il personale di comparto che è a supporto
della libera professione intramuraria.
Un altro problema che poniamo è capire se
l’introduzione della libera professione intramuraria
è servita o meno a diminuire le liste di attesa: ricordiamo infatti
che la finalità con cui è consentita la libera professione
intramuraria è legata alla riduzione dei tempi di attesa, secondo
programmi predisposti dall’azienda stessa, sentite
le équipe dei servizi interessati.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV) Precisato innanzitutto che non è vero che non vi
sono direttive regionali, e poi lo dirò, si sottolinea che
effettivamente la libera professione intramuraria rientra nelle
materie che vanno definite e regolamentate dall’atto
aziendale previsto dal DPCM 27 marzo 2000 che ha ripreso dei
concetti già in parte regolamentati da alcune regioni, fra le quali
la Valle d’Aosta.
Il DPCM è una sorta di testo unico generale che però riprende
dei principi già definiti anteriormente. Non risulta pertanto
corretto sostenere che in mancanza di questo atto non siano chiari
per l’azienda USL i compiti, le prestazioni e le
modalità organizzative di tale attività. A partire dal 1996
infatti, a seguito dell’emanazione del decreto
legislativo n. 502, la Regione ha approvato con deliberazione n.
3.983 del 13 settembre 1996 la prima direttiva
dell’azienda USL per l’esercizio
dell’attività libero-professionale intramuraria da
parte del personale medico dipendente.
Successivamente, a seguito di ulteriori modifiche riportate in
materia contrattuale, la Regione ha approvato con deliberazione n.
3.566 del 12 ottobre 1998 il regolamento aziendale per
l’esercizio dell’attività
libero-professionale intramuraria della dirigenza e del ruolo
sanitario del personale medico. In seguito dal mese di ottobre 1999
è stato costituito un gruppo di lavoro con referenti sia aziendali
che regionali con l’obiettivo di redigere un
regolamento alla luce delle nuove disposizioni normative previste
dal decreto legislativo n. 229/1999 concernente le norme per la
razionalizzazione del servizio sanitario nazionale.
Lo stesso, discusso anche con le organizzazioni sindacali della
dirigenza medica e veterinaria, è stato approvato con deliberazione
n. 522 del 21 febbraio 2000 e definisce tutti gli aspetti tecnici e
organizzativi inerenti la materia fra cui:
- l'individuazione delle strutture autorizzate per
l’esercizio della libera professione
intramuraria,
- modalità di utilizzo delle sale operatorie e di utilizzo di
posti letto;
- individuazione e quantificazione del personale di supporto
sanitario e amministrativo;
- criteri per la determinazione delle tariffe e modalità per la
ripartizione;
- modalità delle prenotazioni per la tenuta delle liste di
attesa e per l’eventuale turnazione del personale in
libera professione;
- criteri e modalità per assicurare equilibrio fra attività
istituzionale e corrispondente attività libero-professionale;
- nomina di un organismo di verifica paritetico tra i dirigenti
sanitari delle organizzazioni sindacali e i rappresentanti
dell’azienda;
- attività di consulenza, consulti;
- sperimentazione clinica dei farmaci;
- incentivi per il personale di supporto sanitario e
amministrativo;
- tempo dedicato all’attività
libero-professionale;
- norme di rinvio.
Successivamente è stata apportata una modifica al regolamento di
cui sopra con deliberazione del Direttore generale n. 1.721 del 31
luglio 2000 che approfondisce i criteri per la determinazione e
ripartizione delle tariffe e le modalità amministrative relative
alla sperimentazione clinica dei farmaci. Inoltre con deliberazione
della Giunta regionale n. 4.540 del 23 dicembre 2000 è stato
approvato il programma da presentare al Ministero della sanità per
la realizzazione delle strutture sanitarie per
l’attività libero-professionale ai sensi del decreto
legislativo n. 254/2000, al suo interno vengono definite e le
esigenze dei posti letto per le degenze e le strutture
ambulatoriali in regime di libera professione intramuraria.
A sua volta l’USL ha dato una serie di
disposizioni e precisamente:
- il regolamento generale per l’attività di
supporto alla libera professione, approvato con deliberazione del
Direttore generale n. 1.887 del 17 settembre 1998;
- la definizione di modalità amministrative per
l’effettuazione della sperimentazione clinica dei
farmaci, approvata con deliberazione del Commissario n. 2.029 del
30 agosto 1999;
- il regolamento per l’esercizio
dell’attività libero-professionale intramuraria del
personale veterinario, approvato con delibera del Commissario n.
2.804 del 16 dicembre 1999;
- il regolamento per l’esercizio
dell’attività in libera professione intramuraria,
modalità organizzative delle attività libero-professionali del
personale medico e delle altre professionalità del ruolo sanitario
approvate con delibera del Commissario n. 522 del 21 febbraio
2000;
- modificazioni agli articoli 5 e 11 del regolamento di cui alla
delibera n. 522/2000 approvate con deliberazione del Direttore
generale n. 1.721 del 21 luglio 2000.
In seguito a questi atti amministrativi sono state emanate ben
12 circolari applicative che non sto a citare per rispetto del
Consiglio regionale, direi anche.
Alla luce di quanto sopra esposto si evidenzia quindi che
rispetto alla materia non esiste assolutamente nessun vuoto
normativo anche se andrà ripreso nell’atto aziendale
che è in fase di controllo da parte dell’Assessorato
regionale?, infatti l’attuale regolamento in vigore
in azienda USL prevede una chiara definizione dei compiti e delle
modalità organizzative della libera professione in Valle
d’Aosta.
Riguardo al terzo punto dell'interpellanza,
l’azienda USL comunica che i dati relativi
sull’attività libero-professionale nel 2000 sono
comunque tali da comportare un cauto ottimismo
sull’evolversi di questa attività, soprattutto se
comparati con i periodi precedenti. Ad esempio, per quanto riguarda
la libera professione intramuraria ambulatoriale, il confronto
complessivo fra i mesi di gennaio e febbraio 2000, cioè prima
dell’opzione del rapporto esclusivo, che è
intervenuta in data 14 marzo, che rispecchiano
l’andamento del fatturato mensile del 1999 che
ammonta a circa 50-60 milioni al mese e i successivi mesi del 2000,
cioè dopo l’opzione, il cui fatturato e prestazioni
mensili sono progressivamente aumentati, dimostrano che, a fronte
di un certo aumento degli operatori interessati, è corrisposto un
notevole incremento di tale attività in termini sia di prestazioni
che di fatturato:
- gennaio 2000: 50 operatori, prestazioni 470, fatturato 49
milioni circa;
- aprile 2000: 67 operatori, prestazioni 1152, 157 milioni di
fatturato, il discrimine è al 14 marzo, per intenderci;
- maggio 2000: 79 operatori, prestazioni 1.623, fatturato 247
milioni;
- agosto: operatori 73, fatturato 172 milioni, per arrivare a
dicembre 2000 con 182 milioni di fatturato.
Per dare un dato complessivo nel 1999 prestazioni complessive
5.075 per un fatturato complessivo di 608 milioni, nel 2000
prestazioni ben 13.861, triplicate, per un fatturato complessivo di
ben 1.885 milioni che, come sapete, viene ripartito in parte
all’azienda e in parte agli operatori.
Per quanto concerne la libera professione di attività di
ricovero, correlata all’esecuzione di un intervento
chirurgico, non è possibile ancora effettuare una comparazione
essendo un’attività avviata solo nel novembre 1999,
ma i seguenti dati si possono considerare soddisfacenti:
- la Chirurgia generale, così come l’Oculistica,
ha dal novembre 1999 al novembre 2000 effettuato 33 interventi per
un importo in Chirurgia generale di 255 milioni e in Oculistica di
102 milioni;
- la Traumatologia 3;
- l’Ostetricia 2;
- l’Urologia 1;
- l’Otorino 1
per un totale di 73 interventi, la parte del leone la fanno
queste due unità budgetarie: Chirurgia generale e Oculistica.
Ciò premesso, in relazione alla riduzione delle liste di attesa,
su cui non vorrei che si facesse confusione perché la libera
professione intramuraria è nata non solo con
l’obiettivo specifico di ridurre le liste di attesa,
ma è nata nell’ambito di una contrattazione generale
che ha riguardato l’obbligatorietà del rapporto
esclusivo per i medici ospedalieri ai quali è stata data
giustamente la possibilità, essendogli stato negato di fare
attività libero-professionale nelle cliniche private, di farla in
ambito intramurario per cui non c’è un nesso
sinallagmatico fra aumento dell’attività
libero-professionale e riduzione delle liste di attesa perché il
target è molte volte diverso, uso un termine, "target", che non mi
piace, ma per essere chiaro.
Comunque, ciò premesso, in relazione alla riduzione delle liste
di attesa presso l’azienda USL, gli interventi
chirurgici in libera professione sono programmati oltre alle
normali sedute operatorie previste per l’attività
istituzionale. Questo significa ad esempio che se i sopraccitati 33
interventi dell’Oculistica, eseguiti circa in un
anno, tutti per cataratta, non fossero stati effettuati in regime
di libera professione, essi avrebbero certamente gravato
sull’attività istituzionale
dell’azienda USL provocando così un aumento dei
tempi di attesa per l’erogazione
dell’intervento di cataratta. A titolo
esemplificativo, considerando una programmazione di dieci
interventi settimanali di oculistica, l’attesa è
stata ridotta di circa 3-4 settimane. Analogo discorso è
trasportabile per la Chirurgia generale per la quale si può stimare
una riduzione complessiva delle liste di attesa della libera
professione pari a circa 2 settimane.
In relazione all'utilizzazione delle strutture, di cui si chiede
nell'interpellanza, si ribadisce che, essendo
l’attività libero-professionale eseguita fuori
orario di servizio, le strutture sono state utilizzate per un tempo
maggiore, ad esempio le sale operatorie di oculistica sono state
utilizzate per un equivalente di sette sedute aggiuntive alle
istituzionali così pure si può stimare un equivalente di circa 11
sedute operatorie aggiuntive per la chirurgia generale.
In relazione - e termino - all'utilizzazione delle risorse
umane, l’attività libero-professionale e quella di
supporto alla stessa viene eseguita con orario aggiuntivo rispetto
a quella istituzionale e talora, limitatamente
all’attività di supporto, viene eseguita
all’interno del normale orario di lavoro con
incremento dell'efficienza lavorativa.
Questi sono i dati che abbiamo a tutt’oggi.
Prevediamo comunque un incremento dell’attività
libero-professionale a seguito degli interventi che saranno fatti
fra un anno o un anno e mezzo relativi alla disponibilità dei posti
letto a pagamento nella struttura ospedaliera e alla disponibilità
degli ambulatori che verranno realizzati in via Guido Rey. Questo
in applicazione, ripeto, del DPCM che finanzia
l’istituzione dell’attività
libero-professionale.
Presidente La parola alla Consigliera Squarzino Secondina.
Squarzino (PVA-cU) Ringrazio l’Assessore per
tutti i dati che ha fornito.
È vero che qui c’è stata una serie di interventi
puntuali in questi anni, interventi puntuali che, da quanto si
evince dalla sua esposizione, riguardano tutti aspetti settoriali.
Non è indifferente che questi regolamenti applicativi nel tempo,
nel 1996, nel 1998, nel 1999, nel 2000, prima a febbraio poi a
luglio, poi a dicembre, poi ancora oltre, poi i regolamenti, poi
ancora le circolari applicative, credo che questa produzione non
dico eccessiva, ma ricorrente di circolari, di norme, di
regolamenti stiano a dimostrare come questa materia abbia bisogno
di una regolamentazione molto chiara, regolamentazione chiara che,
come l’Assessore ammetteva, è legata alla
predisposizione di questo atto aziendale.
Perché è importante l’atto aziendale? Perché
finalmente ci sarebbe un documento chiaro, preciso, pubblico,
approvato dalla Giunta e che diventa poi oggetto di contrattazione,
in cui sono definite modalità, tempi, anche pagamenti, orari e via
dicendo, altrimenti si rischia che vengono utilizzate modalità
diverse a seconda del reparto che viene preso in considerazione o a
seconda delle preferenze di un'équipe piuttosto che
dell’altra.
C’è poi un elemento che
nell’interpellanza era stato indicato con chiarezza.
È vero, non lo avevo ripreso nella mia illustrazione però nel testo
era molto chiaro e cioè il fatto che è necessario verificare e
regolamentare le modalità della presenza e del supporto del
personale tecnico e infermieristico.
L’Assessore, en passant, proprio
nell’ultimo mezzo minuto del suo lungo intervento di
venti minuti, ha detto che è indicato nell’ultimo
regolamento l’orario aggiuntivo per il personale
medico e all’interno della normale attività per
l’altro personale, però è stato detto, ripeto, en
passant, senza che su questo punto particolare
l’Assessore si sia soffermato con informazioni
precise.
Tra l’altro, questo è un punto su cui non
c’è chiarezza; lei sa benissimo, Assessore, che il
personale di comparto, il personale che è a supporto della libera
professione intramuraria non sa bene come comportarsi: non
c’è chiarezza rispetto a questo punto e le stesse
indicazioni che vengono date o dalla direzione o dai comparti sono
totalmente diverse e fra di loro confliggenti.
Per questo chiediamo che venga in tempi brevi predisposto questo
atto aziendale. So che recentemente è stato approvato un atto
aziendale, che riguarda la struttura complessiva
dell’azienda, che è una cosa diversa. Questo
particolare aspetto non viene regolamentato e in assenza di
regolamentazione chiara, ripeto, c’è la
discrezionalità più selvaggia che prende piede.
È vero che lei, Assessore, sta poco alla volta convertendosi a
quella che è la sanità privata, alla libera competizione tra
pubblico e privato, però anche la libera competizione fra pubblico
e privato va sottoposta a regole ben precise, altrimenti il
pubblico non viene ad essere favorito. Sarebbe interessante capire,
ma anche qui io non l’ho esplicitato nella mia
interrogazione, tutte queste entrate che vengono garantite dalla
libera attività intramuraria in quale rapporto stanno con il budget
complessivo, che tipo di risposta danno, qual è il target a cui
danno una risposta e se effettivamente queste hanno comunque una
ricaduta sulla funzione principale della sanità che è quella di
garantire i livelli minimi di assistenza.
