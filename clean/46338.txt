Classificazione
EDILIZIA
Edilizia pubblica



Oggetto del Consiglio n. 2796 del 28 settembre 2023 - Resoconto
OGGETTO N. 2796/XVI - Interpellanza: "Effetti della sentenza
di annullamento della nomina del Direttore dell'ARER da parte del
Giudice del lavoro".
Bertin (Presidente) -
Punto n. 54. Per illustrare
l'interpellanza, ha chiesto la parola il consigliere Baccega ne ha
facoltà.
Baccega (FI) -
Prima l'assessore delle magagne dell'ARER
era il collega Barmasse, adesso vi siete divisi la delega in due
assessori: Sapinet e Marzi. Adesso parlerò con l'assessore
Marzi.
Quest'interpellanza nasce in un caldo pomeriggio estivo,
Assessore, dove leggendo i pochi atti che si producevano a
ferragosto, sono rimasto sorpreso dall'ennesimo scivolone del
Consiglio di amministrazione dell'ARER, che ha votato all'unanimità
una delibera che nominava il direttore ARER, non dico nome e
cognome, per un periodo di 75 giorni. Strano, perché in realtà era
già stato nominato anni prima, attribuendogli il trattamento
stipendiale omnicomprensivo identico a quello goduto sino al 4
agosto 2023 e con la sottolineatura, udite bene, che la
deliberazione non era soggetta al controllo della Giunta regionale.
È previsto dalla legge, ma potevano non scriverlo, non
sottolinearlo. Tutto questo a seguito dell'annullamento della
nomina a Direttore dell'ARER da parte del Tribunale ordinario di
Aosta di cui parlerò più avanti. Sapendo che il Direttore, nominato
nel 2021, che avevo incontrato nella sede dell'ARER circa tre mesi
fa... e mi pare sia stato anche contrariato per la mia visita,
ovviamente concordata e previo appuntamento... mi sono
inevitabilmente incuriosito. La delibera, tra le altre cose, ha il
difetto di non aver provveduto, da parte del Consiglio di
amministrazione, a garantire la legittimità degli atti firmati dal
Direttore nel suo percorso di nomina fino alla sentenza di
annullamento e verificherei che quegli atti possano essere atti
tuttora efficaci, quindi una vicenda curiosa che mi ha
inevitabilmente obbligato a richiedere tutti gli atti di questo
strano passaggio e dove quello che mi ha stupito, ma anche troppo,
che tutto sia sfuggito ai due Assessorati che si occupano di ARER.
Due Assessorati competenti perché, in realtà, non si capisce bene
chi ha il controllo, come avviene questo controllo, che dovrebbe
essere estremamente significativo visto il peso che quell'azienda
ha dal punto di vista delle risorse finanziarie messe in campo sul
PNRR e quasi sottoposto a un controllo analogo cui è sottoposta
ogni partecipata. Proprio circa questo mancato controllo mi preme
sottolineare l'assenza totale della Regione, nel verificare le
tante problematiche che fin dall'inizio della legislatura
quest'azienda ha creato.
La legge dice che non era soggetta a controllo ma le
informazioni di questa portata venivano inevitabilmente comunicate
all'Assessore immediatamente, quanto meno all'Assessorato, non
all'Assessore, quindi dopo aver conosciuto la vicenda, ho dovuto
richiedere tutta la documentazione sul fatto. La delibera del
Consiglio di amministrazione dell'ARER n. 27 del 16 aprile 2021
individua i nominativi in possesso dei requisiti dove il CdA stila
un elenco degli idonei in ordine alfabetico. Si evidenzia che al
direttore uscente, il dottor... che non cito per nome e cognome ma
sapete tutti benissimo chi era... pur sapendo che questo aveva già
deciso e già comunicato che sarebbe andato a ricoprire l'incarico
di Segretario generale nel Comune di Aosta, viene chiesto di
rinunciare all'incarico da Direttore. Visti i
curricula
, il
Consiglio di amministrazione ha deciso di nominare quel Direttore
generale in quanto in possesso delle professionalità più idonee
alle funzioni di Direttore dell'ARER. Un'aggiudicazione fatta senza
criteri, senza attribuzione di punteggi e invito davvero tutti a
verificare i
curricula
di tutti gli altri candidati perché
c'è da sorridere. Ecco che uno dei candidati, indicato nella lista
degli idonei, ricorre dopo una sfinente richiesta degli atti del
concorso e del CdA consegnati prima in modo incompleto e con
lentezza e dopo sollecitazioni dello studio legale del ricorrente.
Viene inoltrato ricorso al TAR (Tribunale Amministrativo
Regionale), che giudica il difetto giurisdizionale in favore del
Giudice ordinario e ordina che la sentenza sia eseguita
dall'Autorità amministrativa. Che cosa succede? Il ricorso si
trasferisce al Tribunale di Aosta, al Giudice del Lavoro, che alla
fine del percorso giudiziario emette la sentenza annullando la
nomina del Direttore dell'ARER di cui alla delibera del CdA del 16
aprile 2021. Con stupore il Consiglio di amministrazione decide, a
seguito della sentenza, di confermare per settantacinque giorni
l'incarico di Direttore dell'ARER, non considerando la sentenza del
Tribunale di Aosta.
Per quello noi chiediamo al Governo regionale per quale motivo
la Regione, nell'esercizio dei poteri di vigilanza sulla gestione
dell'azienda dell'ARER, è intervenuta soltanto il 10 agosto - lo so
che non ne sapeva nulla, l'ha saputo soltanto quando l'ho saputo
anch'io -; se ritiene legittima e corretta la scelta del Consiglio
di amministrazione dell'ARER che proroga di settantacinque giorni
l'incarico del Direttore come indicato nella delibera n. 59 del 7
agosto 2023 nonostante la sentenza di annullamento della nomina del
Direttore da parte del Giudice del Tribunale di Aosta; quali
iniziative o indirizzi sono stati impartiti al Consiglio di
amministrazione dell'ARER a seguito di questa vicenda così
contorta; se si ritiene che le determinazioni direttoriali, le
chiamano così, risultino tuttora efficaci e chi pagherà tutte
queste spese di difesa dell'ARER e del ricorrente che sono state
scritte in sentenza. Sono curioso di ascoltare le risposte.
Presidente -
Risponde l'assessore Marzi.
Marzi (SA) -
Soprattutto su quest'iniziativa credo sia
assolutamente necessario seguire con attenzione quello che proverò
a leggere perché tra le date, gli atti, le articolazioni, cosa si
può fare e cosa non si può fare si rischia poi di perdersi,
naturalmente parlo soprattutto per me stesso. L'atto del Consiglio
di amministrazione dell'ARER non è sottoposto al controllo della
Giunta regionale, ai sensi dell'articolo 14 della legge regionale
30/1999, come peraltro anche evidenziato nel dispositivo della
medesima deliberazione di reincarico e come, tra l'altro, da lei
richiamato; di conseguenza, ARER non ha trasmesso l'atto alla
struttura competente in materia di ERP.
Il Dipartimento politiche sociali però ha preso conoscenza (come
lei in un pomeriggio di agosto) della deliberazione del Consiglio
di amministrazione di ARER una volta pubblicata nella sezione
"Amministrazione trasparente" del sito istituzionale dell'Azienda
stessa. Ha quindi subito provveduto, giovedì 10 agosto 2023, a
richiedere delucidazioni in merito al Presidente del Consiglio di
amministrazione dell'ARER, considerato che l'Amministrazione
regionale mai era stata informata dell'esistenza di un contenzioso
relativo alla nomina del Direttore. Il Dipartimento ha invitato il
Direttore stesso a voler indicare le ragioni per le quali il
Consiglio di amministrazione ha ritenuto di poter riconferire lo
stesso incarico, seppur temporaneamente, al medesimo soggetto la
cui nomina è stata annullata. L'intendimento della richiesta è
stato volto ad accertare il corretto funzionamento della gestione
aziendale e/o dei suoi organismi. Tale richiesta infatti non è
stata formulata nell'esercizio del potere di controllo sugli atti
che non si esplica come richiamato nella delibera di incarico del
Direttore.
La legge regionale 30/1999, istitutiva dell'ARER, all'articolo
14 stabilisce quali sono gli atti sottoposti al controllo della
Giunta regionale che devono essere trasmessi dall'Azienda alla
Struttura regionale competente in maniera di edilizia residenziale
entro dieci giorni dalla loro adozione. Tra i vari atti sottoposti
a controllo non rientrano infatti gli atti di incarico del
Direttore generale, afferendo gli stessi all'autonomia del
Consiglio di amministrazione dell'Ente. La richiesta però è stata
formulata ai sensi dell'articolo 16 della legge regionale 30/1999
che stabilisce che la vigilanza sull'Azienda spetta all'Assessorato
competente, che può disporre la richiesta di informazioni,
ispezioni e verifiche presso l'Azienda stessa; per cui in una
qualche maniera, se anche non avremmo dovuto chiedere - ai sensi
del 14 -, proprio per un'azione di buon senso generale rispetto a
un controllo da esplicare, ci siamo comunque mossi ai sensi
dell'articolo 16.
La sentenza del Giudice del lavoro di Aosta di annullamento
della nomina del Direttore dell'ARER è datata giovedì 3 agosto
2023. Successivamente il Consiglio di amministrazione dell'ARER,
come da lei richiamato, nella seduta di lunedì 7 agosto 2023 ha
deliberato di nominare nuovamente - non quindi di prorogare la
nomina annullata come risulta scritto nel testo dell'interpellanza
- lo stesso Direttore dell'ARER per settantacinque giorni, ovvero
sessanta giorni necessari per il deposito delle motivazioni della
sentenza di annullamento più quindici per la disamina delle stesse
e per le determinazioni conseguenti. La delibera ARER cita: "Tenuto
conto che nelle more del deposito della motivazione dello scrutinio
della medesima, in punto di adempimento e/o anche di eventuale
gravame, l'azienda per i notevoli incombenti ordinari e
straordinari che le competono non possa proficuamente operare in
assenza della figura del Direttore essendo la relativa funzione
fondamentale e che la stessa possa essere garantita medio tempore
da una nomina a termine che, anche in ottica di continuità e di
conoscenza diretta dei dossier pendenti e della corrente
operatività aziendale, è opportuno identificare nel Direttore
attuale con una retribuzione identica a quella sino al momento
corrisposta e calcolata con la formula del pro-rata". Con nota in
data del 14 agosto 2023 il Presidente del Consiglio di
amministrazione ARER ha riscontrato la richiesta del Coordinatore
del Dipartimento politiche sociali. In tale nota il Presidente ARER
ha indicato le seguenti ragioni sottese al reincarico a seguito
della sentenza di annullamento della deliberazione di nomina del 16
aprile 2021: "Come è stato indicato nella deliberazione adottata in
data 7 agosto 2023, in regime di urgenza, quest'azienda non può in
alcun modo trovarsi priva delle funzioni direttoriali anche in
ragione degli ingenti e plurimi indirizzi che l'azienda stessa sta
sviluppando e che, in modo particolare, hanno visto incrementare in
modo esponenziale l'attività aziendale proprio a partire dai mesi
di insediamento del Direttore ora rinominato. La scelta di
conferire nuovo incarico temporaneo allo stesso Direttore vede la
piena condivisione da parte del Consiglio di amministrazione, che è
conscio dei plurimi e complessi fascicoli che questi sta gestendo
da oltre due anni con i risultati che sono stati oggetto di più che
positiva valutazione già due volte alle dovute scadenze annuali".
La scelta fiduciaria del 21 è stata quindi pienamente confermata e
sostenuta in tale sede transitoria. Il Dipartimento politiche
sociali, tenuto conto che la nomina del Direttore rientra
nell'autonomia del Consiglio di amministrazione, preso atto di
quanto comunicato dal Presidente stesso del Consiglio di
amministrazione, ha richiesto comunque, con nota protocollo 28987
del 16 agosto 2023, di essere tenuto informato sugli sviluppi della
vicenda, in particolare sul deposito delle motivazioni della
sentenza di annullamento.
Riguardo al secondo quesito posto: "se ritenere legittima la
deliberazione del Consiglio di amministrazione", non conoscendo le
motivazioni della sentenza di annullamento ad oggi ancora non
depositate, non è possibile pronunciarsi. Ciò che pare evidente è
che la nomina del Direttore rientra tra le competenze del Consiglio
di amministrazione, che si assume la responsabilità delle proprie
scelte. Nel caso di specie, come evidenziato nel testo della
deliberazione del 7 agosto 2023, il Consiglio di amministrazione ha
motivato la propria scelta di rinominare, seppure temporaneamente,
il Direttore attuale: di conseguenza si desume che l'atto sia
legittimo.
Riguardo all'ultimo quesito, essendo la deliberazione di
reincarico al Direttore dell'Azienda regionale pienamente efficace,
le determinazioni direttoriali sono conseguentemente da
considerarsi efficaci a loro volta.
Per quanto concerne le spese di giudizio, la sentenza del
Giudice del lavoro ha condannato l'ARER, soccombente del giudizio,
alla rifusione delle spese processuali sostenute dal ricorrente. Ad
oggi le stesse sono poste a carico del bilancio ARER così come le
spese per la difesa dell'azienda.
Presidente -
Per la replica, la parola al consigliere
Baccega.
Baccega (FI) -
Io sono abbastanza stranito dalla sua
risposta, Assessore, perché la gravità di un fatto di questo tipo,
in un'azienda così apicale in questa fase della Regione Autonoma
Valle d'Aosta, doveva richiedere tutta l'attenzione del caso e mi
appello alle sue considerazioni, il buon senso generale; lei ha
detto: "Vediamo e valutiamo il buon senso generale". Il buon senso
generale fa sì che in presenza di una sentenza che annulla la
nomina del Direttore ARER di cui alla delibera 16 aprile 2021,
sarebbe stato buon senso dire: "Okay, la annulla, nominiamo un
Vicedirettore, nominiamo un facente funzione per mandare avanti le
procedure in attesa della sentenza definitiva e delle motivazioni",
che arriveranno probabilmente il 4 ottobre.
Glielo ho detto io che non era soggetto a controllo che era
previsto... ma questi controlli vanno fatti, questo livello di
controlli deve essere fatto e mi stupisco che i colleghi di Giunta,
alcuni dei quali conosco molto bene, non siano attenti a una cosa
di questo tipo, perché qua ci si fa male. L'altro giorno abbiamo
votato una modifica statutaria che attribuisce al Direttore i
poteri di firma su tutti e su tutto, ma era opportuno anche quello?
Era di buon senso quello? Voi dite che questa cosa è legittima,
questa potrebbe anche essere legittima, lo leggeremo, ma è
sicuramente inopportuna. Se io fossi stato nelle condizioni, avrei
immediatamente chiesto una valutazione più attenta da parte del
Consiglio di amministrazione nel fare una nomina di questo tipo e,
se fossi stato Direttore dell'ARER, probabilmente avrei firmato
anche le dimissioni o una sospensione.
