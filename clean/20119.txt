Classificazione
COMMERCIO
Disciplina, attività, professioni


Resoconto integrale del dibattito dell'aula
Oggetto del Consiglio n. 104 del 1° ottobre 2003 - Resoconto
OGGETTO N. 104/XII - Attività dell'Osservatorio regionale del
commercio. (Interpellanza)
Interpellanza
Premesso:
- che, nel corso dell'ultimo anno, si è registrata una brusca
impennata dei prezzi di tutti i principali beni di consumo e di
molti servizi;
- che la Legge regionale 12/1999 ha istituito l'Osservatorio
regionale del Commercio (funzione poi estesa anche al Turismo con
la Legge regionale 6/2001), organismo al quale sono assegnate
competenze specifiche, tra le quali la realizzazione del
monitoraggio della rete distributiva e del mercato turistico,
l'ausilio nella programmazione regionale in materia di commercio e
di turismo, l'elaborazione e la diffusione di statistiche di
settore;
- che l'Osservatorio è presieduto dall'assessore regionale
che ha le deleghe in materia di commercio e turismo;
- che, al di là di qualche sporadica riunione convocata più
per ascoltare le suggestioni dell'assessore regionale di turno,
l'Osservatorio brilla per la sua completa assenza istituzionale e
non risulta mai avere formulato alcuna indicazione;
tutto ciò premesso, il sottoscritto Consigliere
Regionale
Interpella
l'Assessore delegato per sapere:
1. se l'Osservatorio si è riunito per esaminare la situazione
inflazionistica a livello regionale, se ha redatto qualche rapporto
e se ha suggerito qualche iniziativa;
2. se intende attribuire all'Osservatorio il ruolo per il
quale è stato istituito o se preferisce mantenerlo "esistente" solo
sulla carta.
F.to: Tibaldi
Président - La parole au Conseiller Tibaldi.
Tibaldi (CdL) - Aspetto la risposta.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Vorrei rispondere al Consigliere Tibaldi, cercando
di definire anzitutto il ruolo dell'Osservatorio regionale del
commercio e del turismo.
Per quanto richiesto al punto n. 1, cioè
"se l'Osservatorio
regionale si è riunito per esaminare la situazione inflazionistica
a livello regionale, se ha redatto qualche rapporto e se ha
suggerito qualche iniziativa"
, vorrei sottolineare che la legge
regionale 15 marzo 2001, n. 6, "Riforma dell'organizzazione
turistica regionale", all'articolo 3, modificando quanto stabilito
dalla precedente legge regionale del 1999, stabilisce che detto
osservatorio rientra tra
"gli strumenti in grado di realizzare
un efficace e continuo raccordo fra le strategie di comunicazione,
promozione e accoglienza turistica e le iniziative attuate per la
commercializzazione del prodotto turistico regionale, nonché di
assicurare un'adeguata azione di monitoraggio del mercato e
dell'offerta turistico-commerciale valdostana"
. Stabilisce
inoltre che esso persegua le seguenti finalità:
"garantire gli
elementi informativi per impostare la programmazione regionale nei
settori del commercio e del turismo e per valutare il grado di
attuazione ed efficacia degli interventi; promuovere
l'acquisizione, l'elaborazione e la diffusione delle informazioni e
delle statistiche per una migliore conoscenza dei settori del
commercio e del turismo, valorizzando i dati ricavabili dagli
archivi di natura amministrativa, curando un rapporto di scambio
informativo tra le banche dati degli enti pubblici, evitando
duplicazioni di adempimenti per gli operatori e per le stesse
amministrazioni pubbliche"
. Non risulta quindi dalla legge in
questione che siano in capo all'osservatorio quelle funzioni di
controllo dei prezzi o della situazione inflazionistica che lei gli
attribuisce, né peraltro di redigere rapporti o suggerire
iniziative in tal senso.
Quanto al punto n. 2, vale a dire:
"se intende attribuire
all'osservatorio il ruolo per il quale è stato istituito o se
preferisce mantenerlo "esistente" solo sulla carta"
, al di là
della vispolemica - che esiste e giunge in un periodo un po'
bizzarro, perché lei sa che l'osservatorio per legge è "scaduto" e
siamo in fase di ricostituzione -, ribadisco che è nostro interesse
far funzionare bene l'osservatorio, ma esso continuerà a non
occuparsi di controllo dei prezzi, poiché non è stato creato con
questo scopo, in linea, peraltro, con quanto stabilito dallo stesso
Ministro delle attività produttive Antonio Marzano, il quale ha
escluso la possibilità di costruire indici del costo della vita
alternativi a quelli elaborati dall'ISTAT, istituto al quale - è
bene ricordare - nessuno ha titolo per sostituirsi. L'osservatorio,
bensì, coerentemente con quanto affermato in legge, promuoverà
iniziative di monitoraggio, attuerà e commissionerà delle indagini
a campione, ai sensi della legge istitutiva del sistema informatico
del commercio, sui temi di maggiore rilevanza, quali l'interesse
del mercato nazionale ed internazionale rispetto all'offerta della
Valle d'Aosta, le attese del pubblico e i suoi orientamenti. Esso
interverrà inoltre nell'indirizzo delle politiche di marketing
della Regione e parteciperà alla programmazione degli interventi
promozionali.
Per essere ancora più precisi, Consigliere Tibaldi, credo sia
interessante riflettere su di uno strumento offerto dalla lettera
c) del comma 7 dell'articolo 8 della legge regionale 15 marzo 2001,
n. 6, dove si prevede
"l'effettuazione di indagini sui prezzi e
sui consumi di residenti e turisti"
; ciò consentirebbe di avere
una visione non meramente quantitativa, ma qualitativa del
"problema prezzi", da porre poi anche alla discussione
dell'osservatorio. La ringrazio per la sua sollecitazione e ci
tengo a dirle che stiamo lavorando proprio per questa logica
dell'indagine a campione, piuttosto che immaginare la nascita di
uno strumento, che possa fare concorrenza con chi invece deve
occuparsi del listino prezzi, vale a dire l'ISTAT.
Président - La parole au Conseiller Tibaldi.
Tibaldi (CdL) - Vede, Assessore, nessuna vis polemica nei suoi
confronti, come lei avrà percepito dal tenore letterale
dell'interpellanza; se vi è vis polemica, vi è nei confronti
dell'assenza di attuazione di una legge, che praticamente ha visto
la creazione di un ente che poteva già essere funzionante e
funzionale a quello che è il sistema commerciale e turistico
valdostano.
È vero, diciamo che l'attenzione è stata indubbiamente
sollecitata da una brusca impennata di prezzi, che si è registrata
nel corso dell'ultimo anno in riferimento a tutti i principali beni
di consumo e anche in riferimento a molti servizi. Una brusca
impennata dei prezzi, che naturalmente si riflette innanzitutto sui
consumatori - e siamo tutti consumatori - e che impone a chi è
nelle pubbliche istituzioni di cercare di dare un supporto
perlomeno in termini informativi agli stessi consumatori. Lei sa
benissimo che è stato proclamato anche uno sciopero da parte di
alcune associazioni di consumatori e lo stesso Ministro Marzano,
pur ribadendo quello che lei ha detto poco fa, cioè è vietato
creare indici a dimensione regionale, ha però sollecitato la
creazione di osservatori locali finalizzati a dare questo insieme
di informazioni ai consumatori, oltre a tutta una serie di misure,
come quella che lo stesso Ministro prevedeva, di discutere la
redazione della finanziaria, ovvero chiamare al tavolo della
finanziaria anche i rappresentanti di queste associazioni e quella
di suggerire - ma questa è opinabile - l'istituzione di un'autorità
nazionale di controllo dei prezzi.
La legge che prevede l'istituzione dell'osservatorio non dice in
maniera precisa che l'osservatorio è finalizzato ad un controllo
dei prezzi, però lo pone al centro di quello che è il sistema
commerciale distributivo valdostano, come uno dei punti
maggiormente innovativi e qualificanti del progetto di riforma e lo
individua come
"uno strumento atto a conseguire una più completa
e sistematica conoscenza della struttura commerciale e turistica
della Regione…"
- sto leggendo le
parole dell'allora Assessore Lavoyer, nel momento in cui venne
varata questa riforma -
"… nonché
delle dinamiche del mercato turistico e commerciale"
. Nel
momento in cui venne approvata la legge e venne istituito
l'osservatorio, a latere si prevedeva l'istituzione anche del
Sirect - un sistema informatico che non ci sembra abbia avuto
particolare attuazione - e di una banca dati che dovrebbe
completarsi nel 2004.
Apprendiamo dalla sua risposta una maggiore sensibilità e ci
auguriamo che questa sensibilità si traduca in fatti. Non vorremmo
- qui lo abbiamo messo polemicamente ma, ripeto, non nei suoi
confronti - che l'osservatorio fosse una sorta di vetrina convocata
periodicamente per raccontarsi le suggestioni vicendevolmente. Se
il ruolo dell'osservatorio deve essere potenziato e modificato,
facendo anche riferimento all'articolo di legge da lei citato, ben
venga; se invece si vuole mantenere - ma non mi pare di capire
questo dalle sue parole - il ruolo finora "adottato", sarebbe
opportuno a questo punto sopprimere tale organismo.
Grazie per la risposta.
