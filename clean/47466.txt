Classificazione
ASSISTENZA SOCIALE
Disabili
UNIONE EUROPEA E RAPPORTI INTERNAZIONALI



Oggetto del Consiglio n. 3735 del 19 giugno 2024 - Resoconto
OGGETTO N. 3735/XVI - Interrogazione: "Stato dell'arte del
riconoscimento della Carta europea della disabilità per l'accesso
ai servizi regionali".
Bertin (Presidente) -
Punto n. 20. Risponde l'assessore
Grosjacques.
Grosjacques (UV) -
La Carta europea della disabilità si
configura come un documento universale e funzionale a permettere,
alle persone con disabilità, di accedere a beni e servizi, pubblici
o privati, gratuitamente o a tariffe agevolate.
Di fattox, sostituisce a tutti gli effetti i certificati
cartacei ed i verbali attestanti la condizione di disabilità ed è
riconosciuta all'interno di tutti i Paesi aderenti al progetto
European Union Disability Card.
La Carta può, infatti, essere utilizzata in tutti gli uffici
pubblici, musei statali sul territorio nazionale e luoghi di
cultura sia nel territorio dell'Unione Europea che al di fuori di
esso, purché aderenti al progetto.
Vi sono inoltre protocolli d'intesa e convenzioni che i soggetti
pubblici e privati possono sottoscrivere con l'ufficio per le
politiche a favore delle persone con disabilità della Presidenza
del Consiglio dei Ministri, al fine di offrire ulteriori benefici e
servizi specifici a chi possiede la Disability Card.
In apposita sezione del sito della Presidenza del Consiglio dei
Ministri, è possibile reperire tutte le informazioni necessarie,
nonché reperire le convenzioni già sottoscritte.
Fatte queste debite premesse, il tema è molto vasto e non è
possibile, in questa sede, analizzarlo in tutte le sue
declinazioni.
Si è pertanto provveduto a fare una ricognizione di massima
rispetto ai settori indicati nell'iniziativa, ricognizione che non
ha la pretesa di essere esaustiva, in quanto la situazione è in
continua evoluzione e l'auspicio è che il diffondersi della
sensibilità verso i bisogni speciali delle persone con disabilità
porti all'incremento di agevolazioni al loro beneficio.
Per quanto riguarda l'Assessorato del collega Guichardaz, ad
oggi l'ingresso per le persone con disabilità ai castelli e ai siti
culturali del Dipartimento è a tariffa gratuita.
Il Dipartimento Soprintendenza per i beni e le attività
culturali è particolarmente sensibile alle problematiche legate
alla disabilità di vario tipo, come dimostra il progetto in corso
di realizzazione "Cultura senza barriere. Il Castello Gamba da
toccare, vedere e sentire", finanziato dal PNRR e dedicato alle
disabilità sensoriali, motorie e cognitive.
I responsabili delle strutture afferenti al Dipartimento sono
inoltre impegnati, come obiettivo dirigenziale, in una ricognizione
delle attuali forme di accessibilità culturale.
I progetti di allestimento museale, in corso di realizzazione,
inoltre, cercano di rispondere alle esigenze delle persone con
disabilità.
Il 7 maggio scorso si è svolta una riunione in cui il
coordinatore del Dipartimento politiche sociali e la dirigente
della struttura operativa invalidità civile ed interventi per la
disabilità, a cui competono le politiche in favore delle persone
con disabilità ai sensi della deliberazione della Giunta regionale
481/2023, hanno illustrato agli uffici della Soprintendenza per i
beni e le attività culturali le modalità per aderire esplicitamente
alla convenzione con il Ministero competente, al fine di allinearsi
ai dettami europei e dare una veste di ufficialità universalmente
condivisa agli sforzi già profusi sulla disabilità. La convenzione
è attualmente in fase di predisposizione.
Al fine di rendere lo sci più inclusivo ed avvicinare le persone
con disabilità agli sport sulla neve, per quanto concerne uno dei
settori di competenza del collega Bertschy, l'AVIF, Associazione
valdostana degli impianti a fune, ha previsto uno speciale ingresso
scontato valido nei comprensori sciistici della Valle d'Aosta.
La promozione è frutto di un accordo siglato con la Presidenza
del Consiglio dei Ministri, e a questo proposito voglio
sottolineare che l'AVIF è la prima associazione di categoria del
settore ad aver sottoscritto, a livello nazionale, una convenzione
di questo genere, che riconosce uno sconto del 50% per l'accesso
agli impianti ai titolari della carta europea della disabilità o
del certificato di invalidità e, se indicato, anche
all'accompagnatore. Lo sconto - come dicevo - è riconosciuto in
tutti i comprensori sciistici della nostra Regione.
Per le piste di sci nordico, l'AVEF, l'Associazione dei gestori
delle piste, ha avviato l'iter di sottoscrizione di una convenzione
analoga a quella dell'AVIF, al fine di rendere operative le
agevolazioni a partire dalla prossima stagione invernale in tutte
le località.
Per quanto concerne gli ambiti di competenza dell'Assessorato
turismo, sport e commercio, che non erogano servizi in via diretta,
l'Office du Tourisme ha segnalato che in occasione dei concerti di
"Musicastelle", eventi che sono comunque a titolo gratuito, le
persone con disabilità possono beneficiare di supporto per
questioni di natura logistica. Nello specifico, l'interessato invia
una comunicazione ad apposita mail dell'Office, indicando la
propria condizione di disabilità e l'Office provvede a riservargli
un posto auto nel punto, normalmente accessibile solo alla
produzione e agli organizzatori, più vicino al concerto.
La documentazione attestante la condizione di disabilità è
richiesta unicamente nel caso in cui il numero di richieste sia
superiore agli stalli disponibili, al fine di individuare i
soggetti a cui assegnare il posto, tenuto conto dei bisogni
speciali di ognuno, garantendo in ogni caso, a tutte le persone con
disabilità, la partecipazione all'evento.
Per quanto attiene il settore sportivo, preciso che i contributi
erogati ai sensi della legge regionale 3/2004 sono, tra l'altro,
finalizzati al sostegno del Comitato italiano paraolimpico che a
livello regionale lavora in stretto raccordo con il CONI Valle
d'Aosta.
L'attività istituzionale del Comitato italiano paraolimpico, che
comprende azioni di sensibilizzazione e promozione per l'inclusione
sociale, attività ludico-motorie e la pratica sportiva agonistica,
è seguita attraverso le Federazioni sportive e gli organismi a
carattere sociale a vario titolo dallo stesso riconosciuti.
L'Associazione di promozione sociale o di volontariato sociale
coinvolgono poi persone con disabilità nelle loro attività
ludico-motorie ed in alcuni casi realizzano anche appositi
progetti.
Al fine di favorire la pratica sportiva amatoriale, sia estiva
che invernale, da parte delle persone con disabilità,
un'Associazione valdostana mette a disposizione gli ausili
necessari alla pratica degli sport, il trasporto con furgoni
attrezzati, oltre alla propria sala fitness, che è l'unica nel
genere, con l'obiettivo di far avvicinare più persone con
disabilità motoria, sensoriale e cognitiva alla pratica sportiva,
sempre seguite da personale specializzato per la tipologia di
utenza e disciplina praticata.
In nessuno di questi casi è richiesta la presentazione della
Disability Card per poter beneficiare del servizio. La
documentazione relativa alla condizione di disabilità è
eventualmente richiesta unicamente al fine di individuare l'ausilio
più adeguato ai bisogni speciali della persona con disabilità, ma
non per l'accesso alle attività, alla palestra e agli altri
servizi.
Per quanto riguarda infine le attività con maestri di sci e
guide alpine, non è richiesta la presentazione di alcuna
certificazione o della Disability Card; anche in questo caso, è
sufficiente che la persona con disabilità o i familiari, quando
prendono contatto ai fini dell'organizzazione delle attività,
esplicitino le esigenze del disabile, ad esempio la richiesta di
ausili specifici, al fine di poter individuare le modalità di
svolgimento maggiormente rispondenti ai bisogni speciali
dell'interessato.
Presidente -
Per la replica, la parola alla consigliera
Minelli.
Minelli (PCP) -
Assessore, lei in realtà non ha risposto
esattamente alla mia domanda, ha fatto un'esposizione di tutto ciò
che nella nostra regione viene fatto a favore delle persone con
disabilità; ha fatto anche un aggiornamento per quello che riguarda
i vari settori.
Io ricordo però che l'impegno, che era stato preso con
quell'ordine del giorno votato a dicembre del 2023 nell'ambito
della Omnibus di quel momento, chiedeva di ampliare l'uso della
Disability Card che era stato previsto espressamente da un articolo
proposto dall'assessore Bertschy e che riguardava gli impianti di
risalita che sono stati, tra l'altro, i primi in Italia ad avere
questo riconoscimento e a prevedere l'utilizzo della Disability
Card
L'impegno della mozione, che era stata emendata dal Governo e
che avevamo accettato, chiedeva di darsi tempo per tutto il 2024,
arrivare alla fine del 2024 con il riconoscimento di questa carta,
che noi avevamo proposto di implementare anche agli altri settori,
oltre a quello degli impianti a fune, in novanta giorni, questa era
stata la nostra indicazione.
Avevamo poi accettato di buon grado questo aumento della
tempistica, perché siamo assolutamente consapevoli che per redigere
le convenzioni e protocolli ci vuole del tempo e bisogna dare il
tempo agli uffici per fare le cose per bene.
Lei poi adesso ha ricordato che in tanti settori c'è una
gratuità, in altri non è richiesta la Disability Card, ma bisogna
prenotare con anticipo per avere le opportune agevolazioni. Quello
che era però nelle nostre intenzioni, e che ribadisco anche adesso,
è che l'utilizzo della Disability Card, in maniera molto ampia,
quindi con un utilizzo quasi a tappeto per quelli che sono i
servizi regionali sia in ambito culturale, turistico, sportivo e
ricreativo, sarebbe una cosa importante, magari non tanto per chi è
in una condizione di disabilità e vive nella nostra regione, ma per
chi dall'esterno viene a visitare la nostra regione.
Se questa cosa fosse in qualche modo messa a terra e
pubblicizzata, questo - a mio avviso - renderebbe davvero la nostra
regione, dal punto di vista dell'attrattività per una categoria di
persone specifica, molto importante, anche perché credo che con le
nostre dimensioni e anche con le nostre competenze, potremmo essere
la prima Regione italiana ad avere il pieno utilizzo della
Disability Card.
A me sembra che questo, al di là delle singole specificazioni
che sono state messe e vengono messe in atto per tutta una serie di
ambiti, sarebbe una cosa diversa, anche perché in certe situazioni
la condizione di disabilità (non parlo dello sci) deve essere
comunicata e per farlo è necessario - lo avevo spiegato quando
avevamo presentato la mozione - avere una documentazione. Alle
volte è una documentazione anche piuttosto corposa che deve essere
esibita, la Card è una tesserina magnetica, come le abbiamo per
qualsiasi esigenza ormai, penso alla tessera sanitaria che ha il
codice fiscale, così come all'utilizzo delle tessere per pagare,
sarebbe veramente immediata e soprattutto, in certe situazioni,
toglie da un imbarazzo anche le persone che devono comunque mettere
in quel momento di fronte a dei funzionari la certificazione di una
disabilità. É anche una questione di maggiore riservatezza.
Quello che noi chiediamo quindi è che l'impegno che è stato
preso nel 2023 sia effettivamente portato a termine a questo punto
entro la fine del 2024.
Sapevamo che non potevamo essere lì, ma volevamo avere, a sei
mesi dall'approvazione di quell'ordine del giorno, contezza della
situazione e fare il punto della situazione.
Mi sembra quindi che ci sia ancora parecchia strada da fare.
