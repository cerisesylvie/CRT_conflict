Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 289 del 29 maggio 1981 - Resoconto
OGGETTO N. 289/81 - PROBLEMI CONCERNENTI LA DISCIPLINA E LA
TUTELA DEI GIOCHI TRADIZIONALI VALDOSTANI. (Interpellanza)
Presidente
- Do lettura dell'interpellanza presentata dai
Consiglieri Péaquin, Carral e Cout:
INTERPELLANZA
Nel corso della discussione sulla legge avente per oggetto
"Disciplina e tutela dei giochi tradizionali valdostani" il Gruppo
comunista, dopo aver chiesto un rinvio per permettere ulteriori
incontri tra la Giunta e la Federazione "Esport de notra tera", ha
votato a favore della legge con la riserva di promuovere iniziative
che andassero incontro alle richieste delle associazioni regionali
degli sports popolari valdostani.
Essendo venuti a conoscenza dell'insoddisfazione espressa dai
Consigli direttivi delle associazioni regionali degli sports del
"fiolet", dei "palet", della "rebatta" e dello "tsan", soprattutto
per quanto riguarda la parte economico-finanziaria della legge
recentemente approvata,
tenuto conto del fatto che gli sports popolari non ricevono
contributi del CONI,
i sottoscritti Consiglieri
INTERPELLANO
l'Assessore competente per sapere:
1) se è avvenuto il nuovo incontro richiesto alla Giunta dai
Consigli direttivi delle associazioni degli sports popolari
valdostani;
2) quali provvedimenti intenda prendere la Giunta per venire
incontro alle legittime richieste economico-finanziarie della
Federazione "Esport de notra tera".
Presidente
- Il Consigliere Péaquin illustra
l'interpellanza.
Péaquin (PCI)
- Non credo ci sia molto da illustrare,
perché è ben viva nella nostra memoria la legge che disciplina e
tutela i giochi tradizionali valdostani, legge che è stata votata
in questo Consiglio alla fine del mese scorso. Noi chiedemmo in
quell'occasione di sospendere e rinviare la votazione della legge
per cercare di approfondire alcuni temi, in particolare quelli
riguardanti la questione finanziaria della Federazione d'Esport de
notra tera. La nostra proposta non fu accolta e alcuni giorni dopo
abbiamo notato un comunicato firmato dai Presidenti delle quattro
Associazioni i quali, se da una parte esprimevano soddisfazione per
la votazione e l'approvazione della legge, dall'altra si dicevano
insoddisfatti appunto per la mancanza di norme riguardanti il
finanziamento delle loro associazioni; queste chiedevano un
incontro con la Giunta regionale. Ecco, dato che ci siamo impegnati
in occasione della votazione a promuovere incontri con lo scopo di
superare questa insoddisfazione, noi chiediamo con la nostra
interpellanza se la Giunta regionale ha già avuto altri incontri
con i rappresentanti di queste Associazioni e quali provvedimenti
intenda prendere per soddisfare le loro richieste
economico-finanziarie.
Presidente
- La parola all'Assessore al Turismo,
Urbanistica e Beni culturali, Pollicini.
Pollicini (DP)
- Mi pare che sia opportuno ricordare che
con l'approvazione della legge "Disciplina e tutela dei giochi
tradizionali valdostani" per la prima volta la Regione ha dato
riconoscimento ufficiale della particolarità degli sport popolari
valdostani - e di ciò danno atto anche i rappresentanti della
Federazione - perché questo è l'elemento secondo noi più importante
che racchiude questa legge: cioè, sinora non c'era stato questo
riconoscimento, e l'averlo dato ritenendolo doveroso mi pare che
sia da considerare in misura maggiore di quanto non abbia fatto
l'opposizione.
Io capisco che l'opposizione, per il suo ruolo, debba cavalcare
tutte le tigri della insoddisfazione, certo, ma la perfezione in
ogni provvedimento nella realtà non esiste, esistono aspetti
positivi ma questi sono accompagnati da altri meno positivi. Ecco,
quindi io vorrei ricordare che l'aspetto più positivo, quello
qualificante della legge, è il riconoscimento della particolarità
dei giochi popolari valdostani come espressione sportiva e
culturale della nostra popolazione, e questo dovrebbe essere
maggiormente considerato.
Ma è anche vero che la legge è frutto di una serie di incontri
durati molto a lungo, e va detto che forse mai come in questo
ultimo periodo la Federazione degli sports popolari valdostani ha
trovato nella Giunta la disponibilità ad un dialogo continuo; io
avrò avuto almeno sette, otto, nove incontri con i rappresentanti
degli sports popolari; certamente, sul piano finanziario - l'ho
detto in Giunta e l'ho detto in Consiglio - c'era una diversità di
vedute tra la posizione della Giunta e quella della Federazione ma
questo non si verifica per tutti i provvedimenti che prevedano un
aspetto finanziario; indubbiamente un punto di frizione c'è sempre
nel rapporto fra la disponibilità finanziaria della Regione e le
richieste di ogni singolo settore o organismo interessato. Questo
quindi non ci deve per nulla stupire. Ai nostri interlocutori io ho
dichiarato, ed era una delle cose fondamentali, che ritenevamo che
la unitarietà dell'Assemblea generale sportiva non potesse essere
messa in discussione così come invece si voleva fare da parte della
Federazione degli sports popolari, la quale chiedeva di uscire
dall'organismo unitario dell'Assemblea generale sportiva. Il punto
però che ci ha diviso - ma l'ho detto in questa sede, quindi non è
stato nascosto al Consiglio - era l'aspetto finanziario, legato
alla situazione contingente che investe tutti i provvedimenti che
devono fare i conti con la disponibilità finanziaria regionale che,
in questo momento è carente. La possibilità quindi di consentire
alla Federazione degli sports popolari valdostani l'attrazione del
vero senso della legge, cioè l'esplicazione di un'attività
promozionale, di una attività di carattere educativo e la
formazione di istruttori, evidentemente non era supportata da un
adeguato strumento finanziario. Il discorso era ed è quello delle
limitate disponibilità contingenti.
Io ho incontrato, per delega della Giunta, i rappresentanti
degli sports popolari valdostani, ci siamo praticamente accordati
per una assegnazione di fondi a cui la Giunta farà fronte
attraverso la compressione di altri interventi nel settore
sportivo; abbiamo quindi trovato una formulazione, che io ho
proposto ai rappresentanti degli sports popolari, nella quale
abbiamo tenuto conto soprattutto del fatto che queste società
sportive non possono usufruire dei premi CONI in quanto non
affiliate al CONI stesso. La Giunta ha preparato un emendamento
alla legge già approvata e quanto prima se ne discuterà in
Consiglio; l'emendamento prevede, al di fuori della spettanza
derivante dalla suddivisione dei fondi a disposizione
dell'Assemblea generale sportiva che questa autogestisce, e proprio
in considerazione della particolarità e della non affidabilità
della Federazione degli sports popolari al CONI, una assegnazione
di fondi perché possano essere esercitate quelle funzioni che la
legge affida alla Federazione degli sports popolari valdostani.
Quindi fra breve verrà in Consiglio questo emendamento, che per le
carenti disponibilità finanziarie della Regione ha potuto essere
proposto solo a scapito di altri investimenti di carattere
sportivo.
Presidente
- La parola al Consigliere Péaquin.
Péaquin (PCI)
- Io credo di potermi dichiarare
soddisfatto per quanto l'Assessore ha detto a proposito degli
emendamenti che la Giunta ha preparato alla legge che è stata
votata e alla quale, voglio dirlo molto chiaramente, noi abbiamo
riconosciuto tutto il suo valore proprio perché riconosce gli
sports valdostani come parte integrante della nostra cultura;
questo valore non l'abbiamo mai messo in discussione. Avevamo
soltanto rilevato che era forse possibile, e rinviando la
votazione, riuscire a trovare una soluzione - seppure legata alla
situazione contingente della disponibilità finanziaria regionale -
che completasse il decreto legge in modo più soddisfacente.
Oggi, l'Assessore ci dice che verranno portati in Consiglio
degli emendamenti: lo ripeto, questo ci fa dichiarare soddisfatti
della soluzione adottata, ma ecco, crediamo che questo avrebbe
potuto avvenire anche in occasione dell'approvazione della legge,
perché la situazione finanziaria - anche se il Consiglio dei
Ministri ha approvato il famoso riparto del quale abbiamo discusso
tanto questa mattina - non è ancora cambiata: oggi non abbiamo
ancora questa disponibilità e non sappiamo quando potremo averla.
Secondo noi, quindi, anche se l'Assessore aveva detto di aver avuto
parecchi incontri con i rappresentanti di questi sports, si poteva
cercarne ancora uno, come poi è stato fatto, per trovare fin da
allora la soluzione.
Comunque ribadisco la nostra soddisfazione per la risposta
dell'Assessore.
Presidente
- Passiamo all'esame dell'oggetto al punto 19
dell'ordine del giorno.
