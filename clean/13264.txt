Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4241 del 25 febbraio 1993 - Resoconto
OGGETTO N. 4241/IX Progetti di recupero e futura destinazione
di un edificio acquistato dalla regione in comune di Verrès.
(Interpellanza)
Interpellanza Preso atto che la Regione ha acquistato un
edificio situato nella Piazza René De Challand di Verrès;
Constatato che tale immobile presenta un avanzato stato di
degrado costituendo un pericolo per la pubblica incolumità;
Considerato che su questo edificio, e precisamente sul prospetto
prospiciente la Piazza, è riprodotto un antico affresco e che
sempre nello stesso edificio esiste un salone di fattura
pregevole;
Visto anche il sollecito dell'Amministrazione comunale di Verrès
mediante un ordine del Consiglio inviato alla Presidenza del
Consiglio;
i sottoscritti consiglieri regionali
Interpellano
l'Assessore competente per sapere:
1) se esistono, quali sono i progetti di recupero di tale
immobile;
2) e a quale uso sarà destinato.
F.to Renato Limonet - Bondaz
Presidente
Ha chiesto la parola per
l'illustrazione il Consigliere Limonet.
Limonet (DC)
Grazie Presidente. Visto che la
Regione ha acquistato l'edificio posizionato sulla Piazza René di
Challand a Verrès, e che tale immobile è in uno stato avanzato di
degrado e quindi costituisce anche un pericolo per l'incolumità
pubblica, constatato che su questo edificio e precisamente sul
frontespizio prospiciente vi è dipinto un'affresco e che, sempre
nell'edificio, vi è un salone di fattura pregevole, preso atto
anche del sollecito fatto dall'Amministrazione comunale di Verrès
mediante un ordine del Consiglio inviato al Consiglio regionale, si
chiede all'Assessore competente se esistono e quali sono i progetti
di ricupero di tale immobile ed a quale uso questo sarà
destinato.
Presidente
Ha chiesto la parola l'Assessore al
Bilancio e alle Finanze, Lavoyer.
Lavoyer (ADP)
Si precisa quanto segue: in data 11
febbraio 1993 con rogito del notaio Favre la Regione ha acquistato
alcune porzioni immobiliari facenti parte della Maison de la Tour
di Verrès. Con detto acquisto, risultato di lunghe trattative, la
Regione dispone ora dell'intero stabile le cui restanti parti erano
già di proprietà regionale fin dal 1978-79.
L'Amministrazione regionale aveva poi commissionato un progetto
per destinare l'intero edificio a sede della biblioteca
comprensoriale, progetto redatto dall'architetto Franco Cometto e
datato 1983. Successivamente il Comune per la sede della biblioteca
comprensoriale aveva deciso di destinare la cascina Muras di
Verrès, questa decisone ci è stata confermata in data 26 novembre
1992 da una lettera del Sindaco.
In sintesi la lettera diceva che l'Amministrazione comunale
ritiene migliore sede per la biblioteca il complesso Muras e si
conferma pertanto la richiesta di ristrutturare il complesso
sopracitato mentre per il ricupero della Maison de la Tour sono in
corso di valutazione delle proposte da sottoporre
all'Amministrazione regionale.
Per l'edificio in questione l'Amministrazione comunale sta
valutando alcune proposte da sottoporci. A seguito
dell'interpellanza del Consigliere Limonet con la quale concordiamo
sulla necessità di intervenire con urgenza vista l'importanza
dell'edificio, abbiamo nuovamente contattato il Comune al fine di
concordare una soluzione definitiva.
Non appena il Comune farà pervenire le sue decisioni informerò
il Consigliere in modo da poter dare una risposta più precisa al
punto 2 dell'interpellanza.
Presidente
Ha chiesto la parola per la replica il
Limonet.
Limonet (DC)
Voglio ringraziare l'assessore, la
risposta mi sembra puntuale e mi ritengo soddisfatto.
Presidente
Al punto 18 abbiamo un'interpellanza
del Consigliere Gremmo, il quale ha chiesto di rinviarla a quando
sarà presente, probabilmente domani.
