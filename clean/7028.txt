Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1531 del 2 ottobre 1985 - Resoconto
OGGETTO N. 1531/VIII - PREDISPOSIZIONE DEL PIANO PAESISTICO
REGIONALE - (Interpellanza).
PRESIDENTE
: Do lettura dell'interpellanza presentata dal
Consigliere Viberti:
INTERPELLANZA
SOTTOLINEATO che l'art. 1/bis della Legge 8 agosto 1985, n.
431 impegna le Regioni a redigere e ad approvare, entro il 31
dicembre 1985, i propri piani paesaggistici;
EVIDENZIATO che, nonostante il ricorso della Regione alla
Corte Costituzionale, la legge n. 431/1985 è in vigore e deve
essere regolarmente applicata;
RICORDATO d'altra parte che il Piano regionale paesaggistico,
previsto dalla Legge regionale 28 aprile 1960, n. 3 è atteso ormai
da 25 anni;
il sottoscritto Consigliere regionale
INTERPELLA
la Giunta regionale per conoscere:
1)
quali disposizioni sono state impartite agli Uffici
della Regione e alle Amministrazioni comunali per una regolare
applicazione della Legge 431/1985;
2)
in che modo si intende provvedere per la redazione
del Piano paesistico regionale.
PFESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Grazie. Intorno al cosiddetto decreto
Galasso ci sono state polemiche un pò in tutto il nostro Paese, ma
non si può disconoscere che i princìpi informativi del decreto,
convertito in legge numero 431 dell'8 agosto 1985, siano validi e
vadano nella giusta direzione che dovrebbe essere seguita con
perseveranza dal nostro Paese.
Noi sappiamo che il nostro Paese presenta nel suo complesso dei
veri e propri disastri di tipo ecologico e, se non si pone mano a
risolvere questa grave situazione, con il passare degli anni esso
vedrà senz'altro diminuire il flusso turistico richiamato non solo
dal patrimonio culturale ma anche dalle innumerevoli bellezze
naturali presenti sul suo territorio.
Nella nostra Regione, all'inizio di quest'anno, si è persa
un'occasione per evitare che lo Stato, attraverso l'artificio delle
"norme fondamentali di riforma economico-sociale della repubblica"
e modificando quanto era previsto dianzi, e cioè "fatte salve le
competenze delle Regioni a statuto speciale", praticamente
imponesse anche alla nostra Regione l'applicazione integrale della
legge n. 431. Ora noi riteniamo che sia stato corretto, da parte
dell'Amministrazione regionale, impugnare la legge; ciò non toglie
però che ci siano gravi carenze anche da parte dell'Amministrazione
regionale che da ben 25 anni aspetta l'applicazione del piano
paesistico previsto dalla legge regionale n. 3 del 1960.
In occasione della discussione e della legge presentata da Nuova
Sinistra, nel febbraio di quest'anno, le posizioni all'interno
della Giunta erano addirittura contrastanti con le motivazioni
addotte per non votare l'adeguamento "legislativo" rispetto
all'iniziativa nazionale. Da una parte, per bocca dell'Assessore
Borbey, si sosteneva che l'ambiente in Valle d'Aosta era già fin
troppo tutelato, mentre dall'altra c'era una posizione molto più
riflessiva e disposta a lavorare nella giusta direzione,
rappresentata dall'Assessore Perrin, il quale diceva: "Stiamo
predisponendo una legge complessiva sulla tutela ambientale".
Purtroppo, a tutt'oggi, non abbiamo visto ancora niente di
concreto. Noi non mettiamo in dubbio che si stia lavorando in
questo senso però, poichè questa legge nonostante che sia stata
impugnata è operante, vorremmo sapere da una parte, quali sono
stati gli atti posti in essere dall'Amministrazione regionale per
l'applicazione di questa legge che è comunque vigente e,
dall'altra, in che modo sta procedendo l'attuazione del piano
paesistico regionale che noi crediamo debba essere legato alla
proposta di legge complessiva di tutela ambientale della quale
appunto parlava l'Assessore Perrin.
Tutto ciò anche perchè gli esempi negativi nel territorio della
nostra Regione purtroppo non sono né modesti né isolati, tant'è che
la Giunta regionale è stata costretta ad intervenire, e cito ad
esempio la recente deliberazione concernente i lavori eseguiti al
Col Checrouit, di cui comunque avremo occasione di parlare più
tardi, quando si discuterà la mozione presentata da vari Gruppi
consiliari in proposito. Aggiungiamo soltanto che l'elettrodotto
del Superphoenix e alcune strade cosiddette "tagliafuoco", ed altre
come ad esempio quella per il casolare di Mascognaz, che è in
previsione, vengono aspramente criticate e sono state oggetto da
parte nostra di richiesta di informazioni e addirittura di
petizioni da parte di persone residenti fuori della nostra Regione,
che sostengono che certi interventi sono negativi per la realtà
territoriale della Valle d'Aosta. Ci troviamo pertanto in una
brutta posizione, perchè ci dobbiamo sentir criticare dagli altri
per quanto noi facciamo come amministratori: mentre siamo convinti
magari di fare degli interventi giusti, scopriamo invece che dei
cittadini italiani mandano petizioni al neonato Ministero
dell'Ecologia che rischiano di mettere in moto quelle competenze
che la legge 431 attribuisce ai ministeri, scavalcando così gli
interventi diretti della Regione.
Quindi noi chiediamo che si proceda il più celermente possibile,
anche per dimostrare che noi lavoriamo nella direzione giusta e che
la nostra Regione non vuole certamente deturpare e rovinare il
territorio. Da una parte facciamo valere le nostre competenze, ma
dall'altra cerchiamo di riconoscere che certi principi sono validi
e cerchiamo di applicarli senza essere in ciò costretti dalle
imposizioni altrui.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Io ritengo che l'interpellante concordi
con il ricorso della Giunta regionale presse la Corte
Costituzionale in merito alla legge Galasso, proprio perchè la
competenza specifica primaria spetta alla Regione Valle
d'Aosta.
Io non ho mai dichiarato che in Valle d'Aosta le norme e le
leggi che ci siamo date sono più che sufficienti e che in Valle
d'Aosta l'ambiente sia già sufficientemente o sin troppo tutelato,
come ha detto il Consigliere Viberti. Senza essere in contrasto con
quanto dichiarato dall'Assessore Perrin il quale, d'accordo con la
Giunta e con tutta la maggioranza e con la collaborazione dei suoi
uffici, ha preparato una legge sulla tutela ambientale della quale
si è già discusso in Giunta e che entro l'anno, e forse già tra la
fine ottobre e il mese di novembre, potrà essere portata alle
competenti Commissioni per la discussione, io ho soltanto detto che
già una grossa parte del territorio valdostano è vincolata in base
alla legge del '39. I Comuni, infatti, prima di rilasciare
qualunque concessione edilizia, devono chiedere il parere
preventivo all'Assessorato competente e, proprio per la vastità del
territorio vincolato dalla legge del '39, possiamo dare ai Comuni
delle risposte soltanto entro 90 giorni e non prima, con la
conseguenza, purtroppo, di apportare anche dei ritardi al rilascio
delle concessioni edilizie.
Pertanto concordiamo con il ricorso della Regione, e gli uffici
legali, in accordo con la Giunta regionale, stanno preparando una
circolare indirizzata ai comuni, che verrà inviata entro la
prossima settimana, su come essi dovranno comportarsi. Logicamente
ha ragione il Consigliere Viberti nel dire che, fino a quando la
Corte Costituzionale non avrà preso posizione, il decreto Galasso è
in vigore, per cui la Giunta regionale, sentiti i competenti uffici
legali e gli esperti del settore, dovrà al più presto predisporre
un disegno di legge. Non si tratterà comunque di uniformarsi al
decreto Galasso, ma, proprio perchè l'articolo 2 della legge n.
431/1985 stabilisce che la stessa costituisce "norme fondamentali
di riforma economico-sociale della Repubblica", noi dobbiamo
soltanto dichiarare se le nostre leggi rispettano questi principi e
se sono in regola con le norme dettate dalle legge Galasso. Quindi
si tratterà soltanto di un incontro a livello legale e politico per
stabilire se è il caso di integrare la legge regionale n. 14 del
1978, che reca norme in materia di urbanistica, oppure se la legge
n. 14 e le leggi precedenti sono sufficienti per garantire la
difesa paesaggistica in campo regionale.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Non sono pienamente soddisfatto di quanto
mi è stato detto, soprattutto nell'ultima parte della risposta.
Forse non ho capito bene io, e ciò non dipende dal tipo di
esposizione che è stata fatta, ma non sono riuscito ad afferrare
quali siano le disposizioni e quali saranno gli atti che la Giunta
farà affinché questa legge venga applicata nella nostra Regione,
perché dovrà comunque essere applicata, checché noi ne
pensiamo.
Mi aspettavo inoltre di sentire qualche cosa di più preciso sul
piano paesistico regionale in applicazione della legge n. 3 del
1960, oppure sull'altra legge complessiva di tutela ambientale, ma
ho solo sentito dire che se ne è parlato in Giunta, ma credo che in
Giunta se ne fosse già parlato anche prima, tant'è che in occasione
della proposta di legge presentata dal mio predecessore era stato
detto che si era quasi pronti e che per la fine dell'anno, forse
per novembre o addirittura per la fine di ottobre, il disegno di
legge sarebbe stato presentato alle competenti Commissioni.
Noi ce lo auguriamo, però resteremo comunque vigili perchè
questo tema è di notevole importanza e non possiamo lasciare spazio
a chi ci critica dicendo che noi in questo campo non facciamo
abbastanza ed anzi, o con iniziative nostre o lasciando
intraprendere iniziative ad altri, come nel caso del Super-phoenix,
lasciamo rovinare il territorio della nostra Regione e prepariamo
un pessimo futuro ai nostri figli e a coloro che ci seguiranno
nella nostra Regione.
Dichiaro perciò la mia parziale insoddisfazione per e risposte
dell'Assessore Borbey.
