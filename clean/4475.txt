Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 150 del 29 marzo 1982 - Resoconto
OGGETTO N. 150/VII - ATTUAZIONE DELL'ACCORDO COLLETTIVO
NAZIONALE PER LA REGOLAMENTAZIONE DEI RAPPORTI CON I MEDICI DI
MEDICINA GENERALE E CON I MEDICI SPECIALISTI PEDIATRI.
(Interpellanza).
PRESIDENTE:
Do lettura dell'interpellanza in oggetto
presentata dai Consiglieri Carlassare e Mafrica:
Visti i D.P.R. 13.8.1981, che rendono esecutivi l'accordo
collettivo nazionale per la regolamentazione dei rapporti con i
medici di medicina generale e quello per la regolamentazione con i
medici specialisti pediatri di libera scelta;
INTERPELLANO
l'Assessore alla Sanità per sapere se, come previsto dal 4°
comma dell'art.48 della legge 23.12.1978, n.833, la Regione ha
adottato, entro i previsti 30 giorni dalla pubblicazione del
decreto che rende esecutivi tali accordi nazionali, i necessari e
dovuti atti deliberativi.
In particolare si chiede:
1) se, visto l'art.13 dell'Accordo Collettivo Nazionale per la
medicina generica e l'art.13 dell'Accordo Collettivo Nazionale per
la medicina pediatrica, entro 90 giorni dalla pubblicazione dei
decreti sono stati istituiti i comitati e le commissioni di cui
agli artt. 8, 9, 11 e 12 dei due Accordi Collettivi Nazionali;
2) se, visto il 2° comma degli articoli 3 dei due Accordi
Collettivi Nazionali e vista la disposizione ministeriale che
prorogava al 30 settembre 1981 i termini per la presentazione delle
domande di inserimento nelle graduatorie, il Comitato ex art.9
degli Accordi Collettivi Nazionali o chi per esso ha provveduto
entro il 30 settembre a stendere la graduatoria stessa;
3) se, visto il 3° comma degli articoli 3 dei due Accordi
Collettivi Nazionali e la sopraccitata disposizione ministeriale,
si è provveduto a pubblicare entro il 15 febbraio 1982 tale
graduatoria nel Bollettino Ufficiale della Regione;
4) se, visto il 6° comma degli articoli 3 dei due Accordi
Collettivi Nazionali, la Regione ha provveduto a pubblicare entro
il 1° gennaio 1982, sul Bollettino Ufficiale della Regione, le zone
carenti accertate dalla U.S.L. nel trimestre precedente;
5) se l'U.S.L., sulla base degli artt.4 dei due Accordi
Collettivi Nazionali, ha provveduto ad individuare le zone carenti
e se la Regione ha sollecitato tale individuazione;
6) se, viste le norme transitorie n.3 degli Accordi Collettivi
Nazionali per la medicina generica con relativa integrazione e la
norma n.6 dell'Accordo Collettivo Nazionale per la medicina
pediatrica e relativa integrazione, la U.S.L. ha provveduto:
a)
alla revoca d'ufficio di tutte le scelte in
carico ai medici che non hanno ricusato entro il 1° marzo le
scelte eccedenti il massimale, o non si sono associati secondo le
norme degli artt. 1 e 2 dell'allegato B dell'Accordo Collettivo
Nazionale;
b)
alla loro messa in regime forfetario sulla base di
1.500 assistiti ai fini della retribuzione;
c) alla notificazione dell'obbligo della prestazione
dell'assistenza nei confronti degli assistiti già in carico che ne
facessero richiesta;
7) se la Regione intenda sollecitare l'U.S.L. in tal senso, nel
caso essa non abbia ottemperato ai compiti per essa prescritti dai
due Accordi Collettivi Nazionali, anche considerato che in tal caso
sarebbero attribuite ai medici supermassimalisti spettanze non
dovute, configurandosi così possibili violazioni di legge;
8) se l'Assessore alla Sanità - visto che è stata della Giunta
la scelta fatta a suo tempo di redigere la graduatoria dei medici
per l'82 sulla base di una convenzione scaduta, decisione che ha
prodotto una delibera poi precipitosamente ritirata in seguito ad
un ricorso al TAR da parte di un medico - non ritiene di avere
personali responsabilità rispetto ai disagi e ai danni economici
che la mancata applicazione dell'Accordo Collettivo Nazionale
provoca tra i medici e soprattutto tra gli utenti.
PRESIDENTE
: Illustra l'interpellanza il Consigliere
Mafrica. Ne ha facoltà.
MAFRICA - (P.C.I.):
L'interpellanza è molto articolata e
credo che sia già sufficientemente chiara. Ci sono una serie di
domande, relative all'attuazione dell'Accordo Collettivo dei medici
nella nostra Regione, alle quali chiedo che l'Assessore risponda
punto per punto.
Interessano in modo particolare le risposte relative al
comportamento dell'Unità Sanitaria rispetto alla situazione dei
medici, diciamo così supermutualisti; ci chiediamo cioè se l'Unità
Sanitaria Locale si comporterà, rispetto ai medici che non hanno
ricusato il numero dei mutuati necessario a raggiungere il livello
prescritto secondo quanto stabilito dalle norme, oppure se ci
saranno altri comportamenti.
Colgo l'occasione per sottolineare che la Commissione di
Coordinamento, come noi avevamo in qualche modo previsto, ha
stralciato dalla delibera relativa alle norme di attuazione
dell'associazione, proprio il comma di cui noi avevamo chiesto la
soppressione; ecco, questo per dire che le proposte
dell'opposizione non sono sempre strumentali all'Assessore e che in
questo caso partivano da valutazioni anche tecniche che si sono poi
rivelate giuste.
PRESIDENTE
: Il Consigliere Carlassare intende aggiungere
qualche cosa?
La parola all'Assessore alla Sanità ed Assistenza Sociale
Rollandin per la replica.
ROLLANDIN - (U.V.):
Innanzitutto, sulla questione dello
stralcio del comma aggiuntivo, devo dire che in quel caso si era
facili profeti perché si sapeva quale era, a quel momento, il
comportamento tenuto nella valutazione di questo accordo; però
dobbiamo tener conto che qui in Consiglio si proponeva un accordo
tra le parti, non una soluzione unilaterale, perciò se veniva
proposto l'accordo senza la controparte, cioè i medici, questi non
avrebbero accettato.
E già c'era stata una lunga discussione per arrivare a quel tipo
di accordo, quindi non ci sarebbe stata la possibilità di
presentare quel documento in Consiglio in quanto chiaramente - lo
ripeto - si tratta di un accordo tra le parti, fra Regione e
medici; tutte le Regioni, almeno quelle del Nord, che avevano dei
grossi problemi, si sono comportate in quel modo. Quindi non era
una posizione preconcetta.
E poi voglio dire che in relazione a questo problema si teneva
conto della situazione specifica, come ho spiegato allora, perché a
livello medico c'è una situazione che in altre Regioni non c'è:
cioè un'iscrizione negli elenchi molto inferiore all'esigenza
legata alle ricusazioni.
Venendo alle questioni sollevate dall'interpellanza, per quanto
riguarda il punto 1), posso dire che il Comitato Consultivo
dell'Unità Sanitaria Locale, di cui all'art. 8 dell'Accordo
Nazionale per la medicina generale, è stato costituito con delibera
del Comitato di Gestione dell'U.S.L. n. 497 del 28 dicembre 1981;
il Comitato Consultivo regionale è stato costituito con delibera
della Giunta n. 1052 del 12 marzo 1982; la Commissione locale di
disciplina, di cui all'art. 11, è stata costituita con delibera del
Comitato di Gestione dell'U.S.L. n. 496 del 28 dicembre 1981; la
Commissione regionale di disciplina, di cui all'art. 12, è stata
costituita con delibera di Giunta in data 26 marzo 1982.
Il ritardo nella costituzione degli organismi da parte della
Regione - come avevo già spiegato al momento della presentazione
dell'accordo - è dovuto al fatto che in essi sono previsti
rappresentanti dell'U.S.L. designati dall'ANCI, di cui non esiste
una sezione costituita dalla nostra Regione. Per risolvere il
problema, la Regione aveva preso contatti con l'Associazione
Nazionale Comuni, l'ANCI, chiedendo con lettera in data 2 novembre
1981 il benestare perché le designazioni potessero essere
effettuate in luogo dell'ANCI dall'Associazione dei Sindaci della
Valle; si sono succeduti solleciti in data 4.12.1981 e in data
10.12.1981 nonché contatti telefonici per superare questo ostacolo
e sollecitare la risposta che è stata data in forma negativa il
26.l.1982, senza proporre soluzioni alternative.
Di fronte a tale situazione, di fatto c'era l'impossibilità di
arrivare alla costituzione dei Comitati che sono previsti dalla
Convenzione. A seguito poi di lettera in data 10.2.1982 e di
contatti diretti con il Ministero della Sanità, questo, solo in
data 12.3.1982, ha ufficialmente autorizzato la Regione a
richiedere al Presidente dell'Unità Sanitaria Locale di nominare i
rappresentanti da chiamare a far parte degli organismi, in
sostituzione dei rappresentanti dell'ANCI. Questo iter estremamente
lungo è il motivo unico che ha determinato il ritardo nella
costituzione degli elenchi.
Va richiamato poi il fatto dell'approvazione della graduatoria
antecedente che era legata alla precedente convenzione, poi
annullata, e che era possibile solo in quanto nella convenzione
precedente non si parlava dei rappresentanti ANCI ma di
rappresentanti locali dei Comuni cosicché a quel momento la
soluzione dei rappresentanti dei Sindaci era stata accettata;
successivamente questo non fu più possibile.
Da tutto ciò, come ho detto, il ritardo; del resto la soluzione
fu accettata solo in data 12.3.1982; dopodiché rapidamente sono
state approvate le delibere di nomina dei Comitati, i quali hanno
già provveduto all'esame delle graduatorie: queste già sono state
approvate e pubblicate sul Bollettino del 26.3.1982.
Per quanto riguarda il punto 2), il Comitato consultivo
regionale per la medicina generale ha provveduto a predisporre la
graduatoria - cioè l'atto che permette di iniziare l'iter vero e
proprio dell'organizzazione in base alla nuova convenzione - in
data 16 marzo 1982. Teniamo conto che soltanto il 12.3.1982 si è
avuto il benestare sulla procedura che la Regione aveva proposto,
in quanto da parte dell'ANCI, oltre a non essere stata accolta la
soluzione che precedentemente era stata accettata, cioè quella dei
rappresentanti dell'Associazione Sindaci, non era stata proposta
nessuna soluzione alternativa, cosicché l'accordo era bloccato.
Successivamente, per analogia, venne accettata la nomina da
parte del Presidente dell'Unità Sanitaria Locale dei rappresentanti
facenti parte dell'Assemblea; la nuova graduatoria predisposta il
16 marzo dai rappresentanti che sono stati nominati in seno a
questa Commissione è stata regolarmente approvata.
Per quanto riguarda la costituzione degli organismi
relativamente ai medici specialisti pediatri, il problema si è
presentato ancora più difficilmente risolvibile perché nei quattro
organismi sono previsti complessivamente dieci rappresentanti dei
medici pediatri convenzionati, di fronte a una situazione di soli
tre medici pediatri convenzionati. Si è dovuto perciò giungere ad
un accordo tra le parti che permettesse di superare questa impasse
e quindi di far approvare la stessa graduatoria dei rappresentanti
della convenzione, tenendo conto che alcuni medici generici sono
anche inseriti nella graduatoria dei medici pediatri.
Le graduatorie - è la richiesta del punto 3) - sono pubblicate
sul Bollettino Ufficiale Straordinario recante la data del 26 marzo
1982.
Per quanto riguarda i punti 4) e 5) relativi all'individuazione
delle zone carenti, sulla base delle precedenti convenzioni, questa
doveva essere effettuata entro il mese di febbraio di ciascun anno;
prima dell'entrata in vigore della nuova convenzione
l'individuazione delle zone carenti avveniva una sola volta
all'anno. Per l'anno 1981 è stata effettuata regolarmente, sempre
secondo la vecchia convenzione, la quale disponeva che entro il 1°
gennaio si dovessero individuare le zone carenti relative al
trimestre precedente. Questo cosa voleva dire? Che il 1° gennaio si
sarebbero individuate come zone carenti le stesse della volta
precedente, non essendoci stato inserimento dei nuovi medici;
perciò non è stato fatto niente perché sarebbe stato un atto
inutile, in quanto non si era modificato nulla. Sarà fatta invece,
da parte dell'Unità Sanitaria Locale, l'individuazione delle zone
carenti del l° trimestre 1982, cosa che dovrà essere portata a
conoscenza dell'Assessorato entro il 1° aprile 1982. Tale
individuazione verrà fatta sulla base degli unici dati ufficiali
sulla popolazione residente, che sono relativi all'1.1.1981 perché
i definitivi sul censimento non ci sono ancora.
Poi c'è il punto 6), che ritengo sia quello di maggiore
interesse in relazione alle conseguenze che se ne hanno a livello
di applicazione della convenzione. Allo stato attuale è prematuro
provvedere ad una revoca d'ufficio di tutte le scelte in carico ai
medici che non sono rientrati nel massimale, in quanto a pochi
giorni dalla scadenza del 1° marzo 1982, che come dico è molto
vicina nel tempo, sono tuttora in corso le operazioni di
ricusazione o di associazione.
Da parte dell'Unità Sanitaria Locale si è provveduto ad
identificare i casi di medici che hanno superato il massimale,
invitando nel contempo gli stessi a provvedere attraverso la
ricusazione o l'associazione al rientro nel massimale. A tal
proposito va detto che da parte dei medici, in seno al Comitato - e
penso che questo sia a conoscenza del Consigliere Mafrica - era
stata sollevata la questione della difficoltà di provvedere entro
questi termini in quanto non era ancora stato approvato il
regolamento di associazione; cioè, è un giro vizioso, perché non
essendoci il regolamento, i medici non possono associarsi.
Teniamo conto però che anche ora che il regolamento di
associazione è approvato, non si avrà alcun risultato in questo
senso, perché essendo gli iscritti solo medici che non si trovano
nella situazione di associarsi, di fatto l'associazione non potrà
aver luogo. Ed è per questo - lo ripeto - che si era proposta
l'alternativa di pescare nella graduatoria, perché
l'associazionismo potesse aver luogo; così invece non è cambiato
nulla.
E' stato chiarito in sede di Comitato, presenti anche i medici,
che a decorrere dal mese di marzo - poiché per il primo trimestre
si segue la solita procedura senza entrare nel merito della revoca
o dell'associazionismo - verranno cautelativamente sospesi i
pagamenti relativi agli assistiti eccedenti; questo, in relazione
alla norma transitoria del punto 6) che viene richiamata anche dal
Consigliere Mafrica; in questo modo cosa succede? Che dal 1° marzo
le quote in eccedenza non vengono pagate, cioè si tiene conto del
limite massimo come previsto nella convenzione. Poi in base alle
possibilità, che sono date dalla convenzione, della revoca, dopo
aver visto che cosa sarà fatto da parte dei medici in questo lasso
di tempo, si regolarizzeranno le posizioni. La notifica
dell'obbligo a prestare l'assistenza agli assistiti già in carico
sarà fatta quando il medico non avrà ottemperato all'obbligo del
rientro nel massimale; cioè, finché non sarà fatto questo, ci sarà
l'obbligo di assistenza da parte del medico all'assistito.
Volevo ancora far presente che effettivamente questo è un
problema estremamente difficile da risolvere perché procedere alla
revoca d'ufficio vuol dire che di fatto si dice ad un assistito:
"Tu da domani non sei più assistito da me, scegliti un altro
medico!". La scelta di un altro medico sappiamo che non consiste
solo nell'atto di andare alle strutture amministrative unificate e
scegliere un altro medico che non si conosce. Si tratta di ricreare
un rapporto di fiducia, perché il medico viene giustamente chiamato
"medico di fiducia"; in questo modo ci si trova a dover scegliere
per forza un altro medico, sconosciuto, quindi il rapporto di
fiducia va a farsi benedire! Non c'è nessuno che mi possa dire che
io debba aver fiducia in un medico che non conosco! E quindi
proprio per questo la soluzione che era stata prospettata
permetteva un raccordo ed evitava agli assistiti una scelta del
tutto insoddisfacente: questo verrà fuori, già in certe zone si
sono mossi facendo delle petizioni e raccogliendo firme perché
venga conservata una certa procedura.
Chiaramente, con questi termini, non si potranno soddisfare le
richieste da parte degli assistiti. Teniamo ancora presente che in
molte zone la scelta del medico di fiducia di fatto era obbligata,
perché c'era un unico medico e non si ponevano scelte alternative.
Il rapporto di fiducia a livello locale, dunque, è sempre stato
molto problematico.
Per quanto riguarda il punto 7), vale la risposta che ho dato
prima.
In risposta al punto 8) posso dire che l'esposizione dei
problemi che sono sorti per la costituzione degli organismi
dimostra che essi sono dovuti a volontà indipendente dalla Regione,
che anche in passato ha sempre sollecitamente e regolarmente
adempiuto ai suoi compiti per l'applicazione delle convenzioni,
tanto da essere all'avanguardia sotto certi aspetti: mi riferisco
al discorso dell'anagrafe che è stata fatta tenendo conto dei
vecchi sistemi mutualistici, per cui è da escludere la pretesa di
responsabilità.
Ho citato l'iter che ha portato alla costituzione della
graduatoria perché con questa procedura, chiaramente anomala, la
Regione si è trovata in serie difficoltà nell'applicazione di
questi atti. Infatti, non avendo altre Regioni le difficoltà che
abbiamo noi, il problema non poteva essere sollevato a livello
nazionale come avviene per altre questioni, tipo l'associazionismo,
che verrà discusso e verrà molto probabilmente risolto con un
accordo a livello nazionale. Qui si tratta di un problema
strettamente locale, che quindi ha comportato difficoltà non
indifferenti.
PRESIDENTE
: Per la replica, la parola al Consigliere
Mafrica.
MAFRICA - (P.C.I.):
L'Assessore sovente dice che la
nostra è una Regione all'avanguardia; io dico però che ci veniamo a
trovare molto spesso in situazioni pasticciate, intricate, da cui
non si sa come uscire. Non credo che in questo senso si possa dire
di essere all'avanguardia!
Con la medicina sportiva abbiamo fatto una legge
all'avanguardia, però di fatto il servizio in questo momento non
c'è e anche l'ultima convenzione tra Unità Sanitaria Locale e
Istituto Radiologico è stata bocciata dalla Commissione regionale
di Controllo; quindi bisognerà ricominciare tutto da capo...
INTERRUZIONE...
Già risolto? Ci ritorneremo la prossima settimana, perché
abbiamo presentato un'interpellanza.
Tornando al problema in discussione non ho ancora capito come
verrà risolta la situazione, in sostanza; l'Assessore continua a
dire che tutto il ritardo è dovuto al fatto che non potevamo
nominare i rappresentanti dell'ANCI perché qui l'ANCI non esiste,
qui esiste l'Associazione dei Sindaci. In realtà nella norma
transitoria n. 5, si dice che "in mancanza di tali organismi, di
comune accordo tra Regione e i Sindacati più rappresentativi, sono
provvisoriamente costituiti a livello provinciale e regionale
organismi consultivi similari a quelli previsti nella presente
convenzione".
Ecco, io ho visto che recentemente, in alcune deliberazioni
della Giunta con cui si nominavano alcuni di questi Comitati si è,
alla fine, lasciato perdere l'ANCI e si è ricorso - mi sembra che
l'abbia richiamato anche l'Assessore - al Presidente
dell'Associazione dei Comuni, in qualità di rappresentante. Ora,
questa idea poteva essere presa in considerazione prima, senza fare
tutta questa inutile trafila che non ha portato praticamente a
niente; visto che la norma transitoria consentiva di passare
attraverso organismi similari, era abbastanza chiaro che si poteva
seguire questa strada!
ROLLANDIN - (U.V.):
L'Associazione dei Comuni era
l'organismo più similare! E non è stata accettata!
MAFRICA - (P.C.I.):
Ma anche l'Assemblea dei Comuni è un
organismo similare! Invece di pensare all'Associazione dei Sindaci,
si poteva pensare all'Associazione dei Comuni, il cui Presidente,
rappresentando tutti i Comuni, procedeva alle designazioni di sua
competenza, rendendo possibile la costituzione dei Comitati e la
redazione delle graduatorie! Invece le graduatorie hanno almeno
quattro o cinque mesi di ritardo; i medici dicono che non essendoci
le graduatorie, non essendoci nuovi medici giovani a disposizione,
non hanno potuto fare la ricusazione, e anche la possibilità di
associazione è solo teorica perché non sanno con chi associarsi;
per questo non hanno ricusato le scelte eccedenti il massimale
prescritto e ne attribuiscono la responsabilità alla Regione.
La Regione risponde che il Ministero non ha dato autorizzazione
a nominare i rappresentanti dell'ANCI, perciò non sa cosa fare! Di
fatto, siamo in una situazione difficile ed io credo che alcune
responsabilità, senz'altro, debbano essere fatte ricadere
sull'amministrazione regionale.
Altro punto: l'accordo tra medici e Assessore prevedeva che, nel
caso in cui non fosse possibile l'associazione tra un medico che ha
molti mutuati e un medico dell'elenco, una volta esaurita tutta la
sequela, si passasse a pescare nella graduatoria; io dico che
almeno si poteva pescare nella graduatoria in modo ordinato, perché
quello che toglieva valore al comma che poi è stato soppresso dalla
Commissione di Coordinamento era il fatto che ci si poteva
associare con un medico qualunque della graduatoria e non si faceva
alcun cenno al fatto che questa era stata redatta con un certo
ordine e quindi stabiliva diritti, diciamo così, di precedenza per
quelli che avevano fatto domanda.
Probabilmente si sarebbe dovuto tener conto di questo
elemento.
Oggi come oggi, io credo che si debba andare avanti con la
massima attenzione, perché è un problema complesso; è chiaro che
non possiamo in Valle d'Aosta - e mi sembra che questa sia
l'intenzione dell'Unità Sanitaria Locale - accettare che esistano
altri medici che hanno 4.000 mutuati, perché a parte il fatto che
ogni 1.000 mutuati c'è un riscontro finanziario di un certo tipo -
dovrebbero essere circa 36 milioni - e quindi con 1.500 mutuati la
quota annua del medico è di 54 milioni, il che non è insufficiente,
il riportare a 1.500 i mutuati per ogni medico significa dare,
perlomeno teoricamente, la possibilità di un servizio migliore nei
confronti degli utenti.
Siccome nella graduatoria i medici interessati a questo servizio
sono almeno 96, io credo che accelerando le cose si possa arrivare
ad una situazione migliore e si possano ridistribuire i mutuati
evitando che pochi medici abbiano migliaia di assistiti ed altri ne
abbiano poche decine o non ne abbiano affatto. E' chiaro che esiste
la questione del rapporto di fiducia, ma se si vuole fare della
sanità un servizio in qualche modo programmato, un servizio anche
migliore, occorre sciogliere certi nodi. Quindi io chiedo che la
Giunta regionale intervenga perché questo non è un problema di poco
conto e deve essere risolto.
Chiedo comunque all'Assessore se il testo della sua risposta,
con tutte le date che non ho potuto annotare, può essermi
consegnato.
PRESIDENTE
: Ha chiesto la parola il Consigliere
Carlassare. Ha quattro minuti.
CARLASSARE - (Democrazia Proletaria - Nuova Sinistra):
Quanto?
PRESIDENTE
: Quattro minuti!
CARLASSARE - (Democrazia Proletaria - Nuova Sinistra):
Sarò velocissimo. Vorrei solo riflettere sull'espressione
dell'Assessore: "facili profeti". Dico, se siamo facili profeti
noi, poteva esserlo a maggior ragione l'Assessore che ha tutti gli
strumenti burocratici per esserlo! Ma mi pare che il problema non
sia quello di avere una volontà politica. Tant'è che il problema di
fondo in tutta questa questione della medicina non sono le
Commissioni che non si son potute mettere in piedi perché mancavano
i rappresentanti dell'ANCI, ma sono i punteggi adoperati, perché se
si fosse adoperato il punteggio previsto, anche con i
rappresentanti dell'Associazione dei Sindaci al posto dei
rappresentanti dell'ANCI nella Commissione per la formazione della
graduatoria in sede locale, tutto questo problema non sarebbe
sorto; l'aver fatto riferimento alla vecchia convenzione ha
significato stravolgere sino in fondo l'Accordo Nazionale, che
prevedeva dei parametri assolutamente diversi! Questo è il nodo di
fondo! Quindi sulle parole "facili profeti", ho già detto quello
che penso: l'Assessore, ad esempio, sosteneva che per quanto
riguarda l'Istituto Radiologico Valdostano non esisteva
incompatibilità in quanto erano medici specialisti quelli che
operavano lì ed operavano contemporaneamente nella USL; di tale
avviso mi pare non siano stati neanche i medici, che come hanno
preso visione della legge non sono andati di corsa, alcuni per lo
meno, a dimettersi perché avevano paura di questa
incompatibilità.
Una cosa vorrei che fosse ancora chiarita: l'Assessore,
relativamente al punto 6) ha usato queste parole: "verranno
cautelativamente sospesi i pagamenti relativi agli assistiti
eccedenti"; ora, io vorrei esser sicuro che queste quote non
vengano poi pagate in un secondo tempo; la parola "sospesi" si
potrebbe intendere nel senso di "sospesi provvisoriamente",
dopodichè saranno pagate anche le quote eccedenti.
Questo vorrei che fosse chiaro, perché la legge in questo senso
non lascia dubbi sul fatto che a partire dal mese di marzo non
bisogna, in ogni caso, pagare le quote eccedenti.
PRESIDENTE:
Passiamo alla trattazione dell'oggetto
iscritto al n. 15 dell'ordine del giorno.
