Classificazione
LAVORO
Politica del lavoro


Resoconto integrale del dibattito dell'aula
Oggetto del Consiglio n. 1535 del 27 settembre 1995 - Resoconto
SEDUTA ANTIMERIDIANA DEL 27 SETTEMBRE 1995
OGGETTO N. 1535/X Situazione di crisi di aziende del gruppo
Olivetti. (Inter-pellanze)
Interpellanza Avuto notizia della situazione di crisi del Gruppo
Olivetti;
Considerato il numero di aziende valdostane che hanno rapporti
vitali con il Gruppo, nonché i numerosi lavoratori pendolari;
Preoccupati che i 5000 tagli previsti dal Gruppo possano
ripercuotersi anche sui lavoratori della nostra regione;
i sottoscritti consiglieri regionali
Interpellano
la Giunta regionale per avere maggiori dati sulla questione, per
sapere in quale misura questa situazione graverà sull'occupazione
regionale e per conoscere infine come intende agire la Giunta
stessa.
F.to: Marguerettaz-Marco Viérin
Interpellanza Preso atto dello stato di crisi in cui versa il
gruppo industriale Olivetti, dal quale dipende la sopravvivenza di
alcune fabbriche valdostane e la conseguente occupazione di qualche
centinaia di addetti;
Preso atto che il piano di ristrutturazione aziendale
individuato dal gruppo dirigente per rilanciare la holding
eporediese prevede il reperimento sul mercato finanziario di circa
duemila miliardi e il contemporaneo avvio di un energico programma
di tagli occupazionali;
Essendo ancora imprecisate, alla data della presente, le unità
produttive sulle quali graveranno i tagli occupazionali;
Essendo comunque previsto anche da fonti sindacali una possibile
ripercussione sulle aziende valdostane operanti col gruppo
medesimo;
Considerato che tali circostanze rischiano di pregiudicare il
futuro lavorativo di molte persone oltre a indebolire ulteriormente
il già lento e disarticolato processo di reindustrializzazione
della Bassa Valle;
i sottoscritti consiglieri regionali
Interpellano
la Giunta regionale per conoscere
1) in quale misura la crisi del gruppo Olivetti interessa
l'indotto imprenditoriale locale e, in particolare, se sono
previsti tagli occupazionali anche in Valle d'Aosta;
2) quali iniziative intende adottare l'Amministrazione regionale
per opporsi a qualsiasi taglio occupazionale presso le aziende del
gruppo operanti in Valle d'Aosta.
F.to: Tibaldi-Linty
Presidente Le due interpellanze vengono abbinate per la
discussione, trattando argomento analogo.
Ha chiesto la parola il Vicepresidente del Consiglio, Viérin
Marco, per la illustrazione della interpellanza iscritta al punto
14 dell'ordine del giorno.
Viérin M. (PpVA) Questa nostra interpellanza ha una importanza
fondamentale per il mondo occupazionale valdostano ed anche per lo
stesso mondo economico, perché vi sono molte aziende che ruotano
nell'indotto, dell'attività del gruppo Olivetti.
Non voglio dilungarmi, voglio solo chiedere all'Assessore di non
essere fumoso, ma di toccare l'argomento in maniera concreta in
tutti i vari aspetti.
Presidente Ha chiesto la parola il Consigliere Tibaldi, per
l'illustrazione dell'interpellanza iscritta al punto 15 dell'ordine
del giorno.
Tibaldi (LN) Il problema Olivetti ormai con una certa
periodicità si ripropone. Adesso da una ventina di giorni si sta
proponendo a livello nazionale, e quindi anche a livello regionale,
con una forma più accentuata del solito. Abbiamo appreso dai
giornali e dagli organi di informazione in genere qual è la
tragicità di questa situazione; ho avuto occasione di stare nel
Canavese anche in questi ultimi giorni per questioni personali,
dove si può "tastare il polso" di una situazione che è abbastanza
preoccupante, c'è molta sfiducia e molto sconforto soprattutto in
quelli che sono gli occupati presso le varie aziende del
gruppo.
Ma prima di entrare nel vivo della questione, bisogna fare una
serie di ragionamenti che hanno forse più un contenuto di tipo
macroeconomico e riguardano in generale l'andamento di questo
settore di mercato, che è appunto l'informatica a livello mondiale,
che condiziona in non poca misura quella che è (o che era) una
delle aziende leader, quale è appunto l'Olivetti.
Innanzitutto bisogna prendere atto di quelle che sono le
dimensioni mondiali della competizione economica, che non ha più
una misura rigidamente territoriale localizzata, quindi regionale o
solo nazionale; anche le nostre aziende in Valle d'Aosta devono
confrontarsi con concorrenti non solo europei, ma anche
extra-europei. Questo non solo a livello di mercati, quindi di
vendita del prodotto o del servizio che viene offerto alla
clientela, ma anche e soprattutto - e questo è l'aspetto più
preoccupante - a livello di produzione.
Il decentramento produttivo che viene operato dalle
multinazionali, e quindi anche dalla Olivetti, verso i paesi del
Terzo mondo, in particolare del sud-est asiatico, sta per avere le
sue ripercussioni negative anche su quello che è l'assetto
societario e produttivo del gruppo e naturalmente su quelli che
sono i risvolti occupazionali. Basta recarsi al vicino supermercato
per acquistare un pacco di 6 floppy disk a 10.000 lire, che sono
prodotti in Turchia - come si legge dalla etichetta - oppure a
Taiwan, oppure a Hong-Kong, quando invece sappiamo che in Italia il
costo per produrre uno di questi dischetti è di circa 3.000 lire, e
naturalmente la Valle d'Aosta non si sottrae a questa logica di
costi di produzione che favoriscono il decentramento produttivo
verso le cosiddette aree depresse.
C'è poi da dire che le soluzioni che vengono prospettate per
salvare il gruppo sono di due tipi: una, la ricapitalizzazione
attraverso la ricerca presso le banche e presso la borsa di
cospicui capitali, e non sono pochi 2000 miliardi di lire, come è
stato indicato da più fonti; l'altra, un vistoso taglio
occupazionale che conferma un trend che in questo ultimo
quinquennio si è verificato a livello di gruppo: dai 57mila addetti
nel 1990 siamo ormai ridotti a poco più della metà, 31mila
addetti.
Quindi il trend è senz'altro in discesa, favorito dal
decentramento produttivo più conveniente ai grossi imprenditori
come De Benedetti verso altri paesi, e soprattutto dal processo di
automazione e di nuove tecnologie che si usano a livello di
produzione spicciola.
La Valle d'Aosta ha puntato molto sul fenomeno Olivetti, oserei
dire che c'è stata una vera e propria "olivettizzazione" della
bassa Valle, attraverso joint ventures, attraverso accordi di vario
genere, attraverso società partecipate. Basta pensare alla Tecdis,
alle difficoltà che ha avuto e che ha tuttora di decollo a livello
di mercato, alla Conner, alla Balteadisk che è stata parzialmente
riconvertita, e ad una serie di aziende che rientrano nel
cosiddetto indotto.
Naturalmente il problema a livello di tessuto economico si
riflette sul piano occupazionale e a questo riguardo non possiamo
dimenticare che diversi valdostani lavorano presso gli stabilimenti
di Scarmagno e di Ivrea che saranno fortemente gravati dal taglio
occupazionale, dai tagli soprattutto nel settore della
informatica.
Per tornare a questo processo di "olivettizzazione" della Valle,
che si è incentrato soprattutto sull'informatica, leggendo sempre i
giornali e prendendo spunto da quelle che sono le notizie più
fresche, soprattutto da quelle che sono le poche notizie che
traspaiono dagli organi di informazione, anche perché non si ha la
possibilità di avere dalla fonte certe informazioni ed è questa una
delle ragioni per le quali i gruppi della Lega e dei Popolari hanno
voluto fare una interpellanza per conoscere posizioni un po' più
precise, è necessario non limitarsi a quelle che sono le fonti di
informazione da parte di alcuni sindacati locali, che si limitano a
recarsi presso le unità produttive e a cercare una massa
occupazionale che è giustamente preoccupata; è necessario sapere
qualcosa di più.
É necessario sapere qualcosa di più soprattutto dalla classe
politica, e l'Assessore Mafrica ben la rappresenta per aver
condotto un processo di industrializzazione di un certo tipo e
adesso si trova ad affrontare questi problemi connessi
all'industrializzazione mirata.
La diversificazione di De Benedetti che punta verso la
multimedialità, verso la telematica, e quindi non verso
l'informatica, secondo noi rischia di creare gravi pregiudizi a
quello che è stato l'impianto di una serie di aziende in Valle
d'Aosta. Sono decisioni che sono state pubblicate sui giornali,
dove i grossi flussi di investimenti avranno altre direzioni ed
altra natura.
L'oggetto di questa interpellanza è sapere in quale misura a
tutt'oggi (e mi auguro che ci siano delle considerazioni
convincenti) la crisi dell'Olivetti si ripercuote sull'indotto
imprenditoriale locale e se sono previsti tagli occupazionali in
Valle d'Aosta.
Altra domanda, che qui non è formulata, ma alla quale ritengo
che l'Assessore voglia rispondere per completezza di informazione,
è quali possono essere gli avvisi del Governo regionale a fronte
della crisi che se non nel breve termine, nel medio termine avrà
degli effetti anche nella nostra regione.
Penso che questo sia un campanello di allarme che, se oggi non
ci tocca da vicino, nei prossimi mesi potrà creare non pochi
problemi. L'intervento dello Stato è stato richiesto a viva voce,
naturalmente non sempre si può venire incontro a questi capitani di
industria con un sacrificio collettivo, è necessario che ci siano
soprattutto politiche industriali a livello nazionale e le
chiediamo anche a livello regionale.
La nostra interpellanza, ripeto, va verso la direzione di avere
una maggiore conoscenza di un problema affrontato nella sua
globalità e non solo riferito ai singoli eventi, preoccupanti
peraltro, che si stanno verificando nel vicino Canavese e che
probabilmente avranno anche ripercussioni in Valle d'Aosta.
Presidente Ha chiesto la parola il Consigliere Linty.
Linty (LN) Solo per chiedere all'Assessore - è una domanda non
specificatamente indicata nell'interpellanza, ma ritengo sia
doverosa -, dal momento che Omnitel entrerà nella distribuzione
della telefonia cellulare, se questa nuova avventura dell'Olivetti
interesserà la nostra regione e se di fronte a questa nuova
iniziativa dell'Olivetti la Giunta regionale è attenta per vedere
possibili ripercussioni in positivo sull'occupazione
valdostana.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Dopo il periodo estivo credo che sia
opportuno dare una informazione in generale sui problemi
dell'occupazione, e se ci sono elementi di preoccupazione credo che
sia anche opportuno registrare i segnali di ripresa che pure ci
sono stati nel corso dell'anno. Nel secondo semestre '95 la nostra
regione dal punto di vista dei dati sulle imprese che nascono
rispetto alle imprese che si cancellano, ha fatto registrare un
saldo positivo di oltre l'1 percento, fatto che la colloca fra le
regioni dove questo elemento è più significativo.
I dati dell'ufficio del lavoro del primo semestre fanno
registrare negli avviamenti una crescita media del 12 percento, una
crescita del 14 percento dell'industria tenendo conto sia del
settore delle costruzioni sia del settore dell'industria in senso
stretto, e fanno registrare nell'industria in senso stretto un
aumento degli avviati del 51 percento rispetto all'anno precedente,
il che significa per l'industria in senso stretto circa 400
avviamenti in più rispetto all'anno precedente.
In questo mese di settembre si sono avviate due iniziative
industriali di un certo rilievo: la Meridian, che occuperà circa
200 addetti nel settore della componentistica per auto, e la
Converter, che a fine anno occuperà circa 80 addetti nel settore
degli imballaggi.
Queste due iniziative sono già importanti dal punto di vista
della diversificazione, cosa che veniva sottolineata dal
Consigliere Tibaldi: in un caso operiamo in un settore innovativo
quale è quello della lavorazione del magnesio, nell'altro in un
mercato che è in continua espansione, quello degli imballaggi,
perché aumentano i prodotti alimentari contenuti per la
conservazione in imballaggi di vario tipo.
Ho sottolineato questi elementi perché, sfogliando i quotidiani
economici, come sicuramente gli interpellanti fanno, non è di tutte
le regioni l'apertura in questo periodo di iniziative industriali e
credo che questo elemento meriti di essere ricordato. Giustamente è
stata data attenzione alla vicenda Olivetti per l'importanza che
ha; nella prospettiva industriale del paese ed anche nella nostra
regione il caso ha assunto rilievo anche perché molti servizi
venivano fatti da reti piemontesi e quindi sottolineavano ancora di
più la complessità della vicenda. Devo dire che per nostra fortuna
le notizie che riguardano la regione non sono negative, e pur
restando queste notizie aperte per il futuro, perché il destino del
Gruppo ovviamente potrà avere in futuro sviluppi che interessano la
nostra regione, per il momento non abbiamo notizie negative.
I problemi dell'Olivetti, come è stato ricordato da Tibaldi, non
sono nati oggi, ma da alcuni anni, e derivano dalla collocazione
strategica del gruppo nei settori tecnologici che lo interessano.
Dal punto di vista dimensionale ovviamente dal 1988 ad oggi la
riduzione degli addetti è stata significativa e l'Olivetti da
azienda a prevalente carattere industriale, costruttrice di
prodotti per il settore informatico, si sta tramutando in una
azienda di information and communication of technology, ovvero ad
una azienda che punta sempre più sui servizi telematici.
Nella battaglia dell'informatica, non è soltanto l'Olivetti ad
aver registrato in questi anni problemi e perdite, ma direi che
sono un po' le aziende europee nel loro complesso a mostrare di non
reggere la concorrenza rispetto alle aziende giapponesi ed
americane. Hanno registrato problemi e perdite anche la Siemens
tedesca, la Wool francese e la Philips che ha abbandonato il campo;
quello dell'Olivetti è un problema che è prima di tutto nazionale,
ma anche europeo, e per quanto riguarda l'informatica e i personal
computer con ogni probabilità i rimedi si potranno trovare solo a
livello europeo, tramite accordi produttivi fra i grandi gruppi
europei, che altrimenti rischieranno la colonizzazione da parte di
prodotti asiatici ed americani.
Ciò nonostante, per quello che attualmente si conosce,
l'Olivetti pare intenzionata a non uscire dall'area del business
dei personal computer per diverse ragioni; la trasformazione
dell'azienda, da azienda operante prevalentemente nel campo
dell'informatica ad azienda che opera nel campo dei servizi, non è
ancora ultimata, per cui si intende conservare una parte di questo
vecchio mestiere, ma soprattutto perché il personal computer
trasformato in prodotto multimediale, allacciato ai servizi
telefonici di fax, alla televisione, come l'ultimo modello
presentato in vision dimostra, è un prodotto che tende a diventare
di produzione di massa.
C'è nel mercato di questo tipo di prodotti una crescita molto
forte e ci sono anche precedenti illustri, l'IBM e la Digital hanno
dimostrato che i produttori di personal computer possono continuare
nel settore ed affrontare anche il settore più nuovo.
Il piano di rilancio dell'azienda, come è a tutti noto, si basa
sulla riconferma del binomio computer-telecomunicazioni, e prevede
la suddivisione funzionale del gruppo in cinque unità: la Olivetti
personal computer per i personal, la Olivetti Lexicon per i
prodotti da ufficio, i fax, le stampanti, i sistemi di scrittura,
la Divisione Sistemi e Servizi, l'Olivetti telemedia e Omnitel.
Le condizioni necessarie perché si realizzi secondo l'azienda la
ristrutturazione sono, da un lato, la ricapitalizzazione che è di
oltre 2200 miliardi di lire, dall'altro, la proposta di una
consistente riduzione degli occupati; si era parlato all'inizio
della vicenda di 5000 unità in meno. A livello mondiale questi 5000
dovrebbero essere in questo modo ripartiti: 1800 nella Divisione
personal comuputer, 1000 nel settore prodotti per ufficio e 2200
nella Divisione sistemi e servizi, concentrati soprattutto fra i
cosiddetti indiretti, amministrativi e rete commerciale.
É stato successivamente spiegato che le 5000 riduzioni non
dovrebbero essere tali, ma ridursi a 4000, perché 1000 in realtà
sono riduzioni pregresse e le restanti 4000 dovrebbero essere
suddivise per metà in Italia e per metà fuori dal nostro paese.
É noto che i sindacati hanno contestato fin dall'inizio
l'impostazione di questi esuberi, affermando giustamente che non è
una questione di numero di occupati, ma è una questione di politica
industriale, e in questo senso hanno richiesto l'intervento del
governo. Tale intervento è avvenuto, è ripresa a livello nazionale
una trattativa che è attualmente in corso e che mi auguro porti da
una parte ad affrontare più in profondità i temi industriali che ho
detto, della concorrenza europea rispetto al settore, e dall'altra
consentire di trovare soluzioni non così traumatiche per
l'occupazione.
Questo per quanto riguarda i tagli, mentre per quanto riguarda
le produzioni credo che i problemi debbano partire dalle
affermazioni dell'azienda. L'azienda afferma di non voler
abbandonare il settore dei personal computer, di voler anzi
aumentare i volumi e concentrare le attività produttive a
Scarmagno, con la possibile chiusura dello stabilimento di
Singapore e il ridimensionamento dello stabilimento di Marcianise.
Se queste cose corrispondono alle reali intenzioni, hanno
conseguenze anche per la nostra regione.
Nella nostra regione l'unica azienda direttamente collegata al
gruppo Olivetti è la Balteadisk; questa azienda non opera più nel
settori dei floppy, che ha abbandonato ormai da più di un anno, ed
è impegnata in modo consistente nella produzione di stampanti a
getti di inchiostro. La Balteadisk, che si era impegnata a
mantenere gli addetti che aveva e ad occupare 107 nuovi addetti
residenti in Valle, ha superato questo numero ed è arrivata fino a
197 nuove assunzioni. Per la Balteadisk, che non opera direttamente
nel settore dei personal, ma è nella divisione prodotti per
ufficio, non sono al momento previsti tagli, c'è semmai un arresto
di questa crescita impetuosa delle assunzioni. Quindi per ciò che
riguarda la Balteadisk non ci sono al momento problemi.
Le aziende che operano nel settore dipendono dalla scelta
strategica e da come questa andrà avanti; se ci sono riduzioni di
personale nel gruppo Olivetti, abbiamo detto che l'unica azienda
direttamente collegata al gruppo Olivetti è la Balteadisk, ma viene
mantenuto il livello ed anzi aumentato il numero dei personal
prodotti, viene mantenuto il livello di produzione attuale e viene
espanso, non dovrebbero esserci nelle altre aziende problemi
significativi di questa vicenda.
Abbiamo avuto, per ciò che riguarda la Balteadisk, incontri
informali prima e più formali dopo, e per il resto siamo collegati
all'esito di tutta la vicenda complessiva del gruppo Olivetti.
Cosa può fare la Giunta regionale? La Giunta regionale può fare
ragionevolmente quello che ha fatto in periodi analoghi in passato
e che credo stia facendo oggi. Una situazione analoga si era
presentata nel '92, e allora non ci furono riflessi significativi
nella nostra regione.
Quello che viene fatto è una attenzione a tutte le vicende che
interessano il gruppo Olivetti, una attenzione che viene posta
anche a livello nazionale perché si trovino soluzioni adeguate di
politiche industriali per il settore dell'informatica e della
telematica, e attenzione particolare e decisa per ciò che riguarda
l'occupazione nella nostra regione. Con il gruppo abbiamo
convenzioni e protocolli, nel passato abbiamo fatto valere il peso
degli interventi regionali, se necessario - e mi auguro che non lo
sia - anche per il futuro verrà fatto valere il rispetto degli
impegni assunti.
Quindi il giudizio in questa fase è che ci sono problemi seri
per il gruppo Olivetti, per il momento non ci sono ripercussioni
significative in Valle d'Aosta, si sta operando perché non si
abbiamo riflessi negativi e perché vengano mantenuti gli impegni
assunti.
Rispondo al Consigliere Linty dicendo che per l'Omnitel finora
ci sono stati contatti, soprattutto perché c'erano state richieste
per facilitare la rete di radiocomunicazione della società, ci
auguriamo che questi primi contatti possano avere sviluppi
positivi, perché questo settore può essere in Italia un settore che
porta nuova occupazione.
Mi auguro di non essere stato fumoso e di aver dato le risposte
che è possibile dare dal particolare punto di riferimento che è la
nostra regione, una regione legata a processi più generali, ma che
ha anche sue significative particolarità, possibilità di dialogo,
possibilità di intervento per le competenze normative e per la
volontà politica di agire nel settore industriale.
Presidente Ha chiesto la parola il Vicepresidente del Consiglio,
Viérin Marco.
Viérin M. (PpVA) Purtroppo devo contraddire l'Assessore, perché
mi pare che Mafrica nel suo intervento sia stato fumoso.
Se confronto il suo intervento e l'articolo apparso
sull'Espresso alcuni giorni fa, penso che il 90 percento delle cose
siano uguali. Non vorrei che il suo intervento al 90 percento fosse
stato copiato da questo articolo. Ma questo è un dubbio che io
posso avere ed altri no, quindi invito i colleghi a leggersi
l'articolo apparso sull'Espresso alcuni giorni fa.
Detto questo, vorrei dire che l'aspetto fumoso del suo
intervento, Assessore, viene dal fatto che lei è partito da una
considerazione generale, che oggi non voglio analizzare perché mi
riprometto di tornare in quest'aula con una richiesta precisa,
perché i dati che lei ha esposto sull'aspetto generale della
situazione industriale in Valle non concordano con quelli che ho
io.
Ricordando alcuni passi del suo intervento, lei dice che per
nostra fortuna le notizie per la Valle non sono negative, ma che
forse si potranno avere per il futuro. Poi dice ancora che quello
della Olivetti è comunque un problema nazionale ed europeo in
essere da più anni, per cui è una questione di politica
industriale. Penso che un Assessore all'industria, anche se
regionale, debba occuparsi di politica industriale, quindi a questo
punto ritengo che questa analisi doveva essere fatta in questi
ultimi anni da parte dell'Assessorato all'industria. Oltretutto il
fatto di dire che ad oggi non abbiamo notizie negative, ma che può
darsi che si verifichino in futuro, vuol dire che non si ha la
minima idea di quello che può succedere.
Alla fine del suo intervento lei dice che ci sono dei protocolli
di intesa con il gruppo Olivetti, ma in tutto il suo intervento non
ho sentito dire che lei abbia chiesto un incontro con i
responsabili dell'Olivetti. L'unica cosa che sinceramente mi
aspettavo di sentirmi dire era che l'Assessore aveva preso contatti
con il gruppo Olivetti per saperne di più. Ho potuto solo
constatare che l'Assessore sa quanto sanno i giornali, anzi meno,
perché se prendo un giornale, ad esempio la Stampa, leggo che
Albertelli del sindacato dice: "il problema in ogni caso è grave
perché dei 5000 tagli almeno 2000 interessano l'area canavesana e
qualcosa toccherà anche alla Valle d'Aosta".
Poi leggo quello che dicono gli imprenditori; questi dicono una
cosa molto grave, cito dalla Vallée Notizie: "ma temono che
eventuali investimenti (cioè gli imprenditori) o aiuti dello stato
portino l'azienda a trasferire ulteriormente la produzione in
stabilimenti lontani dalla zona di Ivrea".
Dicono cioè tutto il contrario di quanto detto dall'Assessore
Mafrica. "Infatti - dicono sempre gli imprenditori - l'universo
produttivo informatico italiano in questi ultimi anni di crisi e di
ristrutturazione sembra abbia smesso di essere un settore trainante
nella nostra economia e dopo punte di massimo sviluppo comincia a
far nutrire non pochi dubbi sul futuro, con preoccupanti risvolti
sia sul piano produttivo che occupazionale".
C'è un altro passaggio in più, che non sto a leggere, ma che si
può riassumere in questo concetto: gli imprenditori sono anche
preoccupati che questo fatto di dichiarare la situazione di crisi,
porti un domani il gruppo Olivetti a trasferire alcune sue
produzioni, eventualmente ristrutturate, per un discorso di
finanziamenti o di interventi statali, dalla zona piemontese e
valdostana al sud.
Se non altro l'On. Caveri ha chiesto di saperne di più, perché
leggendo una notizia Ansa apprendo che "sulla crisi della Olivetti
si è espresso oggi l'on. Caveri, segretario dell'ufficio di
presidenza della camera, secondo il quale il governo è tenuto a
presentare in tempi brevi al parlamento un quadro aggiornato della
situazione, del piano di salvataggio predisposto con l'adeguamento
di capitale e delle conseguenze occupazionali. Il deputato
valdostano" - continua il comunicato - "ha pure annunciato
un'interrogazione al presidente Dini, in cui chiede di conoscere
stabilimento per stabilimento i numeri esatti di riduzione del
personale e modalità di attuazione".
Quindi, se lo fa l'On. Caveri, penso che possa farlo anche
l'assessorato all'industria, che ha seguito gli sviluppi della
Balteadisk e di altre aziende che sono anche collegate al discorso
Olivetti, e qui contesto quanto lei dice, Assessore, perché non c'è
solo la Balteadisk che è collegata al gruppo Olivetti.
Noi abbiamo anche tutto un indotto in bassa Valle, collegato
sicuramente all'Olivetti, e si può richiamare in alcune aziende
come la Elle Lys, la Robotronic, l'Item, che forniscono dei pezzi
di componentistica alla Olivetti, in particolare alle aziende che
sono insediate nel canavesano; per cui la crisi di quelle aziende
metterebbe in crisi 250-300 posti di lavoro delle altre aziende che
vivono dell'indotto Olivetti. Quindi qui sono a repentaglio non
solo i 300 posti della Balteadisk, dove posso essere d'accordo che
forse sono più tutelati, ma sicuramente è messa in dubbio molta
occupazione che oggi è presente nell'indotto.
Queste considerazioni mi inducono a dire che l'intervento
dell'Assessore Mafrica, oltre ad essere fumoso, è un po' da Ponzio
Pilato, del tipo "me ne lavo le mani", e quindi inadeguato
sicuramente, perché perlomeno poteva dirci che aveva preso contatti
anche con l'On. Caveri, poteva dirci che aveva chiesto un incontro
con l'azienda. Ma di tutto questo non abbiamo sentito parola.
Abbiamo solo sentito che oggi pare non ci siano problemi, ma
potrebbero esserci nel futuro.
Oltre a fare queste considerazioni, spero vivamente che Mafrica
da oggi chieda un incontro anche supportato dai protocolli di
intesa che abbiamo con queste aziende, e possa darci nel più breve
tempo possibile delle risposte qui in Consiglio, perché penso che
questo Consiglio debba cominciare a preoccuparsi di una certa
politica industriale.
Lascio la parola al collega Tibaldi, perché è giusto che, avendo
presentato anche il suo gruppo un'interpellanza al riguardo, faccia
ulteriori considerazioni. Non nego per correttezza che i due gruppi
si siano parlati e che abbiamo anche deciso di portare a galla
alcune grosse incongruenze che sta vivendo la politica industriale
di questa Valle.
Presidente Ha chiesto la parola il Consigliere Tibaldi.
Tibaldi (LN) Ringrazio sia il Vicepresidente Aloisi della
parola, ma anche il Vicepresidente Viérin perché sono legittimato
da entrambe le parti a replicare.
Buona parte delle considerazioni fatte in sede di replica da
Viérin sono condivisibili, io vorrei aggiungerne alcune.
Se l'Assessore Mafrica avesse riferito in questi termini in sede
non politica, o meglio in sede sindacale, presso i lavoratori del
gruppo Olivetti, non so quali sarebbero state oggi le reazioni.
Come antipasto ci ha fornito i segnali di ripresa dell'occupazione,
che sono contenuti nel periodico diramato dall'ufficio regionale
del lavoro, sulla cui attendibilità si pongono certi dubbi. Come
primo piatto, i battesimi della Meridian e della Converter, dicendo
che non è di tutti i giorni l'apertura di iniziative industriali in
Valle d'Aosta come fanno in altre regioni.
Però, oltre a ricordare i battesimi, ricordiamo anche i bocconi
amari che devono essere mandati giù sia a livello imprenditoriale
che a livello occupazionale, mi riferisco soprattutto in alta Valle
alla Sorgenti Monte Bianco, sulla quale più volte abbiamo chiesto
sollecitazioni ed iniziative concrete, oppure alla questione
dell'Item, che ha citato Viérin adesso, collegata all'Olivetti, il
cui stabilimento è stato acquistato a pié pari dalla regione per
evitare dei livelli di indebitamento stratosferico e quindi un
collasso di tipo economico.
Bisogna ricordare anche che la Coinca in bassa Valle sembra
abbia licenziato 8 persone. Cioè se vogliamo parlare del quadro
industriale nella sua globalità e non solo della Olivetti, dobbiamo
non solo citare le presunte vittorie, ma anche qualche boccone
amaro, o meglio qualche sconfitta.
Senz'altro l'affermazione, secondo me paradossale, per cui le
notizie che riguardano la regione non sono negative, non può essere
accettata in questa sede. Anzitutto, chi le ha fornite queste
notizie e da quale fonte provengono? Da Corrado Passera,
l'amministratore delegato, da Enrico Cuccia, Mediobanca, o solo per
sentito dire in via informale? Dove sono le fonti, perché se le
fonti arrivano dai "sindacatucoli" che finora si sono recati presso
le unità produttive, noi le respingiamo al mittente, non ci
crediamo, perché sappiamo noi dagli occupati quali sono state le
reazioni a livello di unità aziendali nei confronti di certi
sindacati che hanno osato presentarsi con certe affermazioni.
Da chi arrivano queste conferme? Chi è stato incontrato? Non è
stato citato questo, ed è secondo noi una grave lacuna perché come
diceva prima giustamente Viérin, un'Assessore all'industria, il
massimo vertice alla guida della politica industriale valdostana,
dovrebbe avere notizie più fondate da riferire al Consiglio.
Nella battaglia dell'informatica, il fatto che non sia solo
l'Olivetti a registrare flessioni, è una constatazione di natura
generale che poco importa, non è una consolazione, cioè è un dato
di fatto, ma a questo dato di fatto devono comunque prospettarsi
certe soluzioni. Quali sono queste soluzioni? La Giunta sta agendo
come ha fatto nel 1992. Nel 1992 c'è stata la scelta di un certo
tipo, come c'è stata nel 1990 e negli anni '88 con la
"olivettizzazione" della bassa Valle, però forse si tratta di
cambiare orientamento adesso, sulla base di quelle che saranno le
scelte imprenditoriali, dalle quali anche noi dipenderemo come
regione a statuto speciale, che hanno permesso l'impianto di certe
aziende in una parte della nostra regione.
Giustamente per quanto riguarda il piano di rilancio abbiamo
sentito una sintesi dell'Espresso, che tutti possono aver letto
sull'edizione del 18 settembre, lo spaccato in cinque società. Non
so se è stata una promozione pubblicitaria all'interno del
Consiglio regionale, oppure l'Assessore conosce solo dei dati che
provengono dagli organi di informazione.
Per questo dico che, se in sede politica possono essere
"accettate" in un dibattito a due o a tre in sede di interpellanza,
non so in sede sindacale certe affermazioni quale risultato
avrebbero provocato a livello di reazione. Forse qualche scarpa
sarebbe volata.... non so fino a che punto si sarebbe riusciti a
contenere la calma.
Mi spiace che lì ci sia poca attenzione da parte dei diretti
interessati, anche perché lavorano; queste affermazioni fatte
dall'Assessore presumo che moriranno all'interno di quest'aula e
poco si saprà di più. La stessa cosa sul taglio, l'ammorbidimento
da 5000 a 4000 unità, 1000 sono già state eseguite; cosa vuol dire?
Stiamo un po' più tranquilli con la coscienza, perché 1000 li hanno
già liquidati? Mi sembra che sia inaccettabile anche un
ragionamento di questo tipo. Sostanzialmente penso che la presa di
posizione dell'Assessore sia stata eloquente e sia di segno
completamente diverso rispetto a quella dei suoi colleghi del Pds a
livello centrale. Visto che ha letto così attentamente i giornali,
avrà letto la rassegna stampa delle prese di posizione di Gavino
Angius della segreteria politica, che vanno in segno totalmente
opposto al suo.
Va bene che la regione ha una sua particolarità anche a livello
economico, ma questa sua particolarità non le fa da scudo
sufficiente per reagire in maniera solida e valida a quelle che
sono le dinamiche del mercato. Quindi non so se l'Assessore si è
sentito prima con i suoi dirigenti a livello centrale, oppure se ha
scelto di intraprendere una strada completamente diversa.
Sono considerazioni amare, delle quali verranno a conoscenza
anche i diretti interessati; mi auguro solo che questo campanello
di allarme sia un segnale un po' più energico nei confronti di chi
è preposto (non solo dell'Assessore, ma della stessa Giunta) al
governo del rilancio economico e imprenditoriale della nostra
regione.
Presidente Ha chiesto la parola l'Assessore all'industria,
commercio e artigianato, Mafrica, per fatto personale.
Mafrica (GV-PDS-SV) Fatto personale per le affermazioni del
Vicepresidente Viérin, che afferma che le notizie da me fornite
sono di fonte giornalistica e non provengono da parte dei
responsabili del gruppo Olivetti.
Sono stati presi tutti i dovuti contatti con i responsabili del
gruppo Olivetti, con la Balteadisk ci sono contatti molto
frequenti, ci sono notizie fornite direttamente dai responsabili
della Balteadisk. Il fatto che le nostre aziende non siano toccate
dai processi di ristrutturazione viene qui considerato un fatto
negativo; mi pare assolutamente incomprensibile tale posizione. C'è
anche una relazione di Finaosta, che partecipa al capitale di
Balteadisk, su questi ultimi sviluppi, quindi le notizie non sono
prese dai giornali, ma provengono direttamente dai responsabili
della società.
Per le altre aziende valdostane ho detto chiaramente che
numerose di esse non dipendono dai tagli che si faranno negli
occupati dal gruppo Olivetti, ma dai volumi produttivi che verranno
fatti da quel gruppo. É chiaro che se il piano aziendale Olivetti
avrà successo, non ci saranno problemi, se verranno mantenuti
questi livelli produttivi nel settore dei personal computer.
Anche in questo settore abbiamo delle notizie da parte dei
responsabili del settore personal, l'amministratore delegato della
Conner è entrato con responsabilità dirigenziali nella divisione
personal ed abbiamo direttamente da lui delle notizie che sono
state date per come possono essere date.
Se poi si vuole fare della polemica a fini giornalistici,
confermo che non leggo l'Espresso e non leggo neanche Panorama.
Presidente Più che un fatto personale si trattava di alcune
precisazioni fuori del regolamento.
Arrivati a questo punto, la seduta è tolta, aggiorniamo i lavori
ad oggi pomeriggio.
La seduta è tolta.
