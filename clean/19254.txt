Classificazione
COMMERCIO


Resoconto integrale del dibattito dell'aula
Oggetto del Consiglio n. 2435 del 6 febbraio 2002 - Resoconto
OGGETTO N. 2435/XI Sportello unico per le attività produttive
della Regione. (Interrogazione)
Interrogazione Premesso che:
- la Giunta con la deliberazione n. 2205 del giugno u.s. ha
impegnato 400 milioni per affidare a Finaosta S.p.A. l'incarico di
promuovere le azioni necessarie per l'avviamento dello sportello
unico per le "attività produttive";
- a tutt'oggi non risulta ancora conseguito l'obiettivo dello
sportello unico;
i sottoscritti Consiglieri regionali
Interrogano
l'Assessore competente per sapere:
1) quali sono i motivi che ad oggi hanno impedito l'attivazione
dello sportello unico;
2) entro quando troverà attuazione lo sportello unico per le
attività produttive.
F.to: Frassy - Tibaldi - Lattanzi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Lo sportello unico sulle attività
produttive, come tutti sappiamo, è uno strumento rivolto alle
imprese per semplificare le attività amministrative che devono
fare, nel momento in cui un'impresa intende localizzarsi, avviare
nuove attività produttive, riconvertirsi, oppure ampliarsi o anche
cessare l’attività. Ovviamente per quanto riguarda
questo tipo di questioni è importante non solo che ci sia una
semplificazione amministrativa, ma soprattutto che ci siano anche
per le aziende tempi certi e che questi siano i più brevi
possibili. Con deliberazione n. 2005/2001 la Giunta regionale ha
affidato a Finaosta l’incarico di promuovere le
azioni necessarie per l’avviamento in Valle
d’Aosta dello sportello unico per le imprese.
L’incarico è stato affidato sulla base di un
progetto che individua le attività necessarie per giungere
all’attivazione degli sportelli unici nella nostra
regione e i relativi tempi di realizzazione. Il piano delle
attività proposto tiene conto delle più significative esperienze
finora realizzate in altri contesti territoriali e dell'esigenza di
rendere operativo lo sportello unico in Valle
d’Aosta in tempi relativamente contenuti, pur nella
consapevolezza che è necessario attivare una mole non indifferente
di lavoro.
Il piano delle attività prevede: l’analisi delle
procedure attualmente in essere in ambito regionale e,
conseguentemente, un'ampia ricognizione delle norme regionali in
vigore; l’adeguamento - e qui deve essere fatto un
provvedimento legislativo - dell’ordinamento
regionale alle norme fondamentali del decreto legislativo n.
112/1998, e i principi e gli obiettivi del DPR n. 447/1998; la
definizione dell’organizzazione strutturale tipo,
adeguata alla nostra realtà territoriale e alle dimensioni dei
nostri comuni; la definizione del regolamento per il funzionamento
dello sportello unico; la predisposizione di una bozza di
convenzione da fornire ai comuni e alle comunità montane per la
gestione associata delle funzioni di sportello unico; la
definizione dello schema tipo di convenzione fra lo sportello unico
e gli altri enti coinvolti nei procedimenti autorizzativi;
l’individuazione delle forme di coordinamento e
raccordo per la diffusione attraverso strumenti telematici delle
informazioni legate a quanto previsto dal decreto n. 112/1998; la
realizzazione di un sistema informativo per la gestione delle
attività di sportello unico, che è uno degli elementi decisivi del
funzionamento dello sportello stesso.
A tali attività si aggiungono poi altre esigenze di carattere
più puntuale, ma egualmente non eludibili, quali innanzitutto la
definizione dei criteri secondo i quali vengono individuati gli
impianti a struttura semplice, per i quali sono previste le
procedure accelerate. Gli impianti a struttura semplice sono quelli
che non sono in contrasto con le normative urbanistiche comunali,
non sono sottoposti a procedure di impatto ambientale, non
rientrano fra gli impianti soggetti a discipline in materia di
qualità dell’aria e di altri agenti inquinanti, non
sono soggetti a disciplina di rischi rilevanti, eccetera. Vi è poi
la definizione, sulla base del Piano territoriale paesistico e
della legge regionale n. 11/1998, dei criteri per i quali i comuni
procedono all'individuazione delle aree da destinare
all’insediamento di impianti produttivi; la
definizione, sempre sulla base della legge n. 11/1998, delle
procedure da adottare qualora un progetto presentato comporti la
variazione degli strumenti urbanistici; la definizione delle
procedure da adottare qualora si manifesti la necessità di attivare
la valutazione di impatto ambientale; la definizione delle
procedure da adottare in sede di conferenza di servizi.
Lo svolgimento completo di questo insieme di attività e di altre
di minor peso, è condizione indispensabile per giungere alla fase
terminale del progetto, che prevede l’attivazione
del prototipo di struttura di sportello unico e la formazione degli
operatori dello sportello, relativa anche all'assistenza nella fase
di avvio. I tempi necessari per giungere al completamento del
progetto sono di quindici mesi, al netto dei tempi che saranno
necessari alla Giunta e alle commissioni consiliari per dibattere e
approvare i provvedimenti che verranno predisposti, e ai consigli
comunali per definire le forme di gestione dello sportello e
approvare i relativi provvedimenti.
Oltre a ciò, il progetto di sportello unico dovrà essere
discusso con le organizzazioni degli imprenditori, con le
organizzazioni sindacali e con le organizzazioni che sono
firmatarie del "Patto per lo sviluppo". Il progetto, nelle sue
linee essenziali, è stato concordato con il CELVA e si sta
sviluppando in stretta collaborazione con i comuni e soprattutto
con le comunità montane. Il coinvolgimento delle comunità montane è
determinato dal fatto che, sin dalle fasi iniziali, è parso
opportuno privilegiare un'impostazione che, fermo restando che le
competenze dello sportello unico sono attribuite ai comuni, ne
preveda l’esercizio delle funzioni in forma
associata, al fine di massimizzare l’efficienza
dello sportello unico contenendone i costi: infatti un altro
problema è quello di avere la massima efficienza ai minori
costi.
È opportuno rammentare che lo sportello unico si pone
l’obiettivo di essere uno strumento di
semplificazione e, per conseguire tale fine, necessita di una serie
di meccanismi e di processi collaterali di varia natura. La
funzione principale dello sportello consiste nel porsi come
interlocutore amministrativo unico nei confronti delle imprese,
facendo confluire in un solo ufficio procedure che prima facevano
capo a numerose amministrazioni sparse sul territorio. Occorre
inoltre precisare che, anche se concepito come struttura unitaria,
lo sportello unico è chiamato a svolgere due tipi di attività
nettamente distinte fra di loro, tanto sul piano dei contenuti
quanto sul piano delle risorse professionali e materiali
necessarie.
La prima, è la gestione unificata delle procedure per tutte le
concessioni e autorizzazioni sugli immobili produttivi, comprese
quelle collegate alle operazioni edilizie; la seconda, è la
gestione dell’assistenza alle imprese sulle
normative applicabili per l’insediamento nel
territorio e sugli strumenti agevolativi di carattere finanziario,
contributivo, fiscale, e via dicendo. Lo sportello si configura
come uno strumento fortemente innovativo sia nei rapporti fra
pubblica amministrazione e cittadino, sia nei rapporti interni fra
i diversi enti che compongono la pubblica amministrazione. Nello
stesso tempo, si tratta di una struttura e di un'organizzazione
complessa, la cui attivazione nel nostro territorio deve essere
calibrata con molta attenzione e concordata in un processo di
continuo confronto fra Amministrazione regionale, enti locali e
associazioni di categoria.
Ad oggi lo sviluppo dei lavori è il seguente: il Centro
Sviluppo, la società di cui si avvale Finaosta per
l’espletamento dell’incarico, così
come previsto dalla stessa delibera, ha avviato, in stretta
collaborazione con le comunità montane e con gli uffici tecnici del
commercio dei comuni, l’analisi delle procedure
regionali attualmente in essere. L’analisi riguarda
tutti i procedimenti amministrativi e di rilascio di pareri,
concessioni, autorizzazioni e, sulla base delle normative regionali
vigenti, si stanno predisponendo gli schemi dei procedimenti tipo
da assumere come base per l’attività dello
sportello, perché bisogna arrivare a procedure standardizzate. È
stata recentemente consegnata - ed è all’esame
dell’Assessorato - una prima bozza di provvedimento
legislativo, che serve per definire le procedure fondamentali per
quanto riguarda il funzionamento dello sportello stesso e, dopo
aver superato un primo vaglio tecnico, tale bozza sarà sottoposta
all’attenzione della Giunta e costituirà la base del
confronto con gli enti locali e le associazioni di categoria.
La bozza tratta i seguenti temi: l’introduzione
nell’ordinamento regionale dei principi e delle
norme fondamentali che regolano l’attività dello
sportello; la definizione dei nuovi procedimenti organizzativi; la
definizione dell'organizzazione strutturale degli sportelli unici
in Valle; la definizione dei criteri per l'individuazione degli
impianti a struttura semplice; la definizione delle procedure da
adottare nel caso in cui l’avvio di un'attività
produttiva comporti la variazione degli strumenti urbanistici; la
definizione delle procedure da adottare qualora
all’interno del procedimento di autorizzazione sia
necessaria la valutazione di impatto ambientale; la definizione
delle procedure da adottare nei casi in cui si renda necessaria la
convocazione della conferenza dei servizi.
Appare chiaro, anche dagli elementi che sono stati illustrati in
questa nota, che con l’avvio dello sportello unico
si apre un processo di trasformazione dei rapporti fra cittadino e
pubblica amministrazione, che non si concluderà con
l’attivazione degli sportelli, ma che richiederà una
continua messa a punto sia delle norme regionali che regolano i
procedimenti amministrativi, sia della struttura organizzativa che
si sta delineando.
Altrettanto evidenti risultano quindi le motivazioni che, da un
lato, non consentono di applicare una fotocopia del decreto
legislativo n. 112, anche perché questo va adattato alla realtà
regionale e, dall’altro, inducono
l’Amministrazione regionale ad agire con cautela, al
fine di non creare un "carrozzone", ma di perseguire oggettivamente
l’obiettivo della semplificazione a costi
ragionevoli.
È quindi un processo che deve andare nella direzione di una
semplificazione efficace ed efficiente e, contemporaneamente,
portare oltre ad una standardizzazione delle procedure per quanto
riguarda tutti gli enti locali della Valle d’Aosta,
anche ad un contenimento dei tempi, in modo tale che i tempi che
deriveranno dall'attivazione dello sportello unico siano
competitivi con i tempi che non solo in Valle, ma anche nelle
realtà regionali e nazionali sono in vigore.
Per quanto riguarda le previsioni temporali - e vengo
all’ultima domanda dell'interrogazione - è
considerato normale che i gruppi consiliari vorranno disporre del
tempo sufficiente per approfondire una materia così complessa; si
può affermare che l’attivazione concreta dello
sportello unico non può essere prevista prima della primavera
dell’anno prossimo.
Président
La parole au Conseiller Frassy.
Frassy (FI)
Devo dire, Assessore, che la sua "risposta
fiume" un po' ci preoccupa, perché la quantità di elementi che lei
ha fornito ci dà la sensazione che questo sportello unico, se mai
decollerà, corra il rischio di essere una struttura pesante, di
essere una struttura che, alla fine, perda di vista
l’obiettivo iniziale, ossia accelerare le procedure
e semplificare le trafile che devono essere svolte presso i diversi
enti.
Avremmo preferito che questo tipo di percorso fosse avvenuto per
gradi, facendo partire quanto prima le procedure di routine,
acquisendo nel tempo, a sistema rodato, le procedure più
straordinarie come possono essere quelle di impatto urbanistico o
di impatto ambientale.
Oggi, la stragrande maggioranza delle imprese, di coloro che
svolgono attività produttive, si sviluppano essenzialmente su
cinque fronti amministrativi: Ufficio del registro imprese, Albo
artigiani o INPS, Ufficio delle entrate, INAIL, comune. Ovviamente
il comune ha rilievo non solo per le autorizzazioni amministrative
del commercio, ma anche per le vicende urbanistiche e, in certi
casi, per le vicende ambientali. Riteniamo che voler inserire
questi due importanti aspetti fin dalla prima applicazione ci
faccia correre il rischio di far naufragare se non nel contenuto e
nella funzionalità dello sportello, quanto meno nei tempi
l'operatività dello sportello stesso.
Esprimiamo perciò qualche perplessità su questi quindici mesi
che sono stati tratteggiati, anche perché sappiamo che, purtroppo,
nell'amministrazione pubblica le previsioni difficilmente riescono
ad essere accorciate e rispettate. Spesso le previsioni sono
oggetto di proroghe, che spostano di là, nel tempo, la
realizzazione degli obiettivi che ci si prefissa. Dobbiamo anche
dire che questo meccanismo con cui la Giunta ha scelto di
procedere, non è sicuramente un meccanismo che facilita e accelera
l’iter dello sportello unico, perché abbiamo capito
- l’Assessore è stato esplicito - che se
c’è qualcuno che in questo momento sta lavorando,
quello è il Centro Sviluppo.
Riteniamo che la funzione di intermediazione che Finaosta svolge
sia priva di senso funzionale e serva solo ad appesantire quello
che è un iter lungo e complesso. Ed evidenziamo come, anche in
questo caso, Finaosta dimostri di essere l’ennesimo
"assessorato" di questa maggioranza e forse
l’assessorato più importante, più pesante in termini
finanziari, in termini di potere politico, in termini di capacità
di incidere sulle scelte della programmazione regionale. Non si
spiega altrimenti quale sia la logica di affidare a Finaosta, che è
"Amministrazione regionale" nella stragrande maggioranza del
capitale e nella stragrande maggioranza dei rapporti fiduciari, un
qualcosa che poi Finaosta affida al Centro Sviluppo, che è
nuovamente "Amministrazione regionale".
Noi riteniamo che questo metodo di procedere non sia consono
agli obiettivi che lei, Assessore, ha individuato, e direi anche
che ci preoccupa questa esasperazione dei monitoraggi, questa
esasperazione dello scomporre lo scenario in tante tesserine di un
mosaico che poi potrebbe diventare difficile ricostruire!
Ci spaventa sentir parlare di "prototipo di sportello", perché
su cose del genere è vero che bisogna adattare la realtà
valdostana, ma è altrettanto vero che c’è
relativamente poco da inventare! Poco da inventare, perché gran
parte di quello che vogliamo realizzare è già stato realizzato in
altri ambiti territoriali, e perché quello che vogliamo realizzare
è né più né meno che il coordinamento di procedure e meccanismi
esistenti.
In conclusione di questa mia breve replica, esprimo forti
perplessità sul fatto che si possa conseguire, in tempi ragionevoli
e soprattutto con utilità per gli utenti finali, questo tipo di
innovazione che, peraltro, condividiamo nel principio.
