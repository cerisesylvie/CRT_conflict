Classificazione
CONSIGLIO REGIONALE
Attività consiliare d'aula



Oggetto del Consiglio n. 1979 del 7 giugno 2006 - Resoconto
OGGETTO N. 1979/XII - Iscrizione all'ordine del giorno di nuovo
oggetto.
Presidente - Prima di passare all'altro punto all'ordine del
giorno, abbiamo ricevuto una risoluzione sulla "Casino de la Vallée
S.p.a.", a firma dei Consiglieri Cesal, Viérin Marco,
Lavoyer e Praduroux, di cui chiedo l'iscrizione. Pongo in votazione
l'iscrizione della risoluzione:
Consiglieri presenti, votanti e favorevoli: 28
Il Consiglio approva all'unanimità.
Il Consiglio
- ai sensi del secondo comma dell'articolo 53 del Regolamento
interno del Consiglio;
Delibera
di iscrivere all'ordine del giorno dell'adunanza in corso la
seguente:
- Risoluzione dei Consiglieri CESAL, Marco VIÉRIN, LAVOYER e
PRADUROUX: "Linee di indirizzo in vista di un nuovo Piano di
sviluppo della Casino de la Vallée S.p.a.".
Presidente - Sono stati depositati degli emendamenti che
verranno distribuiti insieme al testo della risoluzione.
La parola al Consigliere Venturella, per mozione d'ordine.
Venturella (Arc-VA) - Credo che in questo Consiglio la
presentazione di ordini del giorno e di risoluzioni, perché vi è
stato già un caso di risoluzione presentata dal Presidente Caveri,
mi pare nella passata adunanza consiliare, in merito all'iscrizione
al patrimonio mondiale dell'UNESCO del patrimonio Walser, debba
essere ricondotta alle norme del Regolamento. Una risoluzione può
essere presentata in occasione di dibattiti e faccio un esempio: il
Presidente del Consiglio in una comunicazione fa un riferimento, vi
è un dibattito e su quel dibattito si può presentare una
risoluzione. È chiaro che abbiamo accettato questi piccoli strappi
al Regolamento, ma credo che la Commissione del Regolamento dovrà
prima o poi riflettere sul fatto che vi sono questi continui
piccoli strappi al Regolamento che non fanno onore al
Consiglio.
Presidente - Terremo conto di quanto lei ha appena detto,
comunque le ricordo che per prassi abbiamo iscritto risoluzioni
presentate anche dal vostro gruppo che non erano attinenti
all'ordine del giorno. Incaricheremo la Commissione Regolamento di
verificare quanto lei richiede.
