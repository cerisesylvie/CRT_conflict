Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1736 del 7 aprile 2011 - Resoconto
OGGETTO N. 1736/XIII - Interpellanza: "Situazione
organizzativa e gestionale della società per la gestione dei
servizi alla pubblica amministrazione".
Interpellanza
Preso atto della legge regionale 20 dicembre 2010, n. 44
"Costituzione di una società per azioni per la gestione di servizi
alla pubblica amministrazione regionale.";
Tenuto conto dell'Intesa firmata il 29 dicembre 2010 tra
Presidente della Regione e Sindacati;
Appreso dagli organi di informazione che alcune procedure per
il reclutamento sono state avviate;
il sottoscritto Consigliere regionale
Interpella
il Presidente della Regione per conoscere se intenda:
1) fornire indicazioni sulla situazione organizzativa della
Società per la gestione dei servizi ai sensi della legge regionale
n. 44/2010;
2) riepilogare sinteticamente i lavori dei tavoli tecnici per
la definizione delle procedure di assunzione e sulle tipologie di
contratto, nonché delle variazioni retributive conseguenti;
3) chiarire se, dopo tutte le rassicurazioni fornite nelle
Commissioni consiliari e in sede di dibattito per l'approvazione
del Bilancio regionale, si garantiranno i posti di lavoro nel
settore degli ex cantieri forestali e saranno contenute le
eventuali contrazioni negli altri settori pubblici interessati
dall'applicazione della legge regionale n. 44/2010.
F.to: Donzel
Président
- La parole au Conseiller Donzel.
Donzel (PD)
- Grazie Presidente.
Cari colleghi, sapete meglio di me che le procedure del
Consiglio regionale ci impongono di presentare con 15 giorni di
anticipo le interpellanze, quindi questa non è certo frutto
dell'animata protesta di ieri, era già nell'aria che c'erano dei
chiarimenti da fornire rispetto alla costituzione della cosiddetta
"società salvaprecari".
Noi, peraltro, non è la prima volta che presentiamo
interpellanze di questo tipo in Consiglio regionale, perché abbiamo
cercato - com'è nostro dovere di Consiglieri che hanno una funzione
ispettiva - di capire come evolveva la situazione e come si stava
organizzando la società, e vorremmo avere la certezza che la
scrivania, la sedia, tutto l'occorrente sia stato fornito al
Consiglio di amministrazione, che siano stati predisposti gli
uffici del Consiglio di amministrazione. Non vorremmo che per degli
intoppi burocratici di questo tipo i lavoratori non avessero
lavoro, perché ancora non sono state fornite adeguate strutture al
Consiglio di amministrazione, non sono state predisposte tutte le
loro necessità; siamo molto preoccupati da questo punto di
vista.
A parte conoscere come si sta organizzando il Consiglio di
amministrazione, vorremmo capire, uscendo dalla battuta che mi sarà
consentita, come si sta organizzando la struttura della società, se
questa società ha la struttura amministrativa burocratica per poter
funzionare, quindi la battuta sugli uffici diventa una battuta
molto seria quando mi chiedo chi sono i dirigenti di questa
società, quelli che la fanno funzionare e come stanno svolgendo i
loro compiti.
Era poi assolutamente importante ricapitolare...non sapevo che
ci sarebbe stata un'evoluzione abbastanza stringente sui tavoli di
lavoro, volevo capire quanti erano stati questi tavoli di lavoro
tecnico, perché eravamo stati costantemente rassicurati che tutto
procedeva correttamente, invece poi ci siamo trovati con la
sorpresa che su qualche tavolo tecnico non c'è stata una chiarezza
procedurale. Poi capisco che esistono dei problemi procedurali
oggettivi nella costituzione di questa società, ma parlo con una
certa serenità, perché il gruppo del Partito Democratico si è preso
la responsabilità di votare la costituzione di questa società,
quindi vogliamo anche capirci qualcosa, come evolve questa società.
Perché il nostro obiettivo nel votarla era quello di fare in modo
che si salvassero più posti di lavoro possibile e ci ha fatto
specie che ci fosse tensione anche sull'acquisire alcuni criteri;
ci fa piacere che quella parte sui criteri delle graduatorie sia
stata risolta consensualmente con tutte le organizzazioni
sindacali.
Ora, al di là dei titoloni che appaiono sui giornali di una
spaccatura sul fronte sindacale - ho letto i vari comunicati, un
po' di sindacato l'ho fatto, dicono esattamente le stesse cose -,
l'unica distinzione è che in un comunicato di un sindacato locale
(SAVT) si attribuisce tutta la responsabilità al Governo nazionale
e quindi al PdL...probabilmente non si sono accorti che nel
frattempo questo PdL è entrato organicamente nella maggioranza
regionale e ribadisce l'opportunità della manovra, l'opportunità di
fare questi tagli! Quindi vorrei capire che senso ha prendersela
con la manovra...bisogna invece trovare le soluzioni, mi sembra un
po' ridicolo ormai prendersela con il PdL, e soprattutto è grave,
in un momento di unità del mondo del lavoro, che qualcuno debba
"fare la prima donna" e distinguersi dagli altri per le virgole e
non per i contenuti.
L'altra questione che poi vogliamo porre è una questione che
sarà seguita da una risoluzione che abbiamo presentato e che
riteniamo importante, ed è che noi abbiamo a cuore...ma che oggi,
leggendo
La Stampa,
trova riscontro dalle affermazioni fatte
dal Presidente della Regione, perché io ero rimasto fermo a 70 non
riassunzioni, chiamiamole così, 70 riduzioni di posti di lavoro e
oggi su
La Stampa
vedo la sua fotografia con il megafono,
Presidente, che arringa i lavoratori e scopro che sono solo 19 i
posti tagliati in forestale...acciderba! Lo avessi saputo 15 giorni
fa, magari non ero così accanito nel presentare interpellanze!
Quindi praticamente è una situazione che evolve istante per
istante, e io spero che se siamo passati da 100 a 70 ed a 19 ieri,
trovo naturale che a questo punto si dica di prenderli
tutti...perché 19? Fra l'altro, ci era stato detto che solo un
numero limitato - io avevo capito una decina, quindi meno di 19 -
avevano avuto dei problemi disciplinari di condotta; allora ci
siamo detti: se ci sono gravi motivazioni che inducono a non
riassumere quei lavoratori, di certo noi difendiamo quelli che
lavorano seriamente, onestamente, puntuali sul lavoro, eccetera,
non vogliamo difendere assenteisti. Quindi ci siamo pure presi la
libertà di dire: no, se ci sono lavoratori che hanno gravi richiami
disciplinari, noi non difendiamo quelli lì, difendiamo gli altri
mille che hanno lavorato correttamente. Anche su questo prima o poi
bisognerà che si arrivi ad una chiarezza, perché la preoccupazione
che sta nascendo è che, pur comprendendo la necessità di nuove
richieste, eccetera, pur comprendendo che ci sono regole complicate
da applicare, bisogna stare molto attenti in questo periodo in cui,
la Gelmini in testa, si sta perdendo un ricorso dietro l'altro dei
lavoratori precari; quindi vorrei chiarire che siamo ancora in una
fase di dialogo, di possibilità di trovare un accordo, una
sistemazione. Non siamo ancora alla fase dei ricorsi, ma là dove i
ricorsi sono stati fatti come al Festaz si perdono e
l'Amministrazione deve pagare. Allora sono denari pubblici che
potremmo spendere meglio e sicuramente, trovando una soluzione
opportuna a tutti questi lavoratori, sono convinto che ovvieremo
quella terribile fase che sarà quella dei ricorsi degli
esclusi.
Président
- La parole au Président de la Région,
Rollandin.
Rollandin (UV)
- Grazie Presidente.
Quando abbiamo presentato la legge sulla società di servizi,
abbiamo discusso lungamente in quest'aula su quali erano i criteri,
su come attivarla, sulla concertazione, su come immaginare un
percorso che fosse trasparente. Abbiamo detto, discutendo questa
legge, che è vero che è stata approvata anche dal PD, gliene diamo
atto, ma con tutto il rispetto non credo che questo abbia
comportato oneri per il PD fino adesso, nel senso che io ho
apprezzato il fatto che alla fine ci siano stati anche da parte
nostra dei chiarimenti che andavano nella direzione di arrivare ad
un confronto con i sindacati, come è avvenuto, e che ha portato
all'approvazione dei due documenti che si riferiscono all'iter che
verrà approvato domani in Giunta ed è vincolante per la società
che, nel contempo, è stata costituita. Ora, questo passaggio non
era così scontato, perché c'erano delle difficoltà sostanziali nel
mettere insieme due rapporti che sono, uno, legato
all'Amministrazione pubblica, l'altro, legato ad una nuova
società...sono due atteggiamenti e rapporti completamente diversi,
anche se entrambe le società sono pubbliche. Ora questo non era un
passaggio banale, non è così scontato metterlo in piedi; allora il
discorso sulle modalità che - come ripeto - sono state firmate da
tutti, parla anche delle eventuali penalità da attribuire a chi
nell'intertempo ha avuto delle sanzioni...noi abbiamo concordato
un'ammonizione scritta, per multa e per sospensione. Quindi non c'è
nessuno che non viene preso in assoluto, ma ci sono delle
penalizzazioni nel punteggio che possono portare a delle
esclusioni: questo per precisione, perché non è che automaticamente
noi escludiamo chi ha avuto dei problemi, ma chi ha avuto dei
problemi viene penalizzato e questo viene scritto...credo si possa
convenire che questa è un'azione corretta! Noi avevamo preso degli
impegni il 29 dicembre 2010 e li abbiamo mantenuti firmando anche
questi accordi.
Sul numero degli addetti vorrei precisare due cose. All'inizio
c'era stato qualche disguido - che abbiamo chiarito con i sindacati
- da parte dell'Assessorato all'agricoltura e del suo dirigente, il
quale è venuto alla riunione con i sindacati a dire che
incautamente aveva presentato un piano come veniva presentato di
solito, in forza di legge, che evidentemente non era più la stessa
cosa e quindi non poteva presentarlo così, tant'è che è stato
ritirato, perché in quel piano si dicevano già come erano composte
le squadre, quali erano le zone dove si andava ad operare. Per le
zone dove si andava ad operare era corretto, ma non per il discorso
delle squadre e non per il
quantum
, perché - come abbiamo
detto - questo doveva essere visto in funzione delle disponibilità
finanziarie e del Patto di stabilità. Lo abbiamo confrontato con
gli assessorati competenti, arrivando alla definizione che
conoscete, ma su questo tornerò, perché è bene tornare. Ora, per
quanto riguarda le diverse proposte, la situazione organizzativa
della società di gestione, in data 28 marzo sono stati sottoscritti
l'atto costitutivo e lo statuto della società, la cui sede sarà per
il momento individuata nel Dipartimento risorse naturali (ci sono
già gli uffici per i responsabili); attualmente sono in corso le
procedure amministrative quali l'attribuzione della partita IVA e
l'iscrizione al Registro delle imprese per dare piena operatività
alla società.
"Riepilogare sinteticamente i lavori dei tavoli tecnici"
che si sono avuti: si sono tenute diverse riunioni per definire le
principali problematiche connesse all'attivazione della nuova
società e si è provveduto, con le organizzazioni sindacali, ad
affrontare la definizione dei criteri, arrivando come ho detto ad
un accordo firmato da tutti, di cui ho qui la copia del 5 aprile.
In particolare si è affrontata la definizione dei criteri e le
modalità di reclutamento del personale al fine di condividere le
linee degli atti di indirizzo regionali e di garantire il rispetto
dei principi di derivazione comunitaria, di trasparenza, pubblicità
ed imparzialità, in conformità a quanto previsto dalla "112"
nell'azione della società. Nel corso degli incontri si sono
analizzati in particolare gli aspetti connessi al reclutamento
degli operai tecnico-idraulico-forestali e degli edili. In data 5
aprile è stato sottoscritto, come ho detto, l'accordo.
"Chiarire se, dopo tutte le rassicurazioni fornite nelle
Commissioni consiliari e in sede di dibattito"
si garantiranno
i posti di lavoro nel settore degli ex cantieri: come è stato
sempre precisato, con la legge n. 44 si è promossa la costituzione
della società che deve erogare i servizi nell'esercizio dei compiti
istituzionali dell'Amministrazione, assicurando l'economicità e la
razionalizzazione dell'azione degli stessi, garantendo gli standard
qualitativi e quantitativi di questi servizi. Questi standard
saranno definiti nei contratti di servizio. Sulla base delle
esigenze che saranno esplicitate nei contratti di servizio, della
disponibilità di bilancio e dei vincoli di spesa che devono
derivare dalla "122" e dal Patto di stabilità, la società assumerà
il personale necessario ad espletare i servizi. Nel settore degli
ex cantieri forestali era previsto, rispetto ai 730 a cui si faceva
riferimento, un numero di 660, a cui bisogna aggiungere le 51
persone che sono già state assunte, che sono i tecnici per
preparare i cantieri. Questi sono i 51, che sono quelli a cui si
faceva riferimento, perché oltre agli operai forestali è necessario
avere una serie di tecnici (sono quelli che sono già stati - i 51 -
presi in questo periodo per preparare il tutto). Quindi fra questi
660 si assumono i 51 che c'erano già in precedenza e che sono stati
ripresi per garantire l'operatività, perché in questi giorni si
farà la selezione del personale: ci sono 1.253 domande per quanto
riguarda i forestali e 168 per quanto riguarda gli operai del
settore lavori pubblici. Su questi ci sarà la graduatoria che verrà
fatta per quelli che hanno diritto ad entrarvi, verranno prese le
660 persone fra Amministrazione regionale e società di servizi - la
graduatoria rimarrà aperta -, più i 51 che stanno già lavorando
perché assunti dall'Amministrazione, non dalla società, perché
l'Amministrazione non ne assumerà 330, in quanto la disponibilità
finanziaria dell'Amministrazione è solo per assumerne circa 200 e
qualche persona, mentre gli altri saranno assunti dalla società,
poiché è un discorso anche di bilancio.
Queste sono le risposte che dovevamo, tenendo conto che - lo
voglio ricordare, al di là di tutto - per questa legge si è cercato
di dialogare, e non poco, con le istituzioni preposte, perché non è
stato così banale immaginare di far approvare questa legge. Legge
che, siamo convinti, possa dare una risposta positiva a tutti
questi operai forestali, a cui ieri non abbiamo detto... che sennò
forse questi non erano nemmeno qui a protestare, perché proprio non
avevano la possibilità di essere assunti, poiché sappiamo che,
nell'insieme, ne rimanevano a casa mille; invece, questi, tranne
poche unità, tenendo conto che nel normale
turnover
ce ne
sono molti, di nuovi, che hanno presentato domanda...chiaramente
coloro che hanno presentato le nuove domande difficilmente verranno
assunti, perché abbiamo dato anche un punteggio per quelli che
hanno lavorato l'ultimo anno, proprio per tener conto del fatto che
si tiene in considerazione il contratto, chiaramente il contratto
non vale per la nuova società, che nasce
ex novo,
e quindi
questi non avevano alcun diritto. Questo tanto per dire che si è
cercato di usare lo stesso criterio per tutti, gli stessi criteri
per gli operai forestali come per gli operai dei lavori pubblici
come punteggio, e si è mantenuto un atteggiamento che fosse il più
possibile trasparente, in modo che la nuova società...i membri
della nuova società erano presenti quando si è discusso con i
sindacati e adesso porteranno avanti l'attività loro dovuta.
Grazie.
Président
- La parole au Conseiller Donzel.
Donzel (PD)
- Grazie Presidente.
Come gruppo PD e ALPE abbiamo presentato una risoluzione, quindi
più avanti torneremo su altre questioni. Mi limito a prendere atto
che per quanto riguarda gli uffici della nuova società ci siamo.
Noto con positività...adesso mi appunto i numeri, perché questi
numeri sono estremamente preziosi, i 660 più 51 danno 711...
(interruzione del Presidente della Regione, fuori
microfono)
...sì, d'accordo, però siamo a 711, quindi per quanto mi
riguarda trovo più positivo 711 che il numero 660, salvo che questi
51 sono quei "miracolati" che non sono passati dentro la
presentazione della graduatoria, si sono trovati per esigenze
tecniche, per tutto quello che sappiamo, ma sono quelli che sono
stati pescati i 51, salvati, e gli altri invece andranno al
regolamento - come diceva il comico Frassica -, cioè andranno alle
graduatorie sottoscritte dai sindacati, con criteri non
discutibili, ma certamente c'è quella procedura. Così come si
chiarisce - per me anche questo è importante - che sono 200 circa,
non è un numero preciso, quelli che saranno ancora per quest'anno
direttamente assunti dall'Assessorato e ciò mi porta a dire che
sono allora 500 quelli che verranno assunti dalla "società
salvaprecari"; 711, 200...considerati i 51 dell'Assessorato...non
lo so, Presidente, mi dica lei, i numeri me li ha dati lei, sto
facendo un riassunto e sto cercando di capire perché sono quattro
mesi che su questi numeri ci sono dei balletti...
(nuova interruzione del Presidente della Regione, fuori
microfono)
...sarò io che faccio un balletto, però allora i giornalisti
hanno scritto male sul giornale, cioè ci sono in ballo 1.250
domande alla "società salvaprecari", c'è scritto sul
giornale...
(nuova interruzione del Presidente della Regione, fuori
microfono)
...allora sono 711 quelli che vengono assunti, queste sono le
cifre che dà lei, ho fatto 660 più 51 già assunti che dà il numero
711; siccome ci sono 1.250 domande, sono preoccupato che, pur
avendo i sindacati - perché i sindacati non è che sono il verbo -
firmato quell'accordo, ci siano delle persone che magari hanno
lavorato negli ultimi due anni e che possano essere scavalcati da
quelli...cioè: ci sono 500 persone che hanno presentato una domanda
così, a casaccio? Allora c'è un problema di lavoro in questa
Regione, allora si aprirà un altro scenario in un'altra
interpellanza, perché se 500 persone mi fanno domanda per lavorare
tre mesi, vuol dire che c'è un problema di lavoro in Valle
d'Aosta!
