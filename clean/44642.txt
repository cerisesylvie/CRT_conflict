Classificazione
OPERE PUBBLICHE



Oggetto del Consiglio n. 1596 del 8 giugno 2022 - Resoconto
OGGETTO N. 1596/XVI - Interrogazione: "Lavori di messa in
sicurezza di un tratto della strada poderale Pont-Meyes nel Comune
di Valsavarenche".
Bertin (Presidente) -
Punto n. 18. Risponde l'assessore
Marzi.
Marzi (SA) -
I lavori di messa in sicurezza del tratto di
poderale al km 24 + 700 nel Comune di Valsavarenche sono stati
conclusi lo scorso 27 maggio 2022. In tale data di fine lavori, di
cui è stata data tempestiva comunicazione all'amministrazione
comunale, è automaticamente decaduta l'ordinanza di chiusura della
strada.
Illustro ora le tempistiche e il percorso tecnico
amministrativo. In data 6 gennaio 2022 sono stati attivati in somma
urgenza i lavori di disgaggio e consolidamento a monte della strada
regionale 23. I lavori si sono resi necessari a seguito del crollo
a monte della pista poderale Pont-Meyes, che aveva interessato la
viabilità e il versante sottostante con alcuni blocchi rocciosi
arrestatisi poco a monte della sottostante strada regionale. Gli
interventi individuati dai tecnici della Struttura assetto
idrogeologico dei bacini montani hanno consistito nella pulizia
dell'area del distacco, nel disgaggio di rocce in equilibrio
precario e nel rivestimento con reti metalliche addossate al
settore interessato, protezione attiva validata inoltre anche
dall'Ente Parco Nazionale del Gran Paradiso.
In data 26 gennaio 2022, svolte le prime operazioni sul
versante, è stato richiesto al sindaco del Comune di Valsavarenche
di emettere un'ordinanza di chiusura della strada poderale
Pont-Meyes, per la possibilità di un suo coinvolgimento durante
alcune lavorazioni più a monte. In data 11 febbraio 2022 si è
conclusa la posa delle reti addossate, mentre le condizioni
ambientali e climatiche, caratterizzate dal terreno gelato e
temperature sotto lo zero termico, non hanno consentito di ultimare
le operazioni di pulizia e disgaggio che sono state sospese, sia
per la sicurezza dei lavoratori, sia per le apparenti condizioni di
stabilità determinate dalle basse temperature.
Verificata, tra la fine di aprile e i primi giorni del mese di
maggio, la possibilità operativa di completare i lavori, l'Ente
Parco Nazionale del Gran Paradiso ha richiesto di non effettuare
l'intervento durante le attività di censimento faunistico previste
nel periodo 16-21 maggio 2022. L'intervento è stato quindi
programmato per la settimana dal 23 al 27 maggio, con conclusione
delle lavorazioni - come già richiamato - in data 27 maggio e
quindi con apertura della strada da quella data.
Abbiamo, già all'avvio della stagione turistica, reso nuovamente
fruibile questo percorso turistico escursionistico, un itinerario
praticato e apprezzato da parte degli appassionati della montagna e
di chi si reca a godere delle bellezze del patrimonio naturale del
nostro Parco del Gran Paradiso, in tempi brevi nonostante il
periodo invernale.
Presidente -
Per la replica consigliere Distort.
Distort (LEGA VDA) -
Grazie Assessore per la risposta,
soprattutto grazie per aver fatto provare di nuovo il potere
taumaturgico di noi consiglieri della Lega, a quanto pare, perché
l'iniziativa porta data 27 maggio, quindi nel momento in cui
consegnavo quest'interrogazione si ultimavano i lavori. Cerchiamo
di metterci d'accordo, perché in questo modo noi potremmo fare
veramente miracoli. In realtà non si tratta di miracoli perché, lo
dico
pro futuro
, questa indagine è andata bene, ha avuto
buon fine anche perché inaspettatamente, proprio come detto, ha
coinciso con la data di deposito dell'interrogazione.
Però pro futuro ricordo che la vulnerabilità idrogeologica del
nostro territorio non è un fatto straordinario, è una
caratteristica tipica del nostro territorio con cui dobbiamo fare i
conti. Bisogna avere sempre una capacità di visione e di
programmazione, non tanto all'individuazione dell'elemento di
vulnerabilità, quanto alla capacità di gestione anche in stato di
emergenza. Ma la capacità di gestione, soprattutto in un territorio
a vocazione turistica, diventa non solo la capacità di gestire i
tempi che, in questo caso, sono stati coerenti a un buon
funzionamento, ma di capire e impostare anche soluzioni
alternative. Se si chiude un sentiero, si tratta di pensare
all'eventualità di avere un passaggio alternativo; questo vale per
un sentiero come per qualunque tipo di servizio che ha attinenza
con la fruizione del nostro territorio. Questo è un altro dato che
dai banchi dell'opposizione viene offerto al Governo regionale come
suggerimento. Se non sono disponibili soluzioni alternative, almeno
avere una capacità di comunicazione, pensare che quando un
escursionista arriva e inizia un percorso, in questo caso porto
l'esempio del sentiero, arriva ad un certo punto e si trova una
sbarra e un foglio di carta plastificato con scritto: "Ordinanza
del Sindaco, per lavori di messa in sicurezza" eccetera, quindi
torna indietro.
Governare un territorio con problemi idrogeologici, che sono
caratteristica di questo territorio e con una vocazione turistica,
vuol dire avere questo livello di governo. Questo è richiesto, ma
non perché lo chiede Distort, non perché lo chiediamo dai banchi
dell'opposizione; questo lo richiede il nostro territorio, le
attività imprenditoriali del nostro territorio. E soprattutto,
laddove si parla di turismo, teniamo conto che i disservizi, o
comunque una limitata capacità qualitativa di poter fornire
soluzioni alternative o addirittura comunicazione, per esempio
anche semplicemente dei pannelli, dei cartelli studiati in modo
simpatico, faccine, una grafica, "Qui la Regione Valle d'Aosta sta
investendo sulla vostra sicurezza", sono tutti elementi che
caratterizzano un buon governo, una sensibilità. Ora avete una
maggioranza qualificata, procedete in questa linea.
