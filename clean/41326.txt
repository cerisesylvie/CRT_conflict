Classificazione
AGRICOLTURA
ASSISTENZA SOCIALE



Oggetto del Consiglio n. 471 del 6 marzo 2019 - Resoconto
OGGETTO N. 471/XV - Interpellanza: "Inserimento nel prossimo
piano di sviluppo rurale dell'istituto della fattoria
sociale".
Rini (Presidente)
-
I punti n. 22 e n. 23 vengono
rinviati a domani. Punto n. 24 dell'ordine del giorno. Per
l'illustrazione, la parola alla collega Minelli.
Minelli (RC-AC)
- Parliamo questa sera di agricoltura
sociale. L'agricoltura sociale è un tema di crescente interesse,
che è posto al centro di diverse agende di polizze a livello
europeo, nazionale e regionale. È un'area di potenziale innovazione
sulla quale confluiscono mondi e linguaggi diversi: da una parte,
la multifunzionalità delle aziende agricole, con l'obiettivo di
potenziare il reddito e di permettere la sua sostenibilità e,
dall'altra, la necessità di ricercare delle risposte a dei nuovi
bisogni sociali sempre più marcati in una società come la nostra,
che è caratterizzata da crescente povertà e disuguaglianza,
esigenze entrambe chiare, forti e legittime che pongono a confronto
due aree in realtà organizzative strutturalmente diverse ma
accomunate da elementi di debolezza e di povertà. Una fattoria
sociale è un'impresa a tutti gli effetti che svolge attività
produttiva in modo integrato con l'offerta di servizi culturali,
assistenziali, formativi e occupazionali a vantaggio di quei
soggetti più deboli o a rischio di marginalizzazione, ma non
soltanto, anche in collaborazione con le istituzioni pubbliche e
con il terzo settore. L'esperienza delle fattorie sociali è nata in
Olanda negli anni Novanta e si è poi diffusa in Germania e nel
Regno Unito, però ha le sue radici nel nostro Paese, perché le
prime esperienze simili, non proprio caratterizzate come fattoria
sociale a tutti gli effetti, ma con delle caratteristiche simili,
si sono diffuse in Italia a partire dagli anni Settanta sulla scia
della legge Basaglia, che tutti ricordiamo. L'agricoltura sociale
offre oggi delle nuove opportunità di sviluppo per il mondo
agricolo e promuove anche un modello di sviluppo rurale all'insegna
della sostenibilità. In questo modo si stabilisce un circolo
virtuoso fra l'inclusione di soggetti deboli, svantaggiati,
maggiori efficaci servizi alle persone, una buona occupazione e uno
sviluppo sostenibile. Esiste in Italia una legge nazionale che si
occupa di fattorie sociali: è la legge n. 141/2015.
Al di là del contesto nazionale, sono le Regioni le vere
protagoniste dello sviluppo dell'agricoltura sociale, che spesso è
inserita nei piani di sviluppo rurale, molti dei quali però sono
ancora piuttosto timidi nel merito, tendono a concentrare di più le
iniziative su quelle che sono meglio conosciute come fattorie
didattiche, che però hanno delle caratteristiche diverse dalla
fattoria sociale. Se si legge il piano di sviluppo rurale della
nostra regione 2014-2020, non sono previsti degli interventi
specifici a favore di queste cosiddette "fattorie sociali". Se si
va su Google e si digita:
www.fattoriesociali.it
, per la
Valle d'Aosta non è segnalata alcuna fattoria sociale nel raggio di
110 chilometri dal capoluogo regionale, quindi praticamente in
nessun luogo della nostra regione. Eppure in Valle d'Aosta ci sono
delle realtà che possono essere in qualche modo assimilate a queste
fattorie: opera da noi la Fondazione Sistema Ollignan Onlus, che è
stata istituita nel 2010, che ha le sue radici nell'accordo tra la
Regione, l'
Institut agricole
e l'Associazione valdostana
famiglie e portatori di handicap, che era nata con lo scopo di
gestire un centro per disabili; un'altra realtà simile è quella
dell'Associazione Forrest Gump Onlus, che ha attivato un programma
che è a tutti gli effetti riconducibile alle caratteristiche
dell'agricoltura sociale.
Ho esaminato i piani di sviluppo rurale e la normativa di alcune
altre Regioni, tra cui quella della Regione Marche, la legge n.
21/2011, che è riuscita a produrre degli importanti risultati in
questo senso, soprattutto per quello che riguarda la creazione
degli agri-nido, altre prospettive che sono rivolte all'assistenza
agli anziani e ai disabili ma anche a soggetti con dipendenze, a ex
detenuti e via di questo passo. È vero che nelle politiche sociali
di integrazione e di promozione dei soggetti svantaggiati oggi
viene individuato come centrale l'obiettivo dell'autonomia e
dell'indipendenza relativa, con la finalità di raggiungere una vita
dignitosa per tutte le persone che sono coinvolte in questi
progetti.
Premesso tutto quello che ho detto, quello che noi vorremmo
sapere dall'Assessore competente è: se vi siano attualmente nella
nostra regione imprese agricole che abbiano i requisiti effettivi
per essere considerate delle fattorie sociali vere e proprie; in
caso affermativo se la Regione intende richiedere l'inserimento di
queste esperienze nella rete delle fattorie sociali; quali sono poi
le tipologie dei soggetti assistiti coinvolti in questi progetti
che ho sommariamente elencato e quali sarebbero anche i dati che
noi potremmo avere riguardo ai cittadini che hanno queste
caratteristiche. Infine l'altra cosa che vorremmo sapere è: se si
ritiene di prevedere nel prossimo piano di sviluppo rurale
l'introduzione dell'istituto della fattoria sociale accanto a
quello della fattoria didattica, che, invece, è già una realtà
conosciuta, presente e che ha dato dei buoni risultati, perché sono
molte le scuole, le classi che nella nostra regione hanno avuto
modo di fare progetti in questo senso. Sono però due realtà diverse
e quello che ci interessa capire è se c'è la possibilità di
valorizzare questa importante esperienza.
Présidente
- Pour la réponse, la parole à l'Assesseur
Laurent Viérin.
Viérin (UVP)
- Intanto alcune considerazioni di ordine
generale. Concordo e concordiamo con la collega Minelli
sull'importanza dell'agricoltura sociale. È un'agricoltura che
negli anni ha abbinato una funzione di recupero rurale, di
conoscenza di pratiche ma anche soprattutto con una valenza
sociale, che soprattutto nelle comunità come la nostra hanno avuto,
attraverso alcune realtà che sono state citate, ma ne esistono
anche altre, un po' l'abbinamento delle diverse valenze per unire
questi scopi. Intanto va sottolineato che è una funzione
riconosciuta dal Comitato economico e sociale europeo, quindi al di
là delle legislazioni giustamente che poi le Regioni si devono o
vogliono darsi. Lo scopo dell'agricoltura sociale è riconosciuto ed
è quello di creare le condizioni all'interno di un'azienda agricola
affinché si possano sviluppare per le persone con esigenze
specifiche... di poter prendere parte ad attività quotidiane di una
fattoria al fine di assicurarne lo sviluppo, la realizzazione
individuale e migliorare il benessere, che poi è un fine non solo
nobile ma anche pratico.
Esiste poi una legge nazionale, che è stata evocata, è una legge
del 2015, e quindi sicuramente la prima esigenza che vorremmo
sottolineare è quella di dotarsi di uno strumento normativo, al di
là del PSR, che può essere strumento di finanziamento. In questo
senso noi stiamo lavorando a una legge quadro. È stata citata la
legge delle Marche, il Piemonte - ho portato una copia per la
collega - ha recentemente approvato una legge in materia di
agricoltura molto all'avanguardia, che è stata presa da noi ad
esempio, ci stiamo lavorando con un gruppo tecnico di dirigenti
chiaramente, ma non solo interni all'Assessorato ma delle
categorie. Avremo modo di parlarne, visto che si parlerà anche in
una risoluzione di filiera lattiero-casearia, ma anche di misure
nuove. Annunciamo che stiamo lavorando, per esempio, a una misura
sulla monticazione, che è una pratica che si è persa purtroppo
proprio a causa di certe previsioni del piano di sviluppo rurale,
che finanziava soprattutto gli alpeggi ma che faceva e ha fatto
venir meno una pratica che, soprattutto per la nostra agricoltura,
è una pratica molto importante, quindi all'interno di questa
legge... cito, per esempio, la previsione di Agri-campeggi,
piuttosto che altre formule innovative che ampliano intanto la
diversificazione rurale e agricola e danno delle possibilità.
Il PSR spesso negli anni ha visto sostituire quasi completamente
i finanziamenti in ambito agricolo, mentre una legge quadro con
dotazioni finanziarie dovrà fare ritornare un investimento per
quanto riguarda la nostra regione per un settore che è ancora in
difficoltà, quindi prima considerazione legge quadro. Seconda,
sicuramente, la previsione nel prossimo programma di sviluppo
rurale di un potenziamento delle misure e soprattutto, una volta
riconosciute, di accesso a dei sostegni, a degli aiuti che sono
previsti dai PSR. Al di là di Ollignan e Forrest Gump, segnaliamo,
per esempio:
La Petite Ferme du Bonheur
, che è una realtà
che ho avuto modo di incontrare nelle scorse settimane molto
interessante, i gestori sono venuti a sensibilizzare questa realtà
e hanno aperto ulteriori sviluppi possibili da inserire in
normativa. Ho avuto un incontro con i gestori di agriturismo una
decina di giorni fa, nella loro assemblea abbiamo parlato anche di
sviluppo di quest'agricoltura sociale, che potrebbe essere anche
volano di possibilità di inserimento per certe aziende, che
prevedono, appunto, queste famose categorie che hanno delle
agevolazioni giustamente per le loro problematiche.
Aggiungo che esiste oggi una misura - e il bando sarà aperto nel
2020 - che potrà sostenere formule di questo tipo. Questo è
inserito nella strategia di sviluppo locale redatta dal GAL e ne
approfitto per ringraziare il collega Jean Barocco, che ha lavorato
in questo ultimo periodo e negli anni scorsi per costruire... per
quella che era una problematica intanto di reperimento di fondi. Ci
eravamo confrontati, sono fondi che arrivano anche in questo caso
da AGEA e che avevamo sbloccato, ma nei tre bandi che vengono
presentati in queste settimane sul territorio esisterà, sempre nel
PSR 2014-2020, la misura 19-02 prevede, e sarà attivato nel 2020,
che, tramite il bando IB4 "Investimenti nella creazione e nello
sviluppo di attività extra-agricole", sia incentivata proprio la
diversificazione dell'attività delle aziende agricole tramite
l'esercizio di attività assistenziali, educative, sociali rivolte
alle persone con disabilità, agli anziani e all'infanzia. Questo
sarà un bando molto interessante, perché prevede, in funzione dello
sviluppo dei servizi per target anche turistici specifici, una
sovvenzione di un contributo in conto capitale sino a un massimale
di 100.000 euro, che per le aziende è una cifra importante, in
regime dei
de minimis
ordinario. È quindi un bando che non è
riservato "esclusivamente a", ma dà la possibilità di andare
proprio sull'agricoltura di imprese turistiche e sociali, quindi
quest'apertura dei bandi avverrà nel 2020 e sarà, appunto,
un'opportunità molto interessante. I tre
volets
quindi sono,
appunto: nella legge quadro a cui si sta lavorando l'inserimento di
una parte importante che possa, appunto, potenziare e sviluppare
ciò che oggi ancora non è recepito dalla normativa del 2015, il
futuro PSR che si sta discutendo adesso e negoziando e l'apertura
di questo bando nel 2020, che darà comunque la possibilità per le
aziende, assieme ad altre opportunità che si stanno spiegando, di
andare a sostegno di quello che lei giustamente ha evidenziato.
Présidente
- La parole à la collègue Minelli.
Minelli (RC-AC)
- Grazie, Assessore, per la risposta che
ci ha dato. Sono sicuramente emersi degli elementi interessanti per
quanto riguarda le fattorie sociali nel loro complesso e le
possibilità che possono avere nella nostra regione. Io credo che
sarebbe però importante all'interno di queste misure di cui lei ha
parlato, in particolare di questo bando, che è quello che dà le
maggiori possibilità, cercare di riservare un canale in qualche
modo dedicato a questo aspetto della fattoria sociale, perché sono
comunque esperienze importanti ma limitate e quindi io immagino che
nell'insieme di quelle che potranno essere le richieste di giovani
agricoltori, di imprese che partono e che hanno grande necessità di
poter usufruire di finanziamenti, questi 100.000 euro non sono
chissà quanto, ma sono comunque una bella cifra, quindi sarebbe
importante che una parte di questa fosse proprio riservata alle
fattorie sociali.
L'altra cosa che le chiedo, perché mi pare che nella risposta
non sia emerso - o forse l'ho perso io perché siamo tutti un po'
stanchi - è l'intenzione di richiedere l'inserimento delle
esperienze che noi abbiamo in Valle in quello che è questo portale
delle fattorie sociali. Attraverso l'Amministrazione, che valorizza
queste sue realtà, credo che sarebbe importante anche intervenire
in questo senso, perché, come lei ha ricordato, esiste anche un
turismo della disabilità che vuole approcciarsi a vacanze di tipo
sostenibile e alternativo. Credo che una forma di conoscenza e di
pubblicità delle nostre realtà, resa possibile a livello nazionale,
sarebbe un aiuto per queste fattorie, perché non possiamo proprio
considerarle tali a tutti gli effetti perché non hanno le stesse
caratteristiche delle altre, ci vogliono dei requisiti particolari,
però rientrano a tutti gli effetti in questo tipo di esperienze. Mi
auguro quindi che, oltre a quanto lei ci ha elencato e che
sicuramente è positivo, ci siano questi due aspetti: il
riconoscimento di queste realtà e la richiesta di inserirle nel
sito e di riservare una sorta di canale preferenziale
nell'attribuzione dei finanziamenti alle fattorie sociali.
