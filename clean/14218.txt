Classificazione
AMBIENTE
Inquinamento
INDUSTRIA


Resoconto integrale del dibattito dell'aula
Oggetto del Consiglio n. 741 del 22 giugno 1994 - Resoconto
OGGETTO N. 741/X - Motivi del ritardo nella realizzazione del
depuratore per lo stabilimento birrario di Pollein.
(Interpellanza)
Interpellanza - Vista l'attuale grave situazione occupazionale
presente anche nella nostra Regione;
Richiamata la nostra interpellanza discussa in Consiglio nella
seduta antimeridiana dell'11 novembre 1993 inerente le
problematiche dello stabilimento Dreher S.p.A. di Pollein;
Saputo che ad oggi i lavori per la costruzione del depuratore
della Soc. Dreher S.p.A. non sono ancora iniziati;
Considerato che il mantenimento e l'eventuale potenziamento di
tale attività ha un'enorme rilevanza sia occupazionale sia
finanziaria per la nostra Regione.
i sottoscritti Consiglieri regionali interpellano
la Giunta regionale per conoscere:
1) se sono sorte delle difficoltà per la realizzazione degli
intendimenti espressi dall'Amministrazione regionale in data 11
novembre 1993 durante la discussione della nostra
interpellanza;
2) quali provvedimenti sono stati già intrapresi onde consentire
l'ampliamento dello stabilimento e il trasferimento della sede
legale in Valle d'Aosta.
F.to: Viérin M. - Collé - Marguerettaz
Presidente -
La parola al Vicepresidente Viérin
Marco.
Viérin M. (PpVA) -
Noi avevamo già portato
quest'argomento nel novembre del 1993 e avevamo avuto assicurazioni
e informazioni in merito al futuro di questo stabilimento che ha
un'importanza non solo occupazionale, ma anche per il bilancio
regionale, in quanto, tramite l'imposta di fabbricazione,
contribuisce al bilancio.
In quell'occasione il Presidente della Giunta aveva detto queste
parole:
"Pour définir les conditions qui permettent non
seulement le maintien de l'activité actuelle mais également le
niveau de la production de la Dreher avec l'engrandissement de
l'établissement actuel, l'augmentation de sa production ainsi que
le transfert du siège légal de cette société au Val
d'Aoste"
.
Questo è importante perché ci sarebbe anche per il bilancio
della Regione un notevole vantaggio. Il Presidente continuava anche
a ricordare che era arrivata una richiesta per l'acquisizione di
una parte della proprietà attualmente regionale dell'Autoporto
tramite Finaosta per far sì che l'insediamento del depuratore
avesse luogo.
Inoltre, anche l'Assessore Mafrica diceva queste parole:
"Poiché il piano d'investimenti della Dreher, il trasferimento
della sede e il raddoppio della capacità produttiva richiederà
nuovi investimenti, sono allo studio con la società forme di
interventi in gestione speciale, vale a dire su mandato diretto
della Regione"
. Ad oggi si è notato che non si è ancora
proceduto neanche alla posa della prima pietra del depuratore.
Quindi le richieste che intendiamo fare sono: se questo Governo
ha intenzione di perseguire ancora quelle intenzioni e se ci sono
dei problemi, o se sono emerse idee diverse.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
La posa della prima pietra
per uno stabilimento importante è un fatto importante, per un
depuratore forse non era in previsione. La Giunta, in particolare
il Presidente, l'Assessore alle finanze, all'industria e i
dirigenti della Finaosta, hanno avuto modo di effettuare una visita
approfondita allo stabilimento, di discutere con i massimi
dirigenti italiani della Dreher tutti i problemi nel corso del mese
di marzo e sono stati ribaditi sia da parte della Dreher, sia da
parte della Regione, gli impegni a risolvere i problemi che sono di
due tipi.
Il primo, il depuratore; il secondo, l'ampliamento dello
stabilimento. Per il depuratore è stato dato mandato a Finaosta di
favorire l'acquisizione dell'area da parte della Dreher, è stato
già raggiunto un compromesso con l'Autoporto per l'acquisizione e
sono state anche esperite le formalità necessarie per rendere
possibile la costruzione almeno per ciò che riguarda la Regione,
vale a dire: è stato formulato il parere del Comitato scientifico,
la Giunta ha dato la valutazione di impatto ambientale con delibera
n. 3881 del 13 maggio. Credo che, a questo punto, manchi solo la
concessione edilizia da parte del Comune di Pollein, ma non
risultano ulteriori problemi.
Per ciò che concerne l'ampliamento, la scelta è stata quella
dell'acquisto da parte della Dreher dei terreni necessari e la
Società ha raggiunto un compromesso con la società proprietaria di
quei terreni, ma esistono delle questioni di approfondimento
tecnico-finanziario sulla valutazione degli oneri della società
proprietaria dei terreni. Non appena sarà completata questa fase,
si faranno ulteriori passi in avanti.
Io sottolineo l'importanza di questa visita che ci ha consentito
di capire i problemi, l'efficienza dell'azienda e il volume di
investimenti fatti che rendono quest'azienda, a nostro giudizio,
ben impiantata in Valle.
I problemi non si risolvono così rapidamente come vorremmo, ma
in questo caso alcuni passi importanti sono stati compiuti.
Presidente -
La parola al Vicepresidente
Viérin Marco.
Viérin M. (PpVA) -
Mi trovo d'accordo con le
conclusioni dell'Assessore perché io ho vissuto qualche anno della
mia vita in quest'azienda, so come lavora e so quanto contribuisce
al bilancio regionale: per oltre 30 miliardi all'anno; quindi è una
cifra interessante.
Poi non ha mai avuto grossi aiuti dalla
Regione ma si è sempre prodigata per reggere la concorrenza e, nel
contempo, ha fatto grossi investimenti.
É all'avanguardia nel settore, perché di quel gruppo altri
stabilimenti hanno chiuso; ve ne erano 7, siamo scesi a 4, e
dovranno decidere ancora una chiusura: ed è qui che il gruppo
Dreher dovrà scegliere.
Sarebbe pazzesco che un'azienda che non ha mai avuto problemi
abbia a finire per un non impegno dell'Amministrazione. Non
concordo però con l'inizio dell'intervento perché noi sappiamo che
questa vicenda ha rischiato di portare alla chiusura dello
stabilimento poiché mancava la prima pietra del depuratore e
sappiamo che la mancanza di un depuratore potrebbe causare la
chiusura di uno stabilimento.
Quindi si può dire che è più importante la prima pietra di un
depuratore e poi si può costruire lo stabilimento. Speravo che
l'Assessore ci desse più ragguagli, soprattutto in merito al futuro
ampliamento, perché lo stabilimento potrebbe arrivare a contribuire
al bilancio per anche 50 miliardi, quindi una cosa notevole, pari a
1/3 della Casa da gioco.
Vedo che l'Assessore non ci fornisce ulteriori notizie sui
motivi che non permettono l'acquisizione dei terreni: spero che
egli sappia qualcosa di più!
