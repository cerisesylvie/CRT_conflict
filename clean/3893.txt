Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 166 del 30 marzo 1981 - Resoconto
OGGETTO N. 166/81 - RINVIO ESAME DELL'ORDINE DEL GIORNO IN
MERITO ALLA SENTENZA DELLA CORTE DI APPELLO DI CATANZARO, RELATIVA
ALLA STRAGE DI PIAZZA FONTANA DI MILANO.
Presidente
- C'è qualcuno che intende illustrare l'ordine
del giorno fra i Capigruppo che lo hanno, quasi tutti,
sottoscritto? La parola al Consigliere Viberti.
Viberti
(DPROL)
- Pur non essendo ancora un
anarchico, raccolgo l'invito della parola a Valpreda, che tra
l'altro ha rischiato in questa occasione di essere condannato a
differenza di quanto quasi subito era stato riconosciuto da parte
di quasi tutte le forze politiche e poi dalla sentenza di primo
grado.
Più che fare una concione sulla questione della strage di Piazza
Fontana e sulla relativa sentenza della Corte d'Assise d'Appello,
vorrei far presenti i dubbi che alcuni colleghi avevano manifestato
di fronte alla bozza di ordine del giorno che era stata
congiuntamente predisposta dal collega Tonino e da me e per la
quale inizialmente intendevamo richiedere una convocazione
straordinaria ma poi, vista la vicinanza di due sedute consiliari,
siamo stati dell'avviso, su suggerimento del Presidente del
Consiglio, di chiedere una iscrizione d'urgenza all'ordine del
giorno. Molti colleghi hanno sottoscritto la lettera di richiesta
di presentazione senza aver potuto attentamente leggere l'ordine
del giorno, e proprio per evitare che adesso nel corso della
discussione sorgano delle difficoltà, proporrei, signor Presidente,
che coloro che hanno dei dubbi sull'ordine del giorno così come è
stato steso in bozza, li facciano presenti richiedendo una riunione
dei Capigruppo che credo in pochissimo tempo potrebbe elaborare un
testo unitario e definitivo.
Io ricordo, quando ho fatto sottoscrivere la lettera di
presentazione, di aver colto delle perplessità da parte di alcuni
colleghi: sulla sostanza erano d'accordo, ma ritenevano opportuno,
diciamo così, limare il documento; io quindi mi faccio interprete
di questa esigenza e, ripeto, se qualcuno ha dei problemi, lo dica
immediatamente perché penso che con una riunione dei Capigruppo, si
possa venire in pochissimo tempo ad un accordo su un ordine del
giorno congiunto e unitario.
Presidente
- Prima di dare la parola al Consigliere
Lustrissy, vorrei dire che chi, come me, ha partecipato al
Congresso Nazionale dell'ANPI a Genova, e ha sentito su questo
argomento gli interventi di Giancarlo Pajetta, di Taviani e del
vice Segretario del Partito Liberale Biondi, si è reso conto che il
linguaggio usato da questi tre uomini così distanti fra loro nel
quadro politico italiano era molto violento e molto pesanti i
giudizi espressi; senza parlare poi dei giudici della Corte
Costituzionale o di altri magistrati che si sono succeduti alla
tribuna. A paragone, il linguaggio usato in questo ordine del
giorno è da educande! Ma questo è uno sfogo personale, una
riflessione ad alta voce.
La parola al Consigliere Lustrissy.
Lustrissy
(DP)
- La prima è una questione formale,
una precisazione al titolo dell'oggetto in questione: mi pare che
sia la Corte d'Assise d'Appello di Catanzaro e non la Corte
d'Appello.
La seconda è di ordine sostanziale: a parte il linguaggio più o
meno duro, mi pare che all'interno dell'ordine del giorno ci siano
dei concetti che devono essere rivisti, perché la attuale stesura
deve ancora essere discussa tra i Capigruppo; sull'iniziativa si è
tutti d'accordo, però sul testo definitivo ancora devono esprimersi
tutti i Capigruppo; perciò, per non prolungare oltre la
discussione, io propongo, se il Consiglio è d'accordo, che l'ordine
del giorno venga discusso dai Capigruppo e venga poi proposto in
votazione nella seduta che avremo dopodomani. Mi sembra più
corretto seguire questo sistema.
Presidente
- Mi sembra che le parole del Consigliere
Lustrissy completino quanto aveva detto il Consigliere Viberti, e
cioè che tutti erano d'accordo che si discutesse il problema ma che
il testo definitivo deve essere ancora concordato in modo da
trovare poi l'unanimità. Allora, se i Capigruppo presenti sono
d'accordo, io li inviterei a riunirsi nel corso della seduta di
mercoledì, in modo che mercoledì stesso nella mattinata si possa
avere il testo definitivo; si potrà considerare come traccia per la
stesura definitiva quanto è già stato trasmesso a tutti i
Consiglieri. Il Consiglio ha obiezioni? Allora, l'oggetto che
abbiamo inscritto per la seduta di oggi si intende per la sua
conclusione e votazione iscritto alla seduta di mercoledì, previo
incontro fra i Capigruppo per la stesura di un testo unico.
L'altro oggetto iscritto stamani all'ordine del giorno riguarda
la Società Nazionale Cogne di Aosta e la Sadea di Verrès.
