Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 975 del 10 dicembre 1984 - Resoconto
OGGETTO N. 975/VIII - DATI RELATIVI ALLA COOPERATIVA AGRICOLA
SAN GRATO, PER L'ATTIVITA' DI ASSISTENZA A PERSONE IN SITUAZIONI
DIFFICILI O A TOSSICODIPENDENTI. (Interrogazione con risposta
scritta)
PRESIDENTE:
Do lettura dell'interrogazione con risposta
scritta presentata dal Consigliere Mafrica:
INTERROGAZIONE CON RISPOSTA SCRITTA
Con deliberazione n. 5272 dell'8 ottobre 1982 la Giunta
regionale decideva di pagare le spese per l'ospitalità, fino al
31.12.1982 di due giovani tossico-dipendenti e del loro figlioletto
presso la Cooperativa "San Grato" di Signayes.
Nella premessa della deliberazione si poteva leggere: "La
Comunità agricola suddetta appare l'unica alternativa valida e
disponibile per consentire ai due giovani di tentare una
disintossicazione in un ambiente controllato".
Per tale ospitalità la Regione si impegnava a pagare la somma
mensile di lire 600.000 pro-capite per i coniugi e di lire 300.000
per il neonato.
Con deliberazione 393 del 28.1.1983, sempre con le stesse
motivazioni e alle stesse condizioni, l'ospitalità alla famiglia
suddetta veniva prorogata fino al 30 giugno 1983.
Con deliberazione 3831 del 17.6.1983 il pagamento
dell'ospitalità per la madre ed il bambino veniva prorogato fino al
31.12.1983, con un aumento della retta per la donna da lire 600.000
a lire 800.000 e senza alcun cenno alla sorte subita ed ai
risultati ottenuti per l'altro genitore.
Con deliberazione 233 del 20 gennaio 1984 l'ospitalità per la
donna ed il minore veniva prorogata fino al 30.6.1984, e la retta
complessiva per la madre e figlio veniva portata a lire
1.200.000.
Ad un anno e mezzo di distanza la motivazione contenuta in
premessa era ancora quella: "La Comunità agricola suddetta appare
tuttora l'unica alternativa valida e disponibile per consentire
alla giovane di tentare una disintossicazione in un ambiente
controllato".
A partire dal maggio 1984 gli ospiti della Cooperativa San Grato
aumentavano di numero.
Con deliberazione 2644 del 4 maggio 1984 veniva affidato per tre
mesi alla Comunità agricola un giovane a cui: "è stata
diagnosticata una grave forma di dissociazione per cui non è
attualmente in grado di vivere autonomamente".
Per l'ospitalità del giovane la Regione si impegnava a pagare la
somma di lire 1.200.000 mensili.
Con deliberazione 4351 del 20.7.1984 il periodo di
ospitalizzazione per il giovane "dissociato" veniva prorogato fino
al 9 novembre 1984.
Nel mese di agosto 1984 veniva affidato alla Cooperativa San
Grato, per tre mesi, sempre con il pagamento di lire 1.200.000
mensili un giovane tossicodipendente, prima detenuto, in regime di
semilibertà "per un recupero psicofisico attraverso attività
lavorativa".
Un secondo giovane tossicodipendente in regime di semilibertà
veniva affidato per tre mesi alla Comunità agricola "per un
recupero psicofisico attraverso attività lavorativa" con
deliberazione 5440 del 14.9.1984.
Se nel frattempo non sono intervenute variazioni risulterebbero
perciò ospiti della Cooperativa San Grato 5 persone (una giovane
con bambino, un giovane "dissociato", due tossicodipendenti in
semilibertà) con un esborso mensile da parte della Regione di lire
4.800.000.
Poichè dalle notizie sopra riferite appare chiaro che la
Cooperativa di San Grato si sta trasformando in un centro di
accoglienza di molti giovani tossicodipendenti in situazioni
difficili,
il sottoscritto Consigliere regionale
INTERROGA
l'Assessore alla Sanità ed Assistenza
Sociale per conoscere:
1) i nominativi dei soci della Cooperativa San Grato, lo statuto
della Cooperativa, i bilanci depositati dalla stessa;
2) se di tale Cooperativa fanno parte come soci o come
dipendenti operatori socio-sanitari (assistenti sociali, medici,
psicologi, psichiatri, ecc.);
3) quali attività lavorative prestano i giovani ospiti e se per
tali attività sono retribuiti e regolarmente assicurati;
4) con quali metodi avviene la cura di disintossicazione per i
giovani tossicodipendenti e quali risultati si sono ottenuti dal
punto di vista terapeutico;
5)
quale terapia viene seguita per la cura del giovane
dissociato;
6)
da chi viene assistito il neonato ospite della
Comunità;
7) in base a quali parametri la retta pro-capite è stata portata
nel periodo di un anno da lire 600.000 a lire 1.200.000
mensili.
PRESIDENTE:
All'interrogazione in oggetto è stata data
risposta scritta con lettera n. 1497 del 23.11.1984.
