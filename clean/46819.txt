Classificazione
EDILIZIA



Oggetto del Consiglio n. 3183 del 25 gennaio 2024 - Resoconto
OGGETTO N. 3183/XVI - Interrogazione: "Data di avvio degli
interventi di ripristino di un immobile sito ad Aosta denominato
Casa Gagliardi".
Marguerettaz (Presidente) -
Punto n. 10 all'ordine del
giorno. Per la risposta, la parola al presidente Testolin.
Testolin (UV) -
In merito all'oggetto, gli interroganti
chiedono se sia stata prevista la data degli interventi
elencati.
Si comunica che gli uffici competenti del Dipartimento bilancio,
finanze, patrimonio e società partecipate stanno portando avanti,
con il Comando truppe alpine, il prolungamento della concessione
dell'amministrazione della difesa dell'immobile conosciuto come
Casa Gagliardi per un periodo di due anni rinnovabili, nelle more
di un più complessivo ragionamento sulle esigenze di alloggiamento,
non solo per l'amministrazione della difesa, ma anche per le Forze
dell'ordine.
In secondo luogo, per quanto riguarda gli interventi in
argomento, come indicatole già nell'ottobre scorso, le competenti
strutture dell'Assessorato opere pubbliche hanno segnalato di non
aver ravvisato rischi imminenti che richiedessero interventi
urgenti, anzi, a seguito del sopralluogo effettuato nel maggio
scorso, evidenziavano come anche le criticità più gravi derivassero
da un'oggettiva carenza di manutenzione ordinaria da parte della
gestione condominiale del fabbricato.
Nelle more del confronto con l'amministrazione dello stabile,
sulla competenza in merito agli interventi di manutenzione
straordinaria e ordinaria, gli interventi riguardanti il
trattamento dei ferri di armatura e di ripristino dell'intonaco
intradosso dello spiovente di copertura, per i quali la struttura
competente dell'Assessorato si è resa disponibile, sono stati
programmati e saranno eseguiti non appena le condizioni
meteorologiche lo consentiranno, con il necessario coinvolgimento
dell'amministratore per gli aspetti logistici.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Presidente per la sua
risposta, ovviamente lei ha osservato nella sua esposizione che non
si sono osservate nel sopralluogo delle criticità tali da essere
oggetto di interventi rapidi.
Nella lettera, in quella che è stata la relazione fatta a
seguito dell'intervento, viene appunto specificato che ci sono
interventi di ripristino definiti urgenti, ma che rientrano, a
parere della scrivente struttura, nella manutenzione ordinaria a
carico della gestione condominiale. Però qui c'è un problema
oggettivo, c'è un rimpallo continuo di responsabilità fra
l'amministrazione dell'Esercito che sostanzialmente dice "non è
compito nostro" e l'Amministrazione regionale che dice "non è
compito nostro".
Ci sono quindi delle opere che sicuramente - come viene detto e
come ha anche risposto - sono oggetto di manutenzione ordinaria, ma
credo che lei sappia molto bene che una mancata manutenzione
ordinaria prolungata nel tempo (e qui parliamo di concessioni che
durano fin dagli anni '90) produce poi dei danni che non sono più
ordinari, ma sono straordinari.
Tant'è vero che proprio la struttura scrive che si rende
tuttavia disponibile, valutate le effettive condizioni di
sicurezza, a porre in programmazione presso lo stabile in oggetto
le seguenti lavorazioni che dovranno essere concordate con
l'Amministrazione condominiale: trattamento passivante del ferro
d'armatura scoperto e ripristino della porzione di intonaco
sull'intradosso della copertura lato est, trattamento passivante
del ferro armatura, ove scoperto, e ripristino delle parti di
intonaco sull'intradosso della copertura lato sud e ripristino
delle parti di intonaco sull'intradosso della copertura e
sistemazione del pluviale di scarico lato ovest.
Le opere che le ho elencato non sono opere di lieve entità, sono
opere importanti che sicuramente non è che mettano la struttura a
rischio crollo se non eseguite, ma sicuramente ne limitano di molto
la fruizione e, cosa più importante, se si prosegue con la mancata
manutenzione e con i mancati interventi, questo immobile, che lei
ha detto verrà nuovamente ceduto - lei dice che si sta
perfezionando un accordo con l'amministrazione dell'Esercito
italiano - per due anni prorogabili di altri due anni, ma prima o
poi questi immobili torneranno nella disponibilità della
Regione.
Se questi immobili ritornano nella disponibilità della Regione
così come sono, con tutta una serie di lavori che possono anche
essere di manutenzione ordinaria, ma senza che nessuno vi abbia mai
messo mano, è evidente che noi avremo un immobile che vale molto
meno rispetto a quello che valeva quando è stato consegnato e che
non è stato neanche manutenuto e non sarà neanche utilizzabile.
Credo quindi che si debba intervenire con urgenza soprattutto
perché siamo in una stagione che sicuramente non volge a favore
della manutenzione degli immobili e se ci sono dei ferri scoperti,
come viene detto nell'analisi che è stata fatta, è chiaro che è
importante condure un intervento urgente.
Le chiedo Presidente, al netto di quelli che sono gli accordi e
i lavori per prorogare quest'accordo e questa convenzione, di farsi
carico di quello che la struttura che ha fatto la verifica già si è
impegnata a porre in programmazione, per rendersi conto anche delle
effettive condizioni dello stabile, perché quella che è stata
fatta, è stata un'analisi piuttosto superficiale, invece c'è
bisogno di un'analisi approfondita, perché le strutture stanno
patendo, le persone che vivono all'interno di quelle strutture non
ne parliamo - e parliamo di personale della struttura militare che
è lì vicino, nella caserma che è lì vicino - quindi su questo
purtroppo è evidente che va messa la parola fine, va messo un
punto.
Le chiedo quindi di farsi parte attiva per poter mettere per lo
meno in opera i trattamenti e gli interventi che sono stati
elencati e poi per verificare che l'amministrazione, che
attualmente si occupa del condominio, possa porre in essere tutte
le manutenzioni che sono necessarie per ritornare a dare fruibilità
a questo condominio e poi, ovviamente, a non far perdere loro
valore quando l'Amministrazione regionale ne tornerà in
possesso.
