Classificazione
BENI CULTURALI



Oggetto del Consiglio n. 2679 del 9 maggio 2007 - Resoconto
OGGETTO N. 2679/XII - Progetto di messa in sicurezza della
strada delle Gallie in Comune di Donnas. (Interrogazione)
Interrogazione
Appreso che il tratto della strada delle Gallie che congiunge
l'abitato di Donnas con quello di Bard risulta ancora chiuso al
traffico, sia veicolare che pedonale per pericolo di caduta
massi;
Constatato che questa strada risulta estremamente importante,
non solo per chi risiede nel centro storico di Bard, o per chi
esercita un'attività commerciale, artigianale, agricola ma anche
per il flusso turistico che essa attrae;
Ritenuto importante conoscere i progetti e i tempi di
riapertura;
i sottoscritti Consiglieri regionali
Interrogano
l'Assessore competente per sapere:
1) il risultato delle perizie geologiche e di stabilità dei
versanti interessati dai fenomeni gravitativi;
2) se esiste un progetto di messa in sicurezza della strada
romana e una stima del suo costo complessivo;
3) i tempi di realizzazione delle opere di cui al punto
precedente.
F.to: Venturella - Squarzino Secondina - Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- A seguito dei diversi fenomeni di crollo
che hanno interessato il tracciato della strada romana che si
sviluppa tra i Comuni di Donnas e di Bard e che costituisce una via
di accesso al Forte di Bard, la Giunta regionale, con deliberazione
n. 1834 del 23 giugno 2006 ha commissionato alla Società "Geodes"
di Torino, società che come primo esponente il Prof. Barla, uno
studio geologico-geomeccanico del versante compreso tra Donnas e
Bard, limitatamente alla parete rocciosa che sottende il tracciato
della strada romana di accesso al Forte di Bard, finalizzato alla
definizione del grado di rischio da caduta massi, alle indicazioni
sugli interventi di messa in sicurezza e alla quantificazione, sia
pure di massima, dei costi. Si è trattato di una ricerca fatta con
il ricorso alle migliori tecnologie, per poter non solo studiare il
sistema roccioso, non solo per individuare i punti di distacco, ma
anche per definire l'esatta traiettoria dei singoli blocchi o delle
singole zone che potevano essere oggetto di sgretolamento e di
caduta.
Lo studio ha portato a una conclusione: che in questo momento
l'innesto di fenomeni di crollo ha una probabilità percentuale del
100% di verificarsi praticamente sull'intera parete, quindi
coinvolgendo l'intero tratto della strada romana. Agli effetti di
determinare delle possibili soluzioni risolutive si sono
individuate due zone: una zona nella quale era immaginabile di fare
degli interventi di stabilizzazione del versante Goilin, salvo
fatti eventualmente alcuni interventi di bonifica e di disgaggio di
qualcosa di superficiale, si poteva immaginare di intervenire sul
resto con quelle tecnologie, le reti piuttosto che i ponti,
immaginando di pervenire ad un rischio accettabile con questo
intervento; l'altra zona, proprio per le caratteristiche di
distacchi e soprattutto per le traiettorie, sulla quale non era
immaginabile fare degli interventi di sistemazione passiva, quindi
è stata definita una zona completamente rossa. Di fronte a questi
due scenari l'ipotesi di risposta poteva essere quella di fare
degli interventi di messa in sicurezza e di stabilizzazione nella
cosiddetta "zona verde", in quella che avrebbe potuto dare dei
risultati accettabili, mentre per quanto riguarda la zona rossa,
dove il distacco dei massi e soprattutto la traiettoria non era
gestibile, si era ipotizzato di fare una galleria di circa 510
metri che dal bivio con la "SS 26" si portava alla delimitazione
delle due zone: finita la zona completamente rossa, la strada
proseguiva nella zona cosiddetta "verde", oggetto di sistemazione.
Naturalmente qui si pone un problema, perché la galleria pone il
problema dell'accesso a piedi, facendo la galleria i pedoni sono
penalizzati, mentre proprio questo accesso ha un interesse
soprattutto da un punto di vista pedonale.
C'è una terza possibilità per i pedoni, che è quella di ampliare
il parcheggio sopra la centrale piuttosto a nord e, da lì,
sviluppare un percorso pedonale che arrivi sotto al cimitero,
quindi sarebbe completamente fuori dalle zone più sollecitate da
questa caduta. Tenga presente che in particolare nel primo tratto,
la cosiddetta "zona rossa", dove c'è il lastrone da dove vengono
giù i massi per il quali non sono immaginabili degli interventi di
sistemazione, questa zona incide da un punto di vista della
pericolosità anche sulla ferrovia e sulla strada statale. Questo
era uno dei motivi per i quali l'"ANAS" si era dimostrata, a suo
tempo, interessata a fare una variante in galleria per la "SS 26",
cosa che avrebbe consentito di utilizzare l'attuale strada statale
non nei tratti sottoposti a pericolo, ma negli altri tratti come
dei parcheggi, rendendo così un grande servizio al Forte di Bard.
Della cosa, contrariamente a quello che era avvenuto in passato in
occasione della visita del Ministro Di Pietro, non se n'è fatto
cenno! Ricordo che invece 3 anni fa si era addirittura chiesta una
compartecipazione alla progettazione, assicurando che c'erano nelle
disponibilità finanziarie un capitolo particolare dell'"ANAS", che
era quello che riguardava la valorizzazione dei siti storici
annessi a tratti di strade statali.
Per quanto riguarda i costi, nell'ipotesi massima il costo è di
circa 8 milioni di euro, sono circa 4 milioni di euro la
realizzazione della galleria e 4 milioni di euro la messa in
sicurezza della zona cosiddetta "verde", cioè quella che facendo
degli interventi di stabilizzazione potrebbe rendere compatibile il
transito sotto di essa. Di fronte a questo scenario di costi e
tenuto conto che, comunque sia, anche l'ipotesi più costosa -
galleria più messa in sicurezza del versante - non dà una risposta
complessiva sufficiente alle esigenze di accesso al Forte di Bard,
stiamo esplorando altre possibilità e valutando altre soluzioni per
risolvere questo problema, tenuto conto che ci sono non pochi
vincoli di carattere ambientale, archeologico, paesaggistico e
quindi vanno fatte delle scelte delicate per essere compatibili con
la salvaguardia di queste prerogative.
Presidente
- La parola al Consigliere Venturella.
Venturella (Arc-VA)
- Noi abbiamo ascoltato con
attenzione la risposta. Il contenuto della risposta, il tono
dell'Assessore Cerise, il modo di affrontare mi sembra abbastanza
corretto, molto laico; ricordiamo che il tracciato della strada
delle Gallie che corrisponde al tratto Donnas-Bard, è stato assunto
come ufficiale nella via francigena, quindi è un percorso ricordato
dall'Arcivescovo di Canterbury Sigeri con il suo diario, 79 tappe e
una delle tappe era proprio il Borgo di Donnas.
Volevo solo fare riferimento, invece, al documento; mi pare che
fosse la scheda misura 3, leggo qui due azioni proprio in
riferimento al microsistema Donnas-Bard, è un fondo "SR", mi pare,
che interviene sullo sviluppo dell'offerta di turismo culturale e
ambientale. Nell'azione 2, realizzazione del percorso di turismo
culturale e ambientale denominato "microsistema
Pont-Saint-Martin/Donnas/Bard", c'era in effetti la
predisposizione, il rifacimento della strada comunale sul tracciato
della strada romana Donnas-Bard e la valorizzazione dell'immediato
intorno. C'era anche, negli interventi "E3", la sistemazione
dell'area compresa fra la strada romana e la Dora Baltea fra Bard e
Donnas, il parcheggio. Allora credo che l'atteggiamento sia di
estrema prudenza, come lei ci ha esposto; vi sono dei problemi di
sicurezza, da qui questi interventi in zona verde, ci sono dei
problemi però anche di importanza turistica, cioè questo tracciato
è importantissimo, perché collega senza passare dalla strada
statale il Borgo di Donnas con quello di Bard, passando in luoghi
che trasudano storia e questo è importantissimo!
Credo che un coinvolgimento sia di tutti gli attori, turistici,
commerciali, artigianali, sia delle popolazioni che ruotano attorno
a questo microsistema che si sta evolvendo, che sta maturando piano
piano, il microsistema Pont-Saint-Martin/Donnas/Bard, sia
necessario, quindi cerchiamo di studiare, sì, delle soluzioni
alternative come lei ha affermato, ma coinvolgendo anche gli attori
che sono quelli che operano nel territorio.
Siamo soddisfatti della risposta dell'Assessore.
