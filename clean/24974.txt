Classificazione
TRASPORTI E VIABILITÀ
Trasporti
Viabilità
Autostrade e trafori alpini



Oggetto del Consiglio n. 224 del 26 novembre 2008 - Resoconto
OGGETTO N. 224/XIII - Interpellanza: "Iniziative per un uso
più funzionale alla zona della "Plaine d'Aoste" del tratto
autostradale Aosta est/Aosta ovest".
Interpellanza
Premesso che il traffico viabile in Aosta, con particolare
riferimento a quello percorrente le vie Parigi e Roma nel tratto a
ridosso dell'ospedale "Umberto Parini", è particolarmente caotico,
inquinante e che, in previsione dei lavori di ampliamento
dell'ospedale stesso, questo tratto di strada diventerà pressoché
impercorribile;
Considerato che della prevista viabilità a sud della città,
da via Garin alla rotonda di Pont Suaz, che servirebbe a sgravare
il traffico dalla zona nord, non si conoscono ancora i tempi
dell'inizio dei lavori;
Rilevato come nella gran parte dei programmi elettorali
presentati nel corso della campagna per le elezioni regionali del
2008, veniva evidenziato l'impegno a far sì che il tratto
autostradale Aosta Est/Aosta Ovest svolgesse un ruolo di
tangenziale per la città di Aosta;
ciò premesso, i sottoscritti Consiglieri regionali
Interpellano
il Presidente della Regione per conoscere quali iniziative
intende prendere, o sono state prese, con le concessionarie
autostradali, per affrontare il problema di un uso più razionale e
funzionale alla zona della "Plaine d'Aoste" del tratto autostradale
Aosta Est/Aosta Ovest.
F.to: Rigo - Donzel
Président
- La parole au Conseiller Rigo.
Rigo (PD)
- Grazie, Presidente. Con questa iniziativa,
con questa interpellanza, il gruppo del PD vuole capire se sia
concretamente fattibile far diventare tangenziale il tratto di
autostrada che costeggia la città di Aosta. Vogliamo conoscere, e
con noi penso tante amministrazioni comunali e tanti cittadini, se
sono stati fatti passi avanti in questa direzione, se finalmente
sia possibile intravedere uno spiraglio di luce all'interno di un
tunnel fatto di enunciazioni e di promesse.
Il tema del tratto autostradale fra Aosta est, la barriera
principale che conduce al Grand Chemin, al raccordo verso il Gran
San Bernardo e Aosta ovest, è legato a un possibile utilizzo
libero, quindi con tratto gratuito. Obiettivo: togliere il traffico
dalle statali e dalle regionali sempre più ingolfate.
Il tracciato è gestito in buona parte dalla SAV (Società
Autostrade Valdostane) e solo nell'ultimo tratto dalla RAV
(Raccordo Autostradale Valdostano).
L'argomento crediamo sia di interesse generale per almeno due
fattori, il primo legato al continuo aumento delle tariffe
autostradali, l'altro rappresentato dagli spostamenti tra Aosta e
le diverse località della cintura diventati ormai una questione da
affrontare.
Basti pensare che sulla strada statale da Gressan, Jovençan e
Aymavilles, transitano sempre più numerosi i veicoli, uno sbocco
nuovo per il traffico quindi potrebbe essere una soluzione anche
per dare risposta ai grandi progetti di modifiche urbanistiche e
alla viabilità della città di Aosta, una su tutte quella legata ai
lavori che interesseranno l'Ospedale regionale Umberto Parini,
quindi tutto il traffico percorrente le vie Parigi e Roma.
Quello della tangenziale è un argomento che ogni tanto torna di
attualità, suscitando attenzione e animando il dibattito politico.
Accennavo poc'anzi all'interesse dei comuni della cintura del
capoluogo, infatti l'argomento è stato più volte discusso
all'interno del Conseil de la Plaine, organismo previsto dalla
legge di riforma degli enti locali.
Ricordo a questo proposito l'ordine del giorno del 7 maggio 2002
e la mozione approvata alla unanimità da parte dei quattordici
sindaci l'8 maggio 2007, mozione che penso ricorderanno benissimo i
colleghi Empereur e Rosset.
Leggo la mozione: "Sollecita l'Amministrazione regionale nonché
le società concessionarie a valutare la fattibilità dell'ipotesi di
permettere l'uso tangenziale dell'autostrada Aosta-Courmayeur, nel
tratto fra i caselli Aosta ovest e Aosta est" e poi c'erano altri
due punti "Verificare la realizzazione di un raccordo a raso fra il
tratto autostradale in questione e l'area Cogne da destinare
all'ingresso dei soli autoveicoli industriali provenienti da est e
infine compiere una approfondita valutazione tecnica in merito alle
ipotesi di realizzazione di un parcheggio di interscambio nodale
nell'area autostradale, all'altezza della zona porta a sud F8,
collegata con la telecabina Aosta-Pila".
Sono trascorsi parecchi anni, era il 7 maggio 2002, ma la
situazione è rimasta la stessa, almeno a quanto ci risulta.
In considerazione poi del fatto che molti programmi elettorali
presentati nel corso della recente campagna per il rinnovo del
Consiglio ne riconoscono la validità e che nel programma di governo
è scritto, cito "di studiare le modalità per trasformare il tratto
autostradale Aosta est/Aosta ovest in tangenziale", vorremmo
conoscere se ci sono concrete possibilità affinché questo sia
possibile e se sia possibile l'utilizzo del tratto autostradale
quale tangenziale.
Président
- La parole au Président de la Région,
Rollandin.
Rollandin (UV)
- Grazie, Presidente. Riconosco
l'importanza dell'argomento che come è stato detto è un tema
trasversale che interessa non solo il fatto in sé, ma si inserisce
in un insieme di politiche che vanno dalla politica ambientale,
alla politica dei trasporti e alla politica legata all'interesse
per il Comune di Aosta, di trovare delle alternative che si
riferiscono in particolare al discorso della zona ospedaliera che
notoriamente risente del carico di Via Parigi.
Per andare al concreto, ricordando che sono a noi ben note le
prese di posizione del Conseil de la Plaine e che con gli
assessorati competenti sono state oggetto di riflessione, venendo
al succo, al di là del richiamo esplicito che è stato correttamente
fatto e degli impegni presi in tal senso, sono stati fatti degli
incontri con le società autostradali interessate, per esaminare la
possibile soluzione a questo tema. Ad oggi, in concreto, ci sono
questi due aspetti essenziali. Il primo: qualsiasi soluzione
prevista non potrà prevedere automaticamente una gratuità in quanto
quel tratto è legato a una concessione esistente con le due società
autostradali, quindi dobbiamo trovare una soluzione che, portando,
come è stato detto nel programma, a prevedere di considerare la
possibilità di passaggio nella tratta come se fosse un tratto
libero, permetta di dare una fruibilità all'utenza che potrà essere
interessata a questo tratto. Questo è un aspetto che stiamo
esaminando con le società interessate dal punto di vista della
sperimentazione, per vedere quante potrebbero essere le persone che
con il proprio mezzo, consideriamo sotto il profilo della utenza
macchine rispetto invece alla utenza dei mezzi legati ad attività
produttive, potrebbero essere interessate a questo tratto, nel
senso di capire chi è il fruitore potenziale dell'utilizzo della
tangenziale, se entrare a sud o a nord e viceversa, dalla zona
dell'Alta Valle che può bypassare il traffico di Aosta per recarsi
subito all'esterno, quindi bisogna vedere quanti possono essere
interessati. Non certo quelli che oggi utilizzano la strada
dell'Envers per arrivare fino a Pont-Suaz e inserirsi in Aosta,
perché quelli non potrebbero utilizzarlo, considerando che una
delle premesse del discorso tangenziale è che la "zona silos", per
dire quella a cui si è fatto riferimento anche nel Conseil de la
Plaine, rimane tale, cioè non dà la possibilità di aprire un nuovo
varco autostradale verso Aosta, altrimenti questo complicherebbe
ulteriormente la già caotica situazione del Comune.
Voglio ricordare che sotto questo profilo c'è già un progetto,
che era stato fatto a suo tempo, uno dei tanti legati alla
possibilità di utilizzare la zona interessata per potersi fermare
sia in salita che in discesa, poter utilizzare mezzi alternativi,
venire ad Aosta, fruire della zona e poi ripartire.
Ad oggi siamo nella seguente situazione con le due società,
dovremmo quanto prima avere dei dati di riferimento per utilizzare
per un anno una prova legata a questo utilizzo della tratta Aosta
est-Aosta ovest e con le società, in questo periodo, troveremo
anche un accordo economico per la gestione, con un telepass dato
alla possibile utenza, quindi con il solo costo del telepass, cioè
1 euro, e constatare quanti utilizzano questa possibilità di avere
la tangenziale. Dopodiché si farà un riferimento puntuale, per
vedere come rendere stabile, modificarne i contenuti, con che
termini si può intervenire, sempre per rendere praticabile questo
concetto di tangenziale che, come ultimo atto, dovrebbe prevedere
una caratterizzazione legata comunque all'autorizzazione dell'ANAS,
perché per questa tratta tutto dovrà essere autorizzato
definitivamente dall'ANAS.
Questo è un punto che tutte le forze politiche hanno ripreso in
questa legislatura, quindi è normale che ci sia da parte vostra la
giusta attenzione per capire quali sono i passi avanti. A questo
tema si è accennato anche in un recente incontro con l'ANAS alla
presenza anche dei Parlamentari che sono al corrente di questa
esigenza che è stata già rappresentata e su cui si è detto non
dovrebbero esserci particolari difficoltà nell'ottenere
l'autorizzazione. Poi per il prosieguo delle iniziative daremo
contezza anche al Consiglio di quello che sta avvenendo.
Président
- La parole au Conseiller Rigo.
Rigo (PD)
- Grazie. Ringrazio il Presidente della Regione
per le risposte e per la volontà di informare il Consiglio sui
passi che la Giunta di concerto con le concessionarie farà per
attivare al più presto questa sperimentazione, perché così potremmo
avere dei numeri e dei dati e renderci così conto del volume del
traffico che verrebbe ad essere interessato e sgravare la città da
un traffico che chiamerei improprio.
Spero che questa sperimentazione si avvii al più presto: avere
dati e conoscenze certe e verificabili è indispensabile per
raggiungere l'obiettivo, che riguarda non solo la città, ma tutto
l'indotto economico e non solo, che si sviluppa attorno alla città
stessa.
