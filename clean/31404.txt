Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 477 del 1° aprile 2009 - Resoconto
OGGETTO N. 477/XIII - Interrogazione: "Problematiche
riguardanti le politiche di integrazione degli immigrati
provenienti dai Paesi del nord Africa".
Interrogazione
Premesso che:
- negli ultimi anni si è verificata una crescente
immigrazione in Valle d'Aosta, non solo di persone provenienti
dall'est Europa, ma anche dai paesi del Nord Africa, i quali
certamente contribuiscono allo sviluppo economico della regione,
essendo impiegati per lo più nel settore commerciale, agricolo ed
edilizio;
- è notorio che coloro che provengono dai paesi nordafricani
sono di religione islamica e, nel rispetto dei nostri principi
costituzionali, hanno la facoltà di praticare la loro religione
liberamente;
- è però altrettanto noto come spesso nelle moschee, nei
luoghi di culto o nei centri di cultura islamica la lingua
utilizzata sia l'arabo e che in un passato non troppo remoto, in
diverse parti d'Italia si sono verificati episodi per nulla adatti
alla collocazione occidentale dell'Italia e al ruolo che il nostro
paese ha nello scacchiere internazionale, come ad esempio il
reclutamento di individui per il terrorismo internazionale e la
predicazione di atti contro l'occidente cristiano;
tutto ciò premesso, considerato anche il ruolo prefettizio
svolto dal Presidente della Regione;
il sottoscritto Consigliere regionale
Interroga
il Presidente della Regione per sapere:
1) qual è l'incidenza in termini percentuali sulla
popolazione valdostana della presenza di immigrati provenienti da
paesi di religione islamica;
2) se esistono delle stime sui flussi migratori in Valle
d'Aosta nei prossimi anni;
3) quante moschee o luoghi di culto o quanti centri di
cultura islamica sussistono sul nostro territorio;
4) fatti salvi i principi costituzionali e le leggi che
regolano la materia, quali sono le politiche di integrazione
attualmente in atto e se stanno dando esiti positivi, considerato
che in alcune zone della città di Aosta e di altri comuni stanno
sorgendo sentimenti di intolleranza da parte di nostri
concittadini.
F.to: Zucchi
Président
- La parole au Président de la Région,
Rollandin.
Rollandin (UV)
- Grazie, Presidente. Questa
interrogazione del collega ci permette di fare il punto della
situazione, almeno dai dati che abbiamo e che cercherò di riferire,
in modo da fare una riflessione nel merito.
Rispetto alla prima domanda:
"qual è l'incidenza in termini
percentuali sulla popolazione valdostana della presenza di
immigrati provenienti da Paesi di religione islamica"
, devo
dire che i dati di cui disponiamo riguardano la situazione al 31
dicembre 2007 e sono pubblicati sul
dossier
statistico
immigrazione 2008 della Caritas. I dati relativi al 2008, benché
già trasmessi dai Comuni, non sono ancora stati elaborati, ma
quanto prima potremo fare una valutazione anche su questi. In base
ai dati disponibili, il totale della popolazione straniera di
origine nord-africana in Valle al 31 dicembre 2007 era di 2.508
persone, 1.432 di sesso maschile e 1.076 di sesso femminile pari al
2% della popolazione residente in Valle. Va detto al riguardo che
questo numero non esaurisce i possibili immigrati provenenti dai
Paesi di religione islamica, in quanto vi sono altri Paesi ad alto
flusso migratorio non appartenenti al nord-africa in cui è diffusa
la religione islamica come l'Albania, l'India, la Costa d'Avorio,
la Bosnia-Erzegovina, Senegal, Turchia, Iran e Pakistan, né
peraltro questi numeri permettono di avere un dato certo sul numero
di credenti effettivamente praticanti. Ad ogni modo e per
completezza di informazione, si aggiunge che rispetto al 2006 la
popolazione straniera proveniente dal nord Africa ha registrato nel
2007 un incremento dell'8%, pari a 204 immigrati in più. Inoltre
alla data del 31 dicembre 2007 la popolazione straniera
complessivamente presente in Valle era pari a 5,2% della
popolazione residente (6.604 immigrati su un totale di 125.979
persone residenti in Valle). Come avremo i dati del 2008,
provvederò a comunicarli, ma c'è stato ancora un aumento nel 2008;
adesso non so di preciso perché i dati stanno arrivando.
"Se esistono delle stime sui flussi migratori in Valle
d'Aosta nei prossimi anni"
, su questo è piuttosto difficile, in
quanto l'analisi richiede che vengano presi in considerazione tre
differenti fattori di flusso, dei quali solo il primo è conoscibile
con certezza, perché stabilito dal Governo con proprio decreto: il
fattore di flusso, ossia gli interessi per lavoro di stranieri
provenienti dal loro Paese di origine; il secondo fattore di flusso
è il trasferimento in Valle di stranieri già presenti nel
territorio nazionale; il terzo fattore di flusso riguarda gli
ingressi di stranieri per ricongiungimento o coesione familiare.
Per quanto riguarda il primo fattore, ingressi per lavoro di
stranieri provenienti dal loro Paese di origine, per il 2009 il
decreto flussi ha stabilito l'assegnazione di 54 quote di ingresso
per il lavoro in Valle, 23 delle quali riservate ad immigrati
provenienti dal nord Africa. Nel 2008 gli ingressi per lavoro di
stranieri provenienti dal nord Africa sono stati 55. Il secondo
fattore di flusso (trasferimenti di immigrati già presenti sul
territorio) non è predeterminabile, perché è legato a fattori che
non sempre hanno questo tipo di registrazione, perché per gli altri
sì, dipendendo da motivi quali per esempio l'andamento del mercato
del lavoro e i legami con le comunità presenti sul territorio. Per
quanto riguarda i ricongiungimenti familiari, terzo fattore, si
segnala che nel corso del 2008 sono stati registrati 89 ingressi di
familiari di cittadini di origine nord africana, dato dovuto alla
sempre più consolidata presenza maghrebina in Valle, che lascia
presupporre per il futuro un andamento costante di questo tipo di
ingressi. Infine, in relazione alle coesioni familiari, per quanto
riguarda i casi in cui la richiesta è formulata da un cittadino
italiano, è impossibile fornire una stima, anche considerando che
tali richieste non sono neppure registrate presso gli uffici della
Regione essendo inoltrate direttamente alle autorità consolari.
Terzo punto:
"quante moschee o luoghi di culto o quanti
centri di cultura islamica sussistono sul nostro territorio"
,
l'unico luogo di culto islamico ufficiale è sito ad Aosta in via
Carrel. Nel recente passato si annoverava anche un luogo di culto
nel comune di Verrès, ma che oggi non risulta più essere
utilizzato. Si registra inoltre la presenza di 4 associazioni
radicate sul territorio della regione: l'AMAV, Associazione Maghreb
Araba Valdostana; l'Associazione "Rayon du Soleil", che riunisce
donne di area araba; l'AMIVA, Associazione marocchina immigrati in
Valle d'Aosta e l'Associazione Lega Islamica Valle d'Aosta. Tali
associazioni sono accreditate presso il Consiglio territoriale per
l'immigrazione con diritto di partecipare alle sedute plenarie.
Infine:
"fatti salvi i principi costituzionali e le leggi che
regolano la materia, quali sono le politiche di integrazione
attualmente in atto e se stanno dando esiti positivi, considerando
che in alcune zone della città di Aosta e di altri Comuni stanno
sorgendo sentimenti di intolleranza da parte di nostri
concittadini"
, è opportuno considerare che non si sono
verificati in Valle d'Aosta episodi di intolleranza particolari
come abbiamo visto in altre città, e che in linea generale
sentimenti di questo genere sono legati a fatti o ad accadimenti
connessi a crimini o delitti, che sono perseguiti dalle autorità
competenti. L'Amministrazione regionale peraltro pone particolare
attenzione alle politiche di integrazione dei cittadini
extracomunitari e non solo di quelli di religione islamica e ciò
nel solco delle linee guida approvate dalla Giunta nella scorsa
legislatura relative agli orientamenti e indirizzi in materia di
politiche per l'immigrazione, in numerosi e importanti settori
quali l'istruzione pubblica, la formazione professionale, la
mediazione interculturale in generale, in particolare nel settore
sanitario sulla base di principi generali volti ad evitare ogni
forma di discriminazione, a garantire l'accoglienza e
l'integrazione sociale dei cittadini stranieri, le pari opportunità
di accesso ai servizi e alle forme di tutela dei diritti. Ad
esempio ad oggi ci sono 15 mediatori di lingua araba iscritti nel
registro regionale dei mediatori interculturali, ossia dagli
operatori sociali normalmente loro stessi immigrati che fungono da
punto di riferimento tra i cittadini immigrati e le istituzioni per
facilitare il dialogo e l'accesso ai servizi socio-sanitari. A
questo riguardo nel 2003 è stato attivato il servizio di
intermediazione interculturale presso le strutture ospedaliere
regionali, che ha l'obiettivo generale di rafforzare il ruolo
dell'Ospedale nella promozione della salute nei cittadini stranieri
e di creare le condizioni per una corretta ed efficace gestione dei
rapporti fra pazienti immigrati e le strutture ospedaliere. Nel
2008 sono stati 338 su un totale di 458 gli interventi di
mediazione nell'area araba. Spero di aver risposto, se ci sono
ulteriori informazioni, sono disponibile a darle.
Président
- La parole au Conseiller Zucchi.
Zucchi (PdL)
- Grazie, Presidente. Lo scopo di questa
interrogazione era quello di fare il punto della situazione su
questo argomento. Un argomento che, per sgombrare il campo da ogni
strumentalizzazione, è ben lungi da essere vicino a sentimenti
xenofobi e razzisti, bensì quello di fare una fotografia della
situazione esistente nella nostra regione, che sappiamo tutti
essere in una situazione diversa rispetto alle altre Regioni
italiane, dove questo fenomeno ha assunto delle dimensioni di altro
livello e di altra preoccupazione nei confronti degli abitanti e
dei nostri concittadini nazionali. Era importante capire qual era
la situazione, quindi le risposte che sono state date danno il
senso di un incremento, seppure lieve, non so se lieve o medio, ma
sempre costante in questi anni. Attendiamo i dati del 2008, però,
facendo il raffronto secondo quanto da lei dichiarato, dal 2006 al
2007 c'è stata comunque un'elevazione dell'8% di afflusso. Ritengo
pertanto in questa sede rimarcare la necessità - lo dico a lei in
qualità di responsabile con funzioni prefettizie, non solo come
responsabile del Governo regionale - di come sia importante tenere
sotto controllo questi fenomeni affinché sia rimarcata nella nostra
coscienza collettiva l'importanza dell'integrazione di queste
persone che vengono nella nostra regione, che, come da tutti
sottolineato, vengono nella maggior parte dei casi - sono casi solo
sporadici quelli limitati alla clandestinità e alla delinquenza, su
cui vorrò soffermarmi - per svolgere quelle attività che i nostri
concittadini per motivi vari non svolgono più. È quindi
maggiormente lodevole e importante adottare delle politiche di
integrazione, adottare un atteggiamento da parte della nostra
Regione affinché queste persone che vengono nella nostra regione a
svolgere questi lavori e che quindi abbiano veramente la volontà di
integrarsi nella nostra società, abbiano un sostegno
nell'apprendimento della nostra lingua anzitutto, perché è
importante che le persone che vengono nel nostro territorio
imparino nel più breve tempo a rispettare le nostre regole, le
nostre leggi, anche la nostra lingua e non dico le nostre
tradizioni, perché è impossibile pensare a coloro che hanno una
religione diversa di imporre un'altra religione, non sarebbe
neanche possibile, ma, dal punto di vista delle regole del nostro
Stato, questo sì. È importante che fin da piccole queste persone,
quindi le famiglie che si spostano nella nostra regione ai fini
dell'integrazione, possano essere adeguatamente sostenute
nell'apprendimento di tutto quello che fa parte del nostro
convivere civile, perché credo che solo in questa maniera si possa
raggiungere quel livello di integrazione che è necessario per
contribuire e proseguire in un'azione che comunque sia sana. È
evidente che lei, Presidente, non può fornire dei dati che sono
impossibili da dare e relativi al fenomeno della clandestinità,
perché, essendo clandestini, non si possono fornire dei numeri che
sarebbero comunque censiti dall'autorità come la Questura o da lei
stesso, però anche il fenomeno della clandestinità è un fenomeno da
tenere sotto controllo anche nella nostra regione, perché sembra
che l'Italia, anche le recenti notizie che arrivano ogni giorno sui
mass
media
lo ribadiscono, sia diventata un paese
miraggio, un terreno considerato elemento di costruzione per un
futuro di queste povere persone che cercano delle realtà differenti
e che potrebbero vedere anche nella nostra regione un punto di
approdo.
Anche sul fenomeno della clandestinità, pur essendo un
territorio piccolo e per certi versi facilmente controllabile,
quindi è bene mantenere un livello di guardia elevato, perché, come
abbiamo avuto modo di parlare in Commissione, soprattutto in certe
realtà come la bassa Valle sono crescenti dei fenomeni di
microcriminalità, che sono sfociati in certi atteggiamenti che
hanno destato delle preoccupazioni - in questo senso mi riferivo al
punto n. 4 dell'interrogazione - e che meritano la dovuta
attenzione da parte di tutti per evitare che si arrivi ad una
situazione che possa andare fuori controllo.
