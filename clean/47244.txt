Classificazione
ASSISTENZA SANITARIA E OSPEDALIERA



Oggetto del Consiglio n. 3538 del 17 aprile 2024 - Resoconto
OGGETTO N. 3538/XVI - Interrogazione: "Percorso riabilitativo
post-operatorio nelle strutture regionali e in quelle fuori
regione".
Marguerettaz (Presidente) -
Punto n. 21 all'ordine del
giorno. Per la risposta, la parola all'assessore Marzi.
Marzi (SA) -
Leggo le domande: "Se per tutte le patologie
che necessitano di percorso riabilitativo post-operatorio è attivo
il rispettivo e idoneo servizio di riabilitazione nei modi e nei
tempi previsti dai protocolli del Sistema Sanitario Nazionale".
Domanda n. 3: "Nel corso dell'anno 2023 quanti sono i casi
suddivisi per patologia di pazienti per i quali è stato necessario
un percorso riabilitativo post-operatorio preso in carico dalle
strutture in Valle d'Aosta e quanti in strutture esterne".
Rispondo insieme alle domande n. 1 e 3, appena lette. I percorsi
riabilitativi previsti per i pazienti sottoposti a interventi
ortopedici e neurochirurgici sono i seguenti:
a) pazienti sottoposti presso il Parini a interventi di
chirurgia ortopedica maggiore, come frattura del femore, protesi
all'anca o al ginocchio: a seguito di valutazione fisiatrica e
stesura del progetto riabilitativo individuale, il paziente inizia
il programma riabilitativo presso l'Istituto clinico di
Saint-Pierre per completare il recupero funzionale. I tempi
previsti sono di diciassette giorni, aumentabili fino a quaranta.
Nel 2023 i pazienti operati al Parini e inseriti in questo percorso
riabilitativo sono stati 274;
b) pazienti sottoposti presso l'Istituto di Saint-Pierre, o
presso Ospedali fuori Valle, a intervento di chirurgia protesica
maggiore, cioè la protesi all'anca o al ginocchio: per tali
pazienti il percorso riabilitativo è il medesimo da seguire presso
l'Istituto di Saint-Pierre. Nel 2023, i pazienti inseriti in questo
percorso riabilitativo, sono stati 273 operati a Saint-Pierre e 18
presso Ospedali fuori Valle;
c) pazienti sottoposti a interventi di chirurgia ortopedica
minore, come, ad esempio, la ricostruzione del legamento crociato
anteriore o la frattura del polso presso l'Ospedale Parini o la
clinica di Saint-Pierre. A tali pazienti, dopo dimissione e
valutazione fisiatrica, viene consegnata un'impegnativa di ciclo di
rieducazione funzionale da prenotare telefonicamente al CUP per
svolgere il programma riabilitativo in regime ambulatoriale;
d) pazienti sottoposti a intervento neurochirurgico, come per
aneurisma celebrale, craniotomie e decompressione midollare presso
il reparto di neurochirurgia dell'Ospedale Parini: i pazienti, che,
a seguito dell'intervento, subiscono una cerebrolesione, valutata
come media a stabilizzazione clinica, proseguono il percorso
riabilitativo presso l'Istituto di Saint-Pierre. Nel 2023 sono
stati 87. I tempi previsti sono venticinque giorni, aumentabili
sino a sessanta giorni. I pazienti per i quali si verifica una
cerebrolesione più grave nel 2023 sono stati 20, a stabilizzazione
clinica proseguono il percorso riabilitativo in una idonea
struttura fuori Valle. Al termine del ricovero in tale struttura,
se necessario il paziente prosegue la riabilitazione presso
l'Istituto di Saint-Pierre. I pazienti con lesioni midollari, 5
pazienti nel 2023, a stabilizzazione avvenuta, devono proseguire il
percorso riabilitativo in un'unità spinale fuori Valle. Anche in
questi casi, il fisiatra ospedaliero compila il piano riabilitativo
e successivamente è individuata la struttura adeguata e sono
concordati i tempi di trasferimento. Al termine del ricovero in
un'Unità spinale fuori Valle, il paziente - se necessario -
prosegue la riabilitazione presso l'Istituto di Saint-Pierre, sul
quale abbiamo confermato nel 2024 l'impegno straordinario sulla
riabilitazione e potenziato l'impegno per la lungodegenza.
Sempre in seno alla collaborazione fattiva con la clinica di
Saint-Pierre abbiamo già dato concretezza allo sviluppo chirurgico
multidisciplinare inerente alla chirurgia generale, dando corso
alla legge 27/2023, e ora siamo impegnati a incrementare l'attività
chirurgica ortopedica sia per dare più spazio all'attività
chirurgico-ospedaliera del Parini, sia per incrementare l'attività
chirurgica ortopedica a favore dei Valdostani in capo alla clinica
di Saint-Pierre.
A completamento delle informazioni sopra descritte, aggiungiamo
che circa il 20% dei pazienti con diagnosi principale di sindrome
coronarica acuta, insufficienza cardiaca o ad alto rischio
ischemico residuo è indirizzato a programmi riabilitativi in regime
ospedaliero presso il Parini o in regime ambulatoriale.
Venendo alla domanda n. 2, "Se esista un sistema di verifica del
livello di gradimento dei servizi in questione da parte dei
pazienti interessati dai vari percorsi riabilitativi e/o se
risultino segnalazioni negative da parte degli utenti e, in caso di
che tipo", per quanto attiene al secondo quesito, nel corso del
2023 l'URP dell'Azienda USL ha ricevuto una sola segnalazione. La
stessa si riferiva alla difficoltà di effettuare le sedute
riabilitative post-intervento a causa dell'assenza per malattia
dell'infermiera esperta in stomato-terapia e disfunzione del
pavimento pelvico.
Al rientro in servizio della professionista sanitaria, l'utente
è stato/stata ricontattato per proseguire le sedute.
Telefonicamente sono state inviate all'URP alcune segnalazioni
riferite alla difficoltà di effettuare prestazioni dello stesso
genere che sono state tutte risolte per le vie brevi in pochi
giorni.
L'Azienda USL informa che entro la fine dell'anno in corso sarà
svolta la verifica del gradimento dei servizi ospedalieri
ambulatoriali, sospesa durante l'emergenza Covid; sono infatti in
fase di completamento le attività di digitalizzazione dei
questionari di gradimento.
Presidente -
Per la replica, la parola al consigliere
Segretario Distort.
Distort (LEGA VDA) -
Grazie, Assessore, per la risposta,
i cui contenuti ci permettono di avere informazioni e dati
necessari per un approfondimento in corso da parte mia insieme al
mio gruppo ovviamente per individuare in termini collaborativi - ma
non collaborativi con la maggioranza o con il Governo, ma
collaborativi nei confronti della comunità valdostana - la migliore
organizzazione possibile dei percorsi riabilitativi post-operatori
che poi, tra l'altro, espliciteremo in successive iniziative,
quindi io la ringrazio per i dati forniti.
Dati, tra l'altro - ho notato - fondamentalmente - mi permetta
di dire - sbilanciati verso l'ambito ortopedico, traumatologico,
neurochirurgico; ho trovato soltanto nella sua risposta un
riferimento mi sembra abbastanza marginale per le patologie
cardiologiche che presuppongono cardiochirurgia e che comunque è
del tutto evidente che necessitano di percorsi riabilitativi
estremamente importanti, anche perché noi sappiamo che la sanità si
poggia fondamentalmente su tre pilastri: prevenzione, cura - e
nella cura mettiamo anche l'intervento operatorio - e poi
riabilitazione. La riabilitazione fondamentalmente è quella fase
che si chiama così comunemente riconosciuta come guarigione, e tra
l'altro è proprio per questo che noi abbiamo puntato l'attenzione
su questo, non per andare a cercare dei vulnus nel sistema
sanitario regionale, Assessore, spero che l'abbia capito, ma spero
soprattutto che l'abbia capito chi ascolta quest'intervento.
L'obiettivo è proprio di andare a capire che nella fase di
guarigione si colloca proprio quell'atteggiamento di consapevolezza
delle persone che hanno percepito la fragilità del proprio essere,
quindi è una fase estremamente importante ed è estremamente
importante che i percorsi siano organizzati nel miglior modo
possibile.
Allora se esistono dei protocolli che funzionano bene, molto
bene, se le critiche e le osservazioni sono poche, lei ha citato
soltanto una di cui si è a conoscenza e va benissimo, ciò non
esime, non dispensa il Governo e non dispensa neanche l'opposizione
che io rappresento, né il Governo né l'opposizione da pensare a
formule sempre migliori.
Teniamo conto, per esempio, che ci sono convenzioni in atto con
strutture fuori Valle molto distanti dalle famiglie degli utenti,
pensiamo soltanto ad attività logistiche, tipo andare a prendere la
biancheria sporca e consegnare la biancheria pulita all'utente che
sta svolgendo un percorso riabilitativo. É chiaro che non si può
avere tutto, però nello stesso tempo è altrettanto chiaro che è
opportuno - e indispensabile soprattutto - che un buon Governo si
attui e si spenda in questi termini.
Pensiamo che magari ci sono delle strutture private che esistono
sul territorio con le quali si potrebbero stabilire dei rapporti di
convenzione, strutture anche molto più piccole, che comunque
potrebbero essere in grado di svolgere un certo tipo di percorso
riabilitativo.
Noi vogliamo in questo modo dimostrare che noi siamo aperti a
questi scenari e a questo tipo d'indagine, ovviamente
nell'obiettivo del bene della salute dei componenti della nostra
comunità, nello stesso tempo vogliamo continuare a mantenere
quest'atteggiamento di sprone nei confronti del Governo, perché la
posta in gioco è il benessere e soprattutto la salute dei
Valdostani, e sotto questo punto di vista noi non vogliamo fare
assolutamente la minima strumentalizzazione elettorale partitica,
ma vogliamo pensare che il buon Governo inizi anche dal percorso in
opposizione, e noi cerchiamo di andare esattamente in questa
linea.
