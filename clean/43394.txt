Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 780 del 8 luglio 2021 - Resoconto
OGGETTO N. 780/XVI - Interpellanza: "Motivazioni delle scelte
operate nel disciplinare di gara per l'affidamento del servizio di
trasporto disabili per il periodo 2021-2026".
Bertin (Presidente) -
Punto n. 28. Per l'illustrazione,
il consigliere Ganis.
Ganis (LEGA VDA) -
La questione del trasporto e
accompagnamento delle persone con disabilità è molto importante e
fa parte della rete d'interventi in campo sociale finalizzati a
permettere alle persone con necessità speciali che non risultino in
grado di servirsi dei normali mezzi pubblici di raggiungere la
massima autonomia.
L'importante è fare in modo che tutti possano raggiungere le
strutture assistenziali, formative, socio-sanitarie e sanitarie,
nonché i luoghi di lavoro e di aggregazione. Se non si vivono da
vicino situazioni del genere, si può far fatica a comprendere
l'utilizzo di questo servizio per poter disporre di indipendenza e
di autonomia per gli spostamenti.
Infatti, da quello che è emerso da molti cittadini valdostani
che usufruiscono di questo servizio, spesso si manifestano delle
difficoltà nell'accedervi. Il servizio attuale presenta parecchi
disservizi e aziende come la Tundo che ne garantiva il servizio ha
dimostrato di non poter garantire un servizio adeguato.
La nostra interpellanza quindi, oltre a evidenziare l'importanza
del servizio summenzionato, evidenzia alcune criticità relative al
bando di gara per l'affidamento del servizio di trasporto disabili
per l'anno 2021 e 2026.
Dopo essersi confrontati con aziende valdostane e aziende fuori
Valle e aver visionato appalti di altre Regioni, alcuni dubbi
rimangono e a questo punto vorremmo alcuni chiarimenti riguardo al
bando di gara.
Lascerei ora la parola al collega Manfrin il quale saprà
destreggiarsi tra gli innumerevoli paletti.
Presidente -
Per i restanti minuti Consigliere
Manfrin.
Manfrin (LEGA VDA) -
Ringrazio il collega Ganis con il
quale abbiamo lavorato su questa iniziativa, avrei voluto che a
rispondere ci fosse colei che ha supervisionato questa gara
d'appalto a cui avevamo già fatto i nostri appunti ai tempi, ma,
ovviamente, è obbligato a rispondere lei Presidente, quindi le
domande le rivolgiamo a lei.
Innanzitutto il primo dei rilievi che abbiamo voluto
esplicitare, proprio per avere un riferimento puntuale, è quello
della durata dell'appalto. Come abbiamo detto più volte, non
soltanto in questa legislatura ma anche prima, la durata di 5 + 5
dell'appalto, che modifica quello precedente, durato dieci anni,
evidentemente mostra un problema: è il problema che ha appena
sollevato il collega Ganis e mi pare più che evidente, cioè quello
che è accaduto la Tundo, così come al servizio in generale,
purtroppo è figlio di questa durata decennale dell'appalto. Abbiamo
detto che l'appalto sul trasporto disabili è cominciato con alcune
tecnologie, con alcune unità di personale, con alcune disposizioni
del servizio e poi siamo arrivati negli ultimi anni ad avere un
servizio in cui, mano a mano che ci si avvicinava alla scadenza,
alla possibilità di perdere l'appalto, non si facevano più le
revisioni dei mezzi, non si rinnovava più il personale, non si
faceva più formazione e tutto questo si è scaricato ovviamente
addosso agli utenti.
Il problema è evidente, lo avevamo evidenziato anche in sede di
discussione, non ci è stato dato ascolto e quindi si è trasformata
questa fattispecie di appalto decennale in un 5 + 5 che
evidentemente non potrà che trasformarsi in un appalto decennale
nuovamente e ritroveremo tra dieci anni, forse meno, magari fra
sette - quindi gli ultimi tre anni di appalto - gli stessi problemi
che abbiamo avuto adesso.
Passiamo invece agli altri punti relativi alla gara che abbiamo
messo nel mirino.
Al punto 13 della gara, tra i criteri vengono assegnati 20 punti
su 70 all'esperienza nel trasporto disabili. Questo ci è sembrato
un criterio che pone alte barriere all'ingresso di nuovi soggetti,
perché mette il rilievo sull'esperienza aziendale e non su quella
dei dipendenti, del personale, che invece viene inserita dopo,
quindi questo ci è sembrato un elemento un po' dissonante.
Poi abbiamo quella relazione tecnica al punto 13.1: il
concorrente, come valutazione tecnica, deve redigere una relazione
tecnica sulla base dei requisiti richiesti; il problema è che
questa non può essere oggettiva, perché questa relazione non chiede
nello specifico in maniera analitica quelli che saranno gli
elementi, ma chiede di descrivere le modalità di esecuzione del
servizio e non vengono inseriti criteri concreti a cui fare
riferimento, la valutazione viene fatta quindi a questo punto, come
purtroppo spesso accade, ad insindacabile giudizio della
Commissione e presenta i consueti rischi di ricorsi e anche di
difformità di giudizio: quello che secondo me è un ottimo servizio
magari per un'altra persona che giudica sarà un servizio meno
buono.
Al punto D1 invece ci chiediamo per quale motivo venga dato
risalto alla presenza di una officina dedicata e continuativa per
gli interventi di manutenzione straordinaria sui mezzi e non ci si
accontenti di una semplice convenzione con un'officina che può fare
le riparazioni del caso. Si chiede specificamente che ci sia
un'officina dedicata, non riusciamo a comprendere questo
elemento.
Arriviamo poi all'attestazione del fatturato specifico, che è
una delle cose un poco più curiose che vengono inserite all'interno
di questo bando: si chiede un fatturato specifico, per chi vuole
occuparsi del trasporto disabili, degli ultimi tre esercizi
finanziari; un fatturato specifico, riferito solo al trasporto
disabili, che assommi a 4 milioni e mezzo, cioè un totale che
raggiunga specificamente questa soglia e un fatturato che negli
ultimi due esercizi raggiunga i 200 mila euro. La domanda che mi
sono fatto è: "Ma quante aziende possono avere queste
caratteristiche su un fatturato specifico?", sarebbe curioso,
sarebbe interessante fare un'indagine su quante aziende possono
corrispondere a questi requisiti. Peraltro ricordiamo che su
questo, come previsto nella gara d'appalto, non si può fare
avvalimento e quindi il criterio evidentemente è molto più
escludente.
Poi c'è l'allegato A ter, i requisiti di ordine speciale, dove
si richiede - sentite bene - la piena disponibilità giuridica di
almeno 34 mezzi, dei quali 23 attrezzati per il trasporto disabili
in carrozzella e 3 abilitati a trasportare più di 15 soggetti
contemporaneamente, anch'essi in carrozzella. La cosa curiosa è che
si chiede di avere la piena disponibilità giuridica, cioè si
richiede già di avere questi mezzi in pancia. Quindi,
sostanzialmente, a un'azienda che dovesse presentare un contratto
d'acquisto che viene concluso nel momento in cui c'è la vittoria di
una gara d'appalto non potrebbe andare bene, quindi io devo già
avere in pancia i mezzi che mi servono per erogare il servizio.
Anche questa è una caratteristica molto curiosa, ci siamo chiesti
le motivazioni con le quali sia stato inserito questo requisito
anche perché, come ci hanno evidenziato, anche questo è un
requisito che taglia fuori numerose aziende.
E infine, l'abbiamo già citato ma lo ribadiamo, al punto 16.6
non è consentito avvalimento per i requisiti generali.
Il problema vero... non è che si debba privilegiare un'azienda
piuttosto che un'altra, noi siamo per il libero mercato e quindi se
c'è una gara ben venga che la vinca questo o quel soggetto, quello
che noi vorremmo è che venisse erogato un servizio, il servizio
migliore possibile dall'azienda migliore possibile. Se quindi la
gara deve essere fatta, deve essere fatta su regole che possano
permettere al migliore di partecipare e vincere e quindi erogare un
servizio. Ci chiediamo il perché di questi criteri stringenti.
Mi auguro che lei, Presidente, ci possa dare una risposta che
sia soddisfacente per quanto riguarda appunto tutti i punti che
abbiamo sollevato nella nostra interpellanza.
Presidente -
Risponde il Presidente della Regione.
Lavevaz (UV) -
Non so se sarò esaustivo, come ha
ricordato giustamente lei è inutile che lo ripeta, non ho seguito
io personalmente la costituzione in questa gara d'appalto, quindi
mi limiterò a illustrare le motivazioni che gli uffici mi hanno
preparato.
Le motivazioni tecniche inerenti alle tempistiche, ai criteri di
valutazione, alla valutazione tecnica, alla capacità economica e
finanziaria, alle capacità tecniche e professionali e
all'avvalimento sono state valutate e concordate tra il RUP, i
diversi uffici dell'Amministrazione regionale e la CUC, tenuto
conto delle esigenze e delle criticità emerse durante l'appalto in
essere, cioè 2011-2021.
In data 2 marzo 2021, è stato anche effettuato un incontro con
le diverse associazioni del mondo della disabilità per presentare
le principali caratteristiche del nuovo appalto.
Riguardo alle tempistiche, la CUC ha suggerito di ridurre la
durata del contratto rispetto all'attuale in quanto in dieci anni
possono cambiare le condizioni dello stesso. Il periodo temporale è
stato dimezzato, avendo comunque la possibilità di prorogarlo per
altre cinque, tutelando in questo modo l'Amministrazione regionale.
Prima della scadenza del quinto anno è previsto un momento di
valutazione sull'andamento del servizio erogato: decidere se
proseguire con lo stesso soggetto oppure indire una nuova gara in
caso di livelli di servizio inadeguati o problemi di altro
genere.
Quanto ai criteri di valutazione, come base di partenza sono
stati ripresi e rivalutati i criteri della attuale gara d'appalto
approvati con DGR 2441/2010, ai quali sono stati apportati i
necessari correttivi a seguito delle criticità riscontrate durante
questi dieci anni di servizio.
Fra le altre cose, le associazioni dei disabili hanno chiesto
una maggiore formazione professionale degli autisti, quindi è stato
ritenuto opportuno assegnare venti punti all'esperienza specifica
nel settore della disabilità da parte degli autisti.
Quanto alla valutazione tecnica, è stata prevista la redazione
di una relazione tecnica formata da un massimo di dieci pagine da
parte degli offerenti, in modo da far emergere i punti di forza
della proposta del concorrente in termini di esperienza degli
autisti, organizzazione e programmazione delle corse, formazione
continuativa prevista, dotazione di mezzi e strutture eccetera.
In quanto all'officina dedicata, la disponibilità di un'officina
interna può consentire tempi d'intervento di riparazioni più rapidi
rispetto al ricorso a soggetti esterni che devono soddisfare anche
le esigenze della clientela abituale.
Quanto alla capacità economica finanziaria, questo requisito di
norma dà conto della solidità e della capacità produttiva di
un'azienda che deve essere in grado, per organizzazione e
dimensioni, di far fronte al tipo e al numero di servizi
richiesti.
È stata richiesta la medesima capacità dell'attuale appalto -
cioè 4 milioni e mezzo, come ha giustamente ricordato - per quanto
riguarda la somministrazione di servizi di trasporto
automobilistico e collettivo di persone, in modo da avere
concorrenti sufficientemente strutturati, dimensionati e un
fatturato specifico per il trasporto disabili più basso, 200 mila
euro, in modo da non restringere eccessivamente la possibile rosa
di concorrenti ma, al contempo, garantire un'adeguata esperienza
nel settore del trasporto dei disabili.
Quanto invece alla disponibilità dei mezzi, per determinare
numero e tipo di mezzi minimo ci si è basati sull'esperienza di
questi dieci anni di servizio. Sono stati indicati valori e
tipologie di veicoli in grado di far fronte ai servizi richiesti in
questi ultimi anni, escludendo ovviamente il periodo Covid che ha
visto una contrazione di servizi per le limitazioni imposte
all'attività delle persone.
Infine, per quanto riguarda l'avvalimento, su consiglio della
CUC, vista la particolarità del servizio richiesto, si è ritenuto
preferibile non consentire l'avvalimento per la dimostrazione dei
requisiti generali d'idoneità professionale.
Per ottenere un servizio svolto con efficienza e con
l'attenzione necessaria, è opportuno che i partecipanti alla gara
abbiano maturato un'esperienza diretta in questa attività per la
quale il comportamento e la sensibilità degli autisti nei confronti
degli utenti sono di particolare importanza.
Presidente -
Per la replica, consigliere Manfrin ne ha
facoltà.
Manfrin (LEGA VDA) -
Ovviamente le risponderò per punti e
nel limite del possibile di quello che possiamo oggi analizzare
dalle sue risposte.
Cominciamo dalla durata di questo appalto, lei ci ha detto che
direttamente era stato segnalato anche dalle associazioni di
ridurre la durata di questa appalto, perché dieci anni era
eccessivo, quindi mi conferma che questa era una richiesta che era
stata messa sul tavolo, e lei ci dice che questa richiesta è stata
accettata facendo un appalto che è quinquennale e poi si proroga
per altri cinque anni. Concorderà con me che è la stessa cosa?
Perché quella valutazione che lei pone, che dice che verrà fatta a
metà del servizio, è una valutazione che in realtà era già stata
fatta anche durante il servizio; sa benissimo che le inadempienze
possono causare anche una risoluzione dei contratti d'appalto. Le
inadempienze sono state molteplici, io stesso le ho portate
all'interno di quest'aula, e le inadempienze per esempio della
Tundo che abbiamo portato in quest'aula in questa legislatura - ma
io ho segnalato inadempienze anche nella scorsa legislatura- si
sono chiaramente manifestate, ma non hanno dato poi seguito a
nessuna conseguenza, cioè è stato preso atto di queste
inadempienze, è stato chiesto conto di queste inadempienze, io le
ricordo per esempio che ho portato in questa aula, ovviamente non
prendo le parti di nessuno, il caso di una signora insultata
dall'autista perché era in ritardo. Il caso di un ragazzo disabile
che purtroppo ha una forma di autismo e che evidentemente a volte
non risponde delle sue azioni che è stato quasi malmenato. Cioè
stiamo parlando di casi molto gravi, non di casi lievi, e su questi
non è stato preso alcun provvedimento e abbiamo portato a
compimento questo appalto.
Se neanche questi casi così gravi hanno portato a una
risoluzione o a delle conseguenze, se vuole facciamo una scommessa
con lei, io mi auguro che io e lei saremo ancora vivi tra dieci
anni e quindi magari possiamo fare una scommessa e vedere se fra
cinque anni questo appalto verrà rinnovato oppure no e le
garantisco che io vinco la scommessa perché questo appalto verrà
rinnovato. Quindi questa indicazione è stata puntualmente
disattesa.
La formazione di cui lei ci ha detto e che viene garantita sulla
base del requisito dell'esperienza, in realtà - probabilmente lei
non lo sa ma glielo dico io - era prevista anche nello scorso
appalto. Alla scorsa gara d'appalto era prevista la formazione per
ogni singolo autista e quando siamo venuti in quest'aula e in
Commissione per chiedere conto di quella formazione, se era stata
fatta, proprio per i casi che le ho segnalato - e non le segnalo
tanti altri che abbiamo evidenziato in quest'aula - ebbene ci è
stato detto: "Ma sì, abbiamo cento autisti che girano, una metà ha
fatto i corsi, l'altra metà no, caso vuole che proprio quello che
quel giorno ha malmenato il disabile era quello che non aveva fatto
il corso". Accipicchia che sfortuna. E quello che ha insultato la
signora perché era in ritardo? "Anche". Caspita, sono sempre
fulmini che cadono nello stesso posto. Capirà che così come la
formazione era stata richiesta, la formazione è stata puntualmente
disattesa.
L'avere un'officina integrata, lei mi dice: "Rallenta le
operazioni se dobbiamo rivolgerci a un'officina esterna". Non lo
so, se io faccio un accordo, una convenzione con un'officina e gli
dico che io ho la priorità d'intervento nel caso un mio mezzo sia
fermo, e con 34 mezzi che voi chiedete direi che di mezzi ce ne
sono a sufficienza, io ho la priorità d'intervento e quindi quel
mezzo ha la priorità nell'essere riparato, è sufficiente
un'officina e non una convenzione di un'officina intera a mia
disposizione per poter fornire un buon servizio.
Anche sui requisiti, 200 mila euro di fatturato specifico
sull'appalto: oggettivamente abbiamo chiesto in giro e moltissime
aziende che operano in Valle d'Aosta, ma anche fuori, ci hanno
detto che è un requisito eccessivo e ci hanno detto che ci sono
altre gare nelle quali questo requisito non viene chiesto.
Noi non abbiamo la capacità di poter condividere o meno, però
abbiamo chiesto a più di un operatore apposta, proprio perché
volevamo capire se questo era un requisito affidabile o meno.
Anche qui invece sui mezzi lei dice "Si prende un parco macchine
molto ampio per garantire il servizio" ma non ho capito: perché se
io ho un contratto di acquisto di questi mezzi, non sono al pari di
uno che questi mezzi ce li ha già nella sua disponibilità?
Capisce, Presidente? Questi interrogativi purtroppo non vengono
fugati dalla sua risposta, quindi ovviamente non possiamo essere
soddisfatti e noi proseguiremo con i nostri approfondimenti per
capire se effettivamente questa procedura sceglierà il miglior
contraente.
