Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 2966 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2966/X Funzionamento della cucina dell'Ospedale
Beauregard. (Interrogazione)
Interrogazione Venuti a conoscenza che da qualche tempo la
cucina del Beauregard sembrerebbe non interamente funzionante a
causa della rottura di alcune "marmitte";
Tenuto conto che tale situazione ha ingenerato e ingenera non
soltanto il malcontento ma anche la protesta dei degenti i quali
non avrebbero la possibilità di usufruire del servizio pasti
previsto dalla tabella dietologica;
il sottoscritto Consigliere regionale
Interroga
la Giunta regionale per sapere:
se quanto denunciato risponde al vero e nel caso affermativo
perché non sono stati adottati gli opportuni immediati interventi
risolutori;
se sono state già intraprese delle iniziative atte a
normalizzare la grave situazione venutasi a creare.
F.to: Parisi
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Confesso, Consigliere Parisi, che non sarò in
grado di dare una risposta esaustiva per cui mi aspetto che mi dica
che non sarà soddisfatto della mia risposta perché non so
distinguere la differenza che c'è fra una marmitta e una pentola.
Dico questo perché la risposta che mi hanno dato dall'USL fa questa
sottile distinzione. Mi dicono infatti che due pentole di grandi
dimensioni sono state danneggiate irreparabilmente e sono state
sostituite immediatamente con trattativa privata. Mi dicono ancora
che è in corso la procedura per la sostituzione delle marmitte, la
cui rottura peraltro non ha comportato disguidi alla mensa degenti.
Su indicazione dell'Unità operativa di Igiene pubblica si è invece
provveduto a realizzare i lavori strutturali di separazione dei
vari locali della cucina ritenuti assolutamente prioritari rispetto
ad ogni altro intervento. E questo era il vero intervento.
Sulla parte rimanente, ero a conoscenza che ci sono stati dei
disguidi all'interno della cucina per alcuni giorni; sicuramente
hanno avuto un eco per quanto riguarda i pazienti che hanno
mangiato per alcuni giorni solo dei passati di verdura, questo ha
determinato un miglioramento della situazione generale dei singoli
pazienti che però hanno dovuto rivolgersi a strutture interne ed
esterne per completare il loro menu. È stato un disagio, ne
prendiamo atto, non so cos'altro rispondere.
Presidente Ha chiesto la parola il Consigliere Parisi.
Parisi (Aut) Non so adesso se sono pentole o marmitte, non
stiamo a sottilizzare; come Consigliere regionale dovevo solo
sollevare un problema che mi sembra, dopo aver ascoltato le parole
dell'Assessore, che sia un problema reale.
Ritengo che, nel momento in cui si verificano queste cose,
quanto meno gli ammalati dovrebbero essere messi a conoscenza di
questo perché la situazione è stata per molto tempo -e non per
qualche giorno, Assessore - una situazione insostenibile
all'interno della struttura ospedaliera.
Credo che con gli immensi finanziamenti che noi eroghiamo per un
settore di così vitale importanza per i nostri cittadini, si
dovrebbe fare in modo di evitare il ripetersi di questi
inconvenienti per il futuro perché non è la prima volta che queste
pentole o marmitte che siano si rompono nella cucina dell'Ospedale
Beauregard creando un grosso disservizio per i nostri ammalati.
D'altra parte, per essere sicuro che questo si fosse verificato,
mi sono permesso di fare un giro in diversi settori dell'Ospedale
proprio per evitare che la cosa fosse strumentalizzata da parte di
qualcuno.
Prendo atto che quanto ho sollevato era un problema reale, mi
auguro che queste cose in futuro possano essere evitate e invito
l'Assessore a vigilare su questo nei limiti delle sue
competenze.
