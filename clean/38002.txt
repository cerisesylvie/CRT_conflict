Classificazione
CONSIGLIO REGIONALE
Attività consiliare d'aula



Oggetto del Consiglio n. 1611 del 30 novembre 2015 - Resoconto
OBJET N° 1611/XIV - Communications du Président de la
Région.
Rollandin (UV) -
Merci Président. Je m'associe,
évidemment aussi au nom du Gouvernement, aux mots formulés pour le
décès de l'ancien Conseiller Augusto Valleise. On a déjà exprimé à
la famille toutes nos condoléances.
Je voudrais en même temps rappeler que ce matin, fin matinée,
avec l'Assesseur Raimondo Donzel on a reçu les forces syndicales
pour la question de la
Lavazza
. Vorrei ricordare che in
questo incontro con le forze sindacali e di categoria abbiamo
ripercorso gli accordi firmati e intrapresi dal 2008 a venire.
Erano stati fatti una serie di progetti di ampliamento con
costruzione di un nuovo stabilimento, ma verso la fine del 2011 c'è
stato un ripensamento da parte della proprietà Lavazza; all'inizio
questo ha comportato una riduzione dell'investimento e,
successivamente, verso la fine del 2012, è stato detto che questa
strategia era cambiata ma che ci sarebbe stato comunque un
mantenimento dello stabilimento di Verrès, considerato strategico
per le finalità dell'azienda che aveva i suoi due stabilimenti a
Torino (questo era stato detto ancora alla fine del 2013).
Successivamente non c'erano stati altri problemi e poi, di colpo,
come sapete, c'è stata la notizia che lo stabilimento di Verrès -
per questioni che la Lavazza giudica di opportunità - verrà
chiuso.
Con questa comunicazione volevamo chiaramente riportare ai
Consiglieri quanto è stato fatto e riferire che seguiremo con
l'Assessore le varie fasi che seguiranno a questo annuncio,
naturalmente per tutelare i lavoratori, per cercare di esaminare
quali possono essere le alternative eventuali del riutilizzo di
questo stabilimento, se - come sembra - la condizione della Lavazza
sia determinata a spostare definitivamente le operazioni di lavoro
negli stabilimenti fuori Valle. Naturalmente terremo aggiornato
anche il Consiglio sulle determinazioni che potremo eventualmente
prendere in accordo con le associazioni dei lavoratori, tenendo
conto della decisione improvvisa che ci è stata comunicata.
Grazie.
Président
- Merci Président. La parole au collègue
Bertschy.
Bertschy (UVP) -
Grazie Presidente. Credo che questa
notizia da parte della Lavazza abbia preso tutti alla sprovvista, è
comunque un pugno alla stomaco per la Valle d'Aosta. Abbiamo fatto
poco fa un comunicato riguardo a questo e sicuramente è una cosa di
estrema gravità, soprattutto perché avviene in Bassa Valle, dove
tutta una situazione è in corso di realizzazione.
L'Assessore Donzel qualche giorno fa ha comunicato l'arrivo di
qualche nuova azienda e non possiamo che sottolinearne
l'importanza, ma è chiaro che veder abbandonare in così breve tempo
un marchio importante come la Feletti, che però era ormai un
contenitore vuoto in termini di occupazione perché erano rimaste
poche persone, non è piacevole. In un incontro in Bassa Valle
abbiamo anche avuto occasione di parlarne: a questi stabilimenti va
data la massima attenzione, perché comunque i pochi posti di lavoro
hanno la loro importanza e bisogna fare in modo di seguire anche le
difficoltà dei lavoratori della Feletti. Questa seconda botta, con
un'azienda importante come la Lavazza che abbandona la Valle
d'Aosta e crea questa situazione, ci mette veramente tutti in
difficoltà.
Lei ha ricordato il protocollo d'intesa del 2008, le fasi
successive, le comunicazioni e gli articoli su
La Stampa
in
cui si dichiarava che era tutto tranquillo. Fa specie che
un'azienda così importante (abbiamo voluto rimarcarlo nel nostro
comunicato), che dovrebbe anche in termini sociali ricordarsi che
non c'è solo il profitto ma c'è altro - se ne parlava qualche
minuto fa, soprattutto le imprese piemontesi hanno sempre avuto
attenzione per il profitto, ma anche per i rapporti con le persone
-, diventi una batosta veramente forte. Bisogna reagire e da subito
far capire che siamo presenti e vicini ai lavoratori, non tanto per
la solidarietà, che di questi tempi viene comoda, quanto per capire
se ci sono strategie possibili da mettere in campo per fare qualche
cosa di positivo nell'immediato.
Chiederemo di approfondire in commissione il discorso, se sarà
possibile, per capire bene i contenuti di questo protocollo e
magari anche per far sentire i vertici dell'azienda responsabili di
quello che stanno facendo alla Valle d'Aosta, soprattutto ai
lavoratori di questa azienda, perché si assumano la responsabilità,
se non ci sono responsabilità diverse, di quello che stanno facendo
a 50 famiglie e più, perché c'è tutto l'indotto. Noi seguiremo con
la massima attenzione questo
dossier
e chiederemo da subito
di costruire un percorso di lavoro che ci permetta di esser loro
vicini, ma anche di essere operativi per non abbandonare tra
qualche giorno - come capita, purtroppo, visto che i problemi si
rincorrono un giorno dopo l'altro - le persone al loro destino.
Sottolineo che ci sarà collaborazione al riguardo e nello stesso
tempo attenzione; inoltre chiederemo all'Assessore Donzel un
supplemento di impegno riguardo anche a questo dossier. Noi
porteremo per ora il nostro contributo. Non siamo interessati alle
polemiche, ma vogliamo che sia chiaro che se la Lavazza abbandonerà
questo territorio non è perché ci sono state delle mancanze
politiche, ma se fosse altrimenti queste dovranno essere
rilevate.
Presidente
- La parola al collega Ferrero.
Ferrero (M5S)
- Grazie Presidente.
Sono allibito dall'aria di rassegnazione che c'è nella
maggioranza riguardo a questa questione: 50 persone perdono il
lavoro e qui si pensa subito alla cassa integrazione, a vedere se
si può trovare una sistemazione! Ma se voi foste degli uomini, se
ci fosse uno tra di voi che è un uomo, sarebbe partito a tempo zero
per andare a parlare con i vertici della Lavazza, per vedere che
cosa non andava bene e che cosa si poteva fare, poiché sappiamo
bene che alla base di questa fuga c'è la mancata possibilità di
fare un ampliamento.
Sappiamo peraltro che c'erano anche dei locali disponibili a
Verrès occupati da ex aziende e non riusciamo a capire come mai non
è stato possibile fare questo ampliamento, che tipo di problemi
c'erano, che tipo di accordi, che tipo di contratti, perché io
penso che alla Lavazza la Regione avrà anche dato magari dei soldi
quando si è insediata...può darsi, io penso di sì, ci sarà stato un
contratto, una convenzione! E allora che cosa ne è di quella
convenzione, cosa ne è di quel contratto? Ma avete visto le cose
che sono capitate? Noi dobbiamo sempre vedere la maggioranza con le
braccia aperte, con un "è capitato, adesso vediamo cosa dobbiamo
fare"? Non c'è qualcuno che parte e capisce che cosa è successo? In
questa occasione la prima cosa è andare a parlare con i vertici
della Lavazza e vedere se c'è un margine per recuperare la
situazione, perché se non siete neanche capaci a fare questo...
Il Presidente della Regione dice che era stato detto, che anche
a lui hanno raccontato le favole...Presidente, dopo 50 anni di
politica penso che lei alle favole non creda! Quindi non esiste il
"mi avevano detto...ho letto sul giornale"! Io penso che si parli
per atti, per contratti, per qualche cosa che viene stipulato e
messo per iscritto, quindi è inaccettabile l'atteggiamento della
maggioranza su questa questione, tanto più che ci sono molti
Consiglieri di maggioranza della Bassa Valle! Qui denotano un
menefreghismo assoluto nei confronti dei loro concittadini! Io
penso che anche da parte loro debba venire una sollecitazione ai
componenti della Giunta regionale su tale questione, non possono
anche loro aprire sempre le mani e dire "è capitato", soprattutto
con le prospettive che ci sono in bilancio, questo è un colpo
durissimo, non si può stare con le mani in mano!
Come Movimento Cinque Stelle esigiamo un impegno immediato da
parte dei componenti della Giunta regionale, affinché si prenda
contatto con i vertici della società e si cerchi quanto meno una
possibilità di recuperare la cosa, perché sennò dobbiamo credere -
ma non crediamo che succeda in Valle d'Aosta, succede solo fuori
dalla Valle d'Aosta! - che le aziende arrivano, chiedono qualcosa,
viene chiesto loro qualcosa in cambio, il "qualcosa in cambio" è
troppo e l'azienda non lo vuole pagare e...allora cosa si fa? Vanno
da un'altra parte? Ma in Valle d'Aosta fortunatamente queste cose
non succedono, però fate in maniera che poi qualcuno non abbia dei
cattivi pensieri!
Presidente
- La parola al collega Chatrian.
Chatrian (ALPE) -
Sì, grazie.
Innanzitutto per dimostrare e portare assoluta solidarietà alle
famiglie dei 50 dipendenti. In seconda battuta, indubbiamente noi
in questi giorni ci confronteremo in maniera serrata - e non sarà
un teatrino - su un bilancio 2016-2018: toccherà a noi inserire,
modificare, cambiare le regole, incentivare e stimolare il comparto
della Bassa Valle e Media Valle, ma soprattutto quello della Bassa
Valle, che è molto più fragile, molto meno turistico, con meno
appeal
, con grandi difficoltà, dove la disoccupazione è più
alta che non nella conurbazione di Aosta o nell'Alta Valle e che
quindi in questo momento ha meno potenzialità, meno possibilità di
poter aggredire il sistema in difficoltà. Io penso che la
difficoltà di questi giorni, soprattutto delle 50 famiglie, ma non
solo, dovrà far sì che la politica trovi ulteriori e diverse
soluzioni alternative, diverse rispetto a zone più fortunate
comunque all'interno della nostra Regione autonoma, e trovare anche
le capacità non solo di natura economica, modificando magari certe
regole all'interno della nostra finanziaria per dare risposte più
puntuali.
Durante il dibattito sulla finanziaria e sul bilancio,
chiederemo indubbiamente al collega Donzel di farci avere più
informazioni su questo
dossier
. Da parte nostra non è il
momento della polemica, ma è quello stato dell'arte e soprattutto
quello del trovare al più presto soluzioni, in modo che si possano
calmierare le enormi difficoltà della Bassa e Media Valle,
soprattutto quelle della Bassa Valle. È di qualche settimana la
notizia - sicuramente tutti hanno avuto modo di verificarlo - che
solo a Pont-Saint-Martin e Donnas sono numerosissime le attività
commerciali che hanno chiuso. La sommatoria di diverse partite IVA
porta comunque a nuovi disoccupati, disoccupati di mezza età o di
cinquantenni che si trovano dall'oggi al domani a fare scelte di
vita completamente diverse perché la loro azienda non sta più in
piedi, i conti non tornano e le difficoltà sono numerosissime. Io
penso che questo sia d'obbligo: la politica deve in questi giorni
misurare le diverse realtà, le diverse marce che il nostro sistema
Valle d'Aosta ha all'interno della sua complessità e le zone in cui
le difficoltà sono maggiori. Grazie.
Presidente
- Grazie collega. La parola all'Assessore
Donzel.
Donzel (PD-SIN.VDA)
- Grazie Presidente.
Brevemente, per ringraziare anche i colleghi di questa presa di
posizione che in qualche modo fa sentire unito tutto il Consiglio
regionale su un problema così delicato come quello verificatosi a
Verrès. Ringrazio i colleghi per la disponibilità a trattare questo
tema anche in sede di discussione del bilancio; avremo modo di dire
che, al di là delle cifre scritte in bilancio, stanno per avere
esecuzione alcuni lavori per l'ammontare di 5 milioni di euro, e
proprio su stabili della Valle d'Aosta che sono sia di
miglioramento di attività in essere, sia volte a creare le
condizioni per lo sviluppo - ne parleremo dettagliatamente durante
il bilancio - a fronte di due milioni che verranno investiti - un
milione da parte regionale e un milione della società Cogne sugli
impianti Cogne - per un progetto molto articolato che si chiama
Cogne 2016
. Non parlo di cifre impegnate, ma di investimenti
esecutivi, pertanto non c'è nessun abbandono dell'area, nessuna
voglia di non fare (questo lo dettaglieremo meglio in sede di
bilancio e raccolgo la disponibilità di discutere anche in
commissione la questione).
Ritengo gradito questo invito in commissione per specificare
meglio l'andamento di tutta la complessa vicenda della Lavazza che
ci permetterà di dire, con atti alla mano, qual è stato il
comportamento e l'impegno dell'Amministrazione regionale per
rispondere allo sviluppo dello stabilimento e come siano gli atti,
a dimostrazione che i dirigenti della Lavazza nel corso degli anni
hanno inteso cambiare attitudine (questo a partire già dal 2011, ma
ci sono gli atti che parlano e li presenteremo in commissione).
Mi permetto di dire che la politica qualche volta fa anche il
gioco della polemica, e ringrazio i gruppi UVP e ALPE per averla
assolutamente evitata, vista la delicatezza che coinvolge 50
lavoratori, non serve fare polemica se l'Assessore si è mosso
oppure no. Certamente abbiamo contattato i vertici della società,
ma non per fare spettacolarizzazioni o assentarsi durante i lavori
d'aula, mi recherò nella pausa pranzo del Consiglio regionale;
pensavo di farlo in maniera riservata, a Torino, e parlare con i
vertici aziendali per perorare la causa dei lavoratori. Volevo
evitare anche una certa spettacolarizzazione della politica, perché
è grave la situazione che si è venuta a creare, e - come potrò
dimostrare in commissione - non per determinazione
dell'Amministrazione regionale. Potevo dire che sono arrivato qui
da pochi mesi e me ne infischio, e invece no. Chi arriva qui, anche
da un giorno, ha la responsabilità di un'amministrazione. Posso
garantire che ho ripercorso tutti gli atti dal 2008 ad oggi e ne
farò partecipe la commissione. È un processo molto delicato, quindi
se rispettiamo quelle famiglie dobbiamo cercare di aiutarle, serve
a ben poco commentare e cercare il colpevole. Probabilmente il
colpevole non è né Renzi, né la Giunta regionale, ma il colpevole
sono le scelte che, a detta di una prima battuta che ho scambiato
con gli Amministratori, sono legate al caos che hanno evocato loro,
legato a quell'intervento di Rampini che dice che la
globalizzazione è il caos, che ci si muove nel caos, che può
accadere di tutto. Da subito la mia prima comunicazione è stata
quella di appellarmi, come hanno fatto - e li ringrazio - i
colleghi dell'UVP e dell'ALPE, alla responsabilità di impresa di
questa società, al fatto che ha un rapporto con un certo territorio
costruito per anni con degli atti; faremo il possibile perché tenga
fede ad un minimo di impegni. Ci sono stati poi anche dei rapporti
stretti con i sindacati, oggi i lavoratori dell'impresa sono stati
ricevuti anche dall'Assessore Perron, però anche tale incontro è
stato fatto in maniera riservata, perché abbiamo voluto evitare una
spettacolarizzazione della situazione. Se qualcuno vuole lo
spettacolo se lo tenga per sé, noi lavoreremo insieme a tutti
quelli che ci aiuteranno in Consiglio regionale per il bene di
questi lavoratori.
Presidente
- Grazie. Passiamo al punto 3 all'ordine del
giorno.
