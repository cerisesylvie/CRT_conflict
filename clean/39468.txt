Classificazione
DEMANIO E PATRIMONIO REGIONALE
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2619 del 23 febbraio 2017 - Resoconto
OGGETTO N. 2619/XIV - Interpellanza: "Valutazione dei
benefici ottenuti dall'allacciamento di immobili pubblici e privati
alla rete di teleriscaldamento della città di Aosta".
Rosset (Presidente) -
Considerata l'assenza della collega
Certan, come anticipato questa mattina, il punto n. 10 verrà
rinviato al pomeriggio. Punto n. 11 dell'ordine del giorno. Per
l'illustrazione, chiede la parola il collega Chatrian, ne ha
facoltà.
Chatrian (ALPE) -
Abbiamo voluto presentare questa
iniziativa per fare un po' il punto della situazione rispetto agli
immobili di proprietà pubblica nella città di Aosta a seguito della
delibera del 10 aprile 2009, dove si dava una valutazione positiva
condizionata sulla compatibilità ambientale del progetto della
realizzazione del teleriscaldamento a servizio della città,
proposto da Telcha S.r.l., dove io dico la parte pubblica della
società tramite CVA...come collettività valdostana facciamo parte
di questa società. L'obiettivo della nostra iniziativa è, dopo
l'approvazione che è stata portata in Giunta il 24 maggio 2013 dove
si è approvato l'allacciamento degli impianti termici a servizio di
alcuni stabili di proprietà regionale, è quindi di fare un po' lo
stato dell'arte...come dire? questa operazione è positiva, è
nettamente positiva o è negativa? Ci interessa conoscere nel
dettaglio il risultato di questa operazione, quindi abbiamo posto
quattro domande puntuali all'Assessore Baccega: "quanti e quali
stabili di proprietà regionale, di cui alle deliberazioni della
Giunta regionale richiamate in premessa, siano attualmente
allacciati alla rete di teleriscaldamento e quanti di questi
usufruiscono dell'erogazione di energia; se tutti gli immobili
ubicati nelle zone già raggiunte dalla rete principale siano stati
allacciati e se ci sono degli stabili non ancora allacciati, quali
sono stati i motivi - c'è il teleriscaldamento, c'è la traccia
principale, passa a pochi metri o a poche decine di metri dalla
proprietà pubblica, sapere se i tubi sono stati collegati oppure no
e in caso di risposta negativa il perché - per ogni singolo
edificio allacciato quale sia il risparmio effettivo nel costo
annuo di energia rispetto al precedente fornitore". Alla fine, la
domanda più generale: "se intenda, considerato che Telcha ha
ottenuto un finanziamento pubblico - vorrei ribadire che Telcha ha
ricevuto 5 milioni di euro di aiuti pubblici -, valutare in modo
sufficiente le ricadute in termini di risparmio sia per gli
immobili di proprietà pubblica che per l'interesse di tutta la
collettività". Come ultima domanda chiediamo all'Assessore Baccega
di farci uno spaccato, un quadro sulle ricadute pubbliche e non
dimentichiamoci della parte comunque privata, quindi chi ha messo
in campo questa possibilità e soprattutto quali sono i
benefici.
Dalle ore 10:09 assume la presidenza il Vicepresidente
Farcoz
.
Farcoz (Président) -
Pour la réponse, la parole à
l'Assesseur Baccega.
Baccega (SA) -
Una verifica che è opportuna, necessaria e
che ci dà anche modo di valutare se le nostre scelte sono state
delle scelte oculate. In realtà, sono due i provvedimenti
deliberativi, il n. 939/2013 e il n. 1255/2015, che hanno
individuato i 20 stabili esistenti sulla città di Aosta da
allacciare alla rete di teleriscaldamento. Soltanto 3 di questi 20
stabili, e precisamente l'ex Foyer di Corso Padre Lorenzo,
l'ufficio in via Carrel (ex buoni benzina), il Museo archeologico,
non sono ancora stati allacciati perché non ancora stati raggiunti
dalla rete, quindi tutti gli altri dell'elenco - non sto a farlo,
sono 17 - sono stati ovviamente allacciati.
Le condizioni dell'offerta, perché parte da lì il nostro
percorso, prevedono in sintesi un ribasso del 19,406 percento, un
ribasso che emerge dal confronto con quanto si sarebbe speso
mantenendo in funzione le centrali termiche alimentandole con i
combustibili acquistati nell'ambito della CONSIP e del MEPA e
tenendo conto dei relativi costi di gestione, di manutenzione e di
ammortamento. Le condizioni dell'offerta prevedono quindi in ogni
caso, essendo la convenienza economica influenzata anche dalle
fluttuazioni del costo del combustibile, la garanzia che il
risparmio e il ribasso medio deve essere del 19,406 percento, con
eventuali conguagli a favore della Regione qualora in sede di
verifica annuale risultasse un maggior esborso per l'ente.
Attualmente sono in fase di elaborazione i dati di confronto, che
non sono ancora tutti immediatamente disponibili, sia perché
ovviamente si è appena concluso il 2016 e i rendiconti arriveranno
intorno a giugno immagino, non prima, sia perché è necessario nel
confronto tenere conto anche del progressivo allacciamento degli
stabili.
Per quanto riguarda il quarto quesito, che è quello più politico
forse: considerato che Telcha ha ottenuto un finanziamento
pubblico, se si intende valutare in modo positivo le ricadute in
termini di risparmio per la collettività, proprio richiamando i
contenuti delle due delibere citate, si sottolinea che le relazioni
tecniche parlano di valutazione tecnico-economica in merito alla
convenienza all'allacciamento della rete di teleriscaldamento. Il
passaggio dalle caldaie agli scambiatori, quindi la rete di
riscaldamento, è sicuramente valutato positivamente per almeno tre
ragioni: l'eliminazione della manutenzione ordinaria e
straordinaria delle caldaie, che è un costo pesante; l'eliminazione
dei vincoli normativi e delle responsabilità connesse alle attività
soggette al controllo di prevenzione incendi delle centrali
termiche; la riduzione delle emissioni inquinanti nelle aree
residenziali del comune di Aosta. Queste considerazioni
garantiscono di per sé importanti ricadute positive in termini di
interesse di tutta la collettività: faccio riferimento alle
semplicità gestionali e il conseguente miglioramento dei servizi
agli utenti, alla maggiore sicurezza degli immobili regionali - in
prevalenza scuole e uffici - mediante l'eliminazione di potenziali
fonti di pericolo connesse alla presenza di generatori di calore
alimentati a gasolio e a gas metano, spesso in molti casi
all'interno degli immobili stessi; infine, i già richiamati
benefici ambientali.
Per quanto riguarda il finanziamento pubblico ottenuto da
Telcha, le informazioni che do di seguito sono state fornite dalla
competente struttura Risparmio energetico e sviluppo fonti
rinnovabili dell'Assessorato delle attività produttive, energia e
politiche di lavoro. Si tratta, come lei ha ricordato, di un
finanziamento pubblico di 5,220 milioni di euro a seguito del
parere favorevole formulato dalla Commissione europea dietro
apposita notifica della Regione. Un requisito di ammissibilità al
finanziamento era tra gli altri quello della coerenza del progetto
con obiettivo specifico indicato dalla programmazione, ovvero
rendere più attraente la regione per i cittadini, per i turisti e
per gli operatori economici. Il finanziamento ha riguardato le
opere edili e impiantistiche della centrale di produzione di
energia, ma non ha interessato la rete di teleriscaldamento.
Riteniamo che al momento l'operazione sia estremamente positiva,
lo dico anche tenuto conto di una serie di informazioni che ci
vengono dal mondo del privato, laddove i condomini che prima erano
alimentati a gasolio con le caldaie stanno ottenendo risparmi
importanti in termini di spese e di energie per le famiglie, oltre
tutti i benefici ambientali, che ovviamente si stanno valutando.
Chiederò all'Assessore comunale all'ambiente Donzel anche una
valutazione in termini di aria all'interno della città di Aosta,
che in questo momento non ho avuto modo di richiedere, ma credo per
giugno con tutti i dati di poter fare una relazione più dettagliata
e più approfondita sui benefici che questa operazione ha portato
alla collettività aostana e valdostana.
Président -
Pour la réplique, la parole au collègue
Chatrian.
Chatrian (ALPE) -
Vorrei fare qualche richiesta, la
prima: se, quando avrà i dati aggiornati al 31 dicembre 2016, li
potrà gentilmente fornire alla III Commissione o alla IV in modo da
poter fare dei confronti e dei paragoni.
Seconda richiesta: se può fornirci del materiale, delle
spiegazioni per quanto riguarda i tre fabbricati che ad oggi non
sono ancora stati allacciati; le motivazioni per cui i tre edifici
non sono stati allacciati. Mi risulta che per uno dei tre la
traccia passa molto vicino ai fabbricati, vorrei capire perché non
sono stati allacciati. Lei ci ha solo detto che i tre stabili non
sono ancora stati allacciati, se può fornirci anche per le vie
brevi le motivazioni che hanno portato a questa scelta a
tutt'oggi...
La terza invece è una considerazione più di ampio raggio. Lei ci
ha detto: "siamo soddisfatti", lei sa che numerosi stabili,
condomini non si sono ancora allacciati perché capisce quanto noi
che se il paragone viene fatto tra gasolio e Telcha, quindi
teleriscaldamento, il raffronto/confronto non regge ed è abbastanza
scontato. Se invece il raffronto viene fatto con le migliori
tecnologie sul mercato, il raffronto con Telcha non solo regge, ma
probabilmente certi condomini - lei lo sa, lo conosce - in Aosta
stanno prendendo altre strade probabilmente più interessanti ed
economiche qualità/prezzo, investimento, ammortamento e non
dimentichiamoci del discorso ambientale. Questo per dire che se
facciamo un raffronto
tout court
gasolio/teleriscaldamento,
sappiamo perfettamente che il raffronto regge. Se invece andiamo
con le migliori tecnologie che in questi mesi, in questi anni
stanno avendo degli ottimi risultati, le proposte che Telcha sta
facendo sono delle proposte, anche dal punto di vista competitivo,
comunque inferiori rispetto alle migliori tecnologie sul
mercato.
In conclusione aspetteremo le informazioni che ho chiesto, non
stiamo a fare degli articoli 116 o che cosa, gentilmente se ci fa
avere a luglio-a giugno quei dati e invece nei prossimi giorni le
motivazioni per le quali i tre stabili non sono ancora stati
allacciati, stabili di proprietà regionale naturalmente.
