Classificazione
PARTECIPAZIONE E INIZIATIVA POPOLARE
Referendum e iniziativa popolare


Resoconto integrale del dibattito dell'aula
Oggetto del Consiglio n. 2379 del 22 gennaio 1997 - Resoconto
SEDUTA POMERIDIANA DEL 22 GENNAIO 1997
OGGETTO N. 2379/X Presa di posizione contro le dichiarazioni del
Presidente del Consiglio dei Ministri riguardo alle iniziative
referendarie delle regioni. (Approvazione di risoluzione)
Risoluzione Premesso
che ha approvato, di recente, le richieste di indizione di
dodici referenda abrogativi a norma dell'articolo 75 della
Costituzione e della legge 25 maggio 1970, n. 352 e successive
modificazioni;
che questa iniziativa referendaria, concertata con altre sei
regioni italiane, mira a una rapida e concreta riforma dello Stato
in senso federale;
Ribadita l'importanza di tale iniziativa, quale strumento
democratico di sollecitazione da parte delle Regioni, fra le quali
la Valle d'Aosta, di una riforma federalista dello Stato;
Considerato che la Corte Costituzionale sta esaminando in questi
giorni l'ammissibilità dei quesiti referendari;
Sentite le affermazioni del Presidente del Consiglio dei
Ministri, Romano Prodi, secondo le quali tali iniziative "non sono
la via giusta per dare più autonomia alle Regioni", essendo - a suo
dire - lo strumento referendario "fatto per rompere, per abolire,
mentre qui si tratta di costruire il nuovo";
Ritenendo le affermazioni del Presidente del Consiglio dei
Ministri gravemente lesive della dignità istituzionale e
dell'autonomia delle Regioni, nonché un palese atto denigratorio
del referendum quale concreta espressione di democrazia diretta
esistente nel nostro Paese;
Rilevato che le medesime dichiarazioni costituiscono un'indebita
ingerenza del Governo nei confronti dell'autorevole operato della
Corte Costituzionale, non avendo titolo il primo a esprimersi su
una materia che appartiene al giudizio esclusivo della seconda;
esprime
la più ferma condanna nei confronti delle dichiarazioni
rilasciate dal Presidente del Consiglio dei Ministri;
invita i Parlamentari valdostani a rappresentare tale dissenso
al Governo;
auspica che la Corte Costituzionale possa decidere sulla materia
con la necessaria indipendenza e limpidezza di giudizio che la
caratterizzano da sempre.
F.to: Tibaldi - Lanièce - Linty - Collé - Marguerettaz
Presidente Ha chiesto la parola il Consigliere Tibaldi.
Tibaldi (Ind) Non è per amore di polemica, Presidente, ma mi
sembra giusto aver ribadito prima determinate questioni. Ringrazio
il Consiglio per averla iscritta, sarò breve nell'esporla, dopo di
che la parola spetterà all'assemblea.
Penso che tutti abbiamo sentito le esternazioni del Capo del
Governo, Romano Prodi, in merito ad una richiesta di referendum in
senso federalista avanzata da 7 regioni italiane. Tra queste sette
regioni c'è anche la Valle d'Aosta, il cui Consiglio regionale nel
novembre scorso si è attivato ed ha condiviso l'iniziativa
portandola avanti insieme a queste regioni, in quanto l'iniziativa
è un forte stimolo, una forte sollecitazione che crea una scadenza
precisa per il Parlamento per procedere perlomeno ad un avvio di
una riforma in senso federalista. Sappiamo quali sono i contenuti
di questi quesiti referendari, sui quali mi sembra forse superfluo
dilungarsi; penso che sia invece necessario soffermarsi un attimo
su quella che è la gravità di queste affermazioni.
Sono affermazioni che sono state sintetizzate da parte del
sottoscritto e dell'opposizione in uno specifico capoverso, dove si
dice da parte di Romano Prodi che tali iniziative "non sono la via
giusta per dare più autonomia alle Regioni". E' paradossale che
un'iniziativa che promana da sette regioni non sia considerata dal
Premier la via giusta per dare più autonomia alle stesse.
E' altresì grave a nostro avviso l'affermazione che considera il
referendum come lo strumento che è "fatto per rompere, per abolire,
mentre qui si tratta di costruire il nuovo".
Mi sono reso conto stamani, e lo dico con soddisfazione, che lo
stesso Presidente Viérin e i Parlamentari valdostani si sono
espressi tempestivamente su queste affermazioni. Avrei avuto il
piacere di sentire lo stesso Presidente comunicarlo al Consiglio in
sede di comunicazioni, ad inizio di seduta. Questo perché è vero
che il Presidente della Giunta rappresenta la Regione, è vero che i
Parlamentari valdostani rappresentano la Regione a Roma, ma è
altrettanto vero che è il Consiglio regionale che ha approvato alla
quasi unanimità - tranne il voto contrario di Chiarello, se non mi
sbaglio - queste richieste di referendum.
Queste richieste di referendum sono attualmente al vaglio della
Corte costituzionale, che deve dare un giudizio sulla valenza
costituzionale e sul fatto che non vi siano conflittualità con i
dettami costituzionali, quindi è un momento delicato. Le
esternazioni di Prodi sono cadute come un fulmine a ciel sereno,
d'altronde da parte di Prodi - questo lo dico per amor di polemica,
perché mi sembra giusto - non è la prima, e non sarà neanche
l'ultima, di queste esternazioni avventate e inaccettabili, che in
questo caso vanno a ledere fortemente l'autonomia delle regioni e
l'intento federalista del programma di governo, che oltretutto è
stato appoggiato anche dai Parlamentari valdostani.
Ho espresso in maniera più dettagliata le considerazioni sul
caso; è giusto sottolineare che l'iniziativa nacque da parte del
Presidente Formigoni, Presidente della Regione Lombardia a guida
Polo, a questa iniziativa hanno aderito anche due amministrazioni
di Centro-Sinistra, fra le quali la nostra, e lo stesso Vannino
Chiti del PDS ha espresso il suo dissenso in maniera netta nei
confronti delle esternazioni di un leader della sua area.
Penso che sia doveroso da parte del Consiglio regionale
pronunciarsi possibilmente in maniera unitaria. Questo documento -
penso di poter parlare anche a nome dell'opposizione - è
suscettibile delle modificazioni del caso, non è un documento
chiuso, è un documento aperto. Adesso sta alla buona volontà e al
fatto che questo Consiglio riconosca la gravità di questo caso a
procedere in tal senso.
Presidente E' aperta la discussione generale. Ha chiesto la
parola il Consigliere Ferraris.
Ferraris (GV-PDS-SV) Brevemente, vista anche l'ora.
Mi asterrò su questo documento perché il voto ai referendum
credo che è chiaro in base alla posizione che abbiamo assunto, però
questo documento contiene inesattezze quando dice che le
dichiarazioni costituiscono indebite ingerenze del Governo nei
confronti dell'autorevole operato della Corte costituzionale, in
quanto il Governo ha dato all'Avvocatura dello Stato un'indicazione
di neutralità rispetto a questi referendum. Di conseguenza non vedo
l'ingerenza del Governo, ci sono delle affermazioni di Prodi.
Dopo di che mi pare che sia stata data una risposta dal
Presidente della Giunta, sono state fatte delle dichiarazioni da
parte dei Parlamentari, se questo Consiglio ogni volta che qualche
membro del Governo dice cose che non condividiamo, che non sono
però atti pubblici e istituzionali, deve fare un ordine del giorno,
mi pare una cosa superflua. Per questo dichiaro un voto di
astensione.
Presidente Ha chiesto la parola il Consigliere Perrin Joseph
César.
Perrin G.C. (UV) Le Président du Gouvernement déjà ce matin
avait parlé de ce fait, l'intervention du Président du Conseil des
Ministres peut justement être interprétée comme une interférence,
mais il en est de même pour un souteneur de ces référendums,
c'est-à-dire le Président de la Région Lombardie, Formigoni, qui
aussi s'est exprimé en tel sens. Nous nous serions d'accord de
voter cette résolution avec quelques amendements.
Après les considérations, ensuite: "Preso atto delle
dichiarazioni del Presidente della Regione Lombardia, Formigoni, e
delle affermazioni del Presidente del Consiglio dei Ministri,
Romano Prodi, ... ", et cetera, pour l'alinéa suivant: "Non
condividendo le affermazioni del Presidente del Consiglio dei
Ministri;" en effaçant tout le restant; "Rilevato che le medesime
dichiarazioni possono interferire con l'operato della Corte
Costituzionale;" et donc effacer "costituiscono indebite ingerenze
del Governo nei confronti ", et cetera, "Esprime" non "la più ferma
condanna" mais "il proprio dissenso nei confronti delle
dichiarazioni rilasciate dal Presidente del Consiglio dei
Ministri;" et enlever l'invitation pour les Parlementaires
valdôtains.
Se cela peut être accepté de la part de Tibaldi nous serions
disposés à voter.
Presidente Ha chiesto la parola il Consigliere Chiarello.
Chiarello (RC) Sono d'accordo là dove si dice che le
affermazioni del Presidente del Consiglio dei Ministri sono lesive
della dignità istituzionale. Ma dato che condivido in pieno le sue
affermazioni, anzi probabilmente se andate a rileggere quello che
avevo dichiarato all'atto della votazione dei referendum, ho detto
parola per parola le stesse cose, mi astengo sulla mozione.
Presidente Ha chiesto la parola il Consigliere Tibaldi.
Tibaldi (Ind) Penso di poter parlare a nome dell'opposizione;
ritengo che possano essere condivise le modificazioni che sono
state proposte dal Consigliere Perrin, anche se penso che l'invito
ai Parlamentari valdostani dovrebbe essere il momento di
rappresentazione di questo dissenso al Governo.
Presidente Se ho capito bene, vengono accettate tutte le
osservazioni del Consigliere Perrin.
Pertanto pongo in votazione il testo emendato:
Risoluzione Il Consiglio regionale della Valle d'Aosta
Premesso
che ha approvato, di recente, le richieste di indizione di
dodici referenda abrogativi a norma dell'articolo 75 della
Costituzione e della legge 25 maggio 1970, n. 352 e successive
modificazioni;
che questa iniziativa referendaria, concertata con altre sei
regioni italiane, mira a una rapida e concreta riforma dello Stato
in senso federale;
Ribadita l'importanza di tale iniziativa, quale strumento
democratico di sollecitazione da parte delle Regioni, fra le quali
la Valle d'Aosta, di una riforma federalista dello Stato;
Considerato che la Corte Costituzionale sta esaminando in questi
giorni l'ammissibilità dei quesiti referendari;
Preso atto delle dichiarazioni del Presidente della Regione
Lombardia, Formigoni, e delle affermazioni del Presidente del
Consiglio dei Ministri, Romano Prodi, secondo le quali tali
iniziative "non sono la via giusta per dare più autonomia alle
Regioni", essendo - a suo dire - lo strumento referendario "fatto
per rompere, per abolire, mentre qui si tratta di costruire il
nuovo";
Non condividendo le affermazioni del Presidente del Consiglio
dei Ministri;
Rilevato che le medesime dichiarazioni possono interferire con
l'operato della Corte Costituzionale;
Esprime
il proprio dissenso nei confronti delle dichiarazioni rilasciate
dal Presidente del Consiglio dei Ministri;
Auspica
che la Corte Costituzionale possa decidere sulla materia con la
necessaria indipendenza.
Presenti: 24
Votanti e favorevoli: 19
Astenuti: 5 (Chenuil, Chiarello, Ferraris, Florio e
Riccarand)
Il Consiglio approva
