Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4406 del 6 aprile 1993 - Resoconto
OGGETTO N. 4406/IX Dimissioni dell'Amministratore
straordinario dell'U.S.L..
(Interpellanza)
Interpellanza Si apprende dagli organi di informazione che il
nuovo amministratore dell'U.S.L., ing. Giorgio Bongiorno, si è
dimesso dalla carica a soli 80 giorni dalla nomina. Il motivo di
tali dimissioni, in base alle dichiarazioni rese alla stampa,
sarebbe lo stesso che aveva portato alle dimissioni di Ercole
Martinet ed ai contrasti sopravvenuti con il precedente
amministratore, Dott. Ciro Castaldo, cioè l'ingerenza
dell'Assessorato alla sanità nella gestione, che dovrebbe essere
autonoma, dell'U.S.L.. Nel frattempo è stato anche frettolosamente
sciolto il Comitato dei garanti, prima ancora che si costituisse
l'organismo che lo deve sostituire, per cui esiste un vuoto
istituzionale che pone allo sbando l'intero settore della sanità,
già in difficoltà per motivi strutturali e di efficienza
operativa.
Nel ricordare che la destituzione del precedente amministratore,
rivelatasi oggi inutile, e la precipitosa nomina dell'ing.
Bongiorno erano state definite dall'Assessore come le scelte che
avrebbero sanato tutti i conflitti operativi esistenti all'interno
del comparto, ed appena 15 giorni fa, rispondendo in Consiglio ad
una interrogazione del sottoscritto, l'Assessore aveva sottolineato
l'ottimo rapporto instaurato con il nuovo amministratore e la
definizione delle rispettive competenze; Poiché le odierne
dimissioni smentiscono due volte l'Assessore stesso;
il sottoscritto Consigliere regionale
interpella
l'Assessore alla Sanità ed Assistenza Sociale per conoscere:
a) quali sono i motivi che hanno spinto l'amministratore
dell'U.S.L., ing. Bongiorno, a dimettersi dall'incarico ricevuto
appena 2 mesi fa;
b) in che cosa si concretizzano gli atti di ingerenza da parte
dell'Assessorato alla Sanità, pubblicamente denunciati dall'ing.
Bongiorno;
c) quali iniziative la Giunta regionale ha assunto o intende
assumere per coprire il vuoto istituzionale e decisionale esistente
in un settore di così vitale importanza come quello sanitario.
F.to Liborio Pascale
Presidente
La parola al Consigliere Pascale.
Pascale (PSI)
Nel dicembre scorso, circa 4 mesi fa, la
Giunta regionale aveva deciso di revocare o comunque di non
confermare l'incarico al precedente amministratore, dicendo che
esso creava conflittualità all'interno del comparto sanitario tra
U.S.L. e Regione e quindi era necessario rimuovere questa causa del
malessere.
Io ebbi occasione di dire in quel momento che il problema non
riguardava la figura dell'amministratore, il problema era a monte,
di carattere strutturale, e verteva sulla definizione delle
competenze tra l'U.S.L. e la Regione e che, se non si definivano
prima questi aspetti, qualsiasi amministratore non avrebbe risolto
nulla.
Si volle allora trasformare il Dott. Castaldo, vecchio
amministratore, nel capro espiatorio di quelle che erano le
disfunzioni e le carenze della sanità. Direi che sono stato facile
profeta perché la nomina dell'ing. Bongiorno, certamente valente
amministratore, si è risolta dopo soli 80 giorni con le dimissioni
di quest'ultimo, con le stesse motivazioni che erano state esposte
in una conferenza stampa dal vecchio amministratore.
Il problema dunque non è la persona che amministra l'U.S.L. ma
sta in questi contrasti perenni tra i due settori, U.S.L. da una
parte e controllori dall'altra, quindi Regione e revisori dei
conti, ed è perciò normale che anche questo valente amministratore
abbia gettato la spugna e abbia detto che l'U.S.L. è
ingovernabile.
Il risultato è che ci troviamo di fronte ad un vuoto
istituzionale: manca l'amministratore dell'U.S.L., il comitato dei
garanti è stato sciolto da un giorno all'altro e non sappiamo con
che cosa è stato sostituito, i revisori dei conti sono dimissionari
e quindi siamo allo sfascio di un settore vitale come quello
sanitario.
A questo punto io chiedo all'Assessore di dirci intanto quali
sono i motivi effettivi che hanno portato a queste dimissioni, in
concreto quali sono questi atti di ingerenza nella gestione
dell'U.S.L. che sono stati ripetutamente lamentati non solo da
Bongiorno ma anche dai precedenti amministratori, come mai non si è
mai risolto questo contrasto tra U.S.L. e Regione e che cosa oggi
si vuole fare di fronte a questa situazione.
Presidente
La parola all'Assessore alla Sanità e
Assistenza Sociale Cout.
Cout (GV-PDS-SV) Mi sembra che nell'illustrazione
dell'interpellanza del Consigliere Pascale ci sia una
contraddizione. Il Consigliere dice che gli amministratori non
possono risolvere i contrasti che ci sono e ci chiede che cosa
vogliamo fare per sostituire questi amministratori che non ci sono.
La questione è che evidentemente ci sono dei problemi di fondo
vecchi che si sono trascinati e su cui questi mesi abbiamo provato
a lavorare anche raggiungendo alcuni buoni risultati, per merito
non solo dell'Assessorato ma anche dell'amministratore Bongiorno
che ha ricevuto il plauso anche di grande parte del personale
dell'U.S.L.. Ma entriamo nel merito della mozione. Le motivazioni
possono essere lette nella lettera di dimissioni
dell'amministratore, dove si dice che "troppi sono ancora gli
ostacoli e pochi o inesistenti gli strumenti a disposizione
dell'Amministrazione da me presieduta per procedere in maniera
operativa alla rimozione delle inefficienze da me individuate e
alla pianificazione di un futuro assetto aziendale".
Si tratta della trasformazione da un modo vecchio, quindi, ad
uno nuovo di gestire che però non abbiamo ancora. Dice ancora
l'ing. Bongiorno: "alla assoluta carenza infrastrutturale si
aggiungono profondi e tradizionali conflitti fra le componenti
sociali ed istituzionali del sistema sanità che rendono al momento
assai difficile se non impossibile, ogni intervento produttivo e
costruttivo"; Questo è quello che dicevo prima io stesso, siamo
cioè in presenza di questioni trascinate da anni, mai risolte ma
sulle quali abbiamo comunque cercato di mettere le amni anche se
c'è stato il rischio di uno sciopero che poteva protrarsi e assieme
a questa altre non facili questioni.
Si legge poi ancora nella lettera: "sicuramente sulla base di
questa impotenza c'è una tradizione consolidata di sovrapposizione
e confusione di ruoli tra Regione e amministrazione U.S.L. che,
malgrado la collaborazione in atto, viziano il rapporto
istituzionale in essere e pregiudicano i rapporti futuri. Ritengo
di poter concludere che, nonostante la disponibilità Sua -inteso
come il Presidente della Giunta e per conoscenza l'Assessore alla
Sanità- ed il sostegno a me dato dall'Assessorato alla Sanità è per
me assai lontano il momento di incontro istituzionale che
permetterebbe di risolvere l'enorme mole di contenzioso in atto e
di gettare le basi necessarie ad una gestione corretta e valida
dell'Unità Sanitaria Locale".
Queste che ho appena letto sono dunque le motivazioni di
fondo.
Dice il Consigliere Pascale: "ingerenza dell'Assessorato alla
Sanità". Non vi è stato proprio nessun conflitto tra l'Assessorato
e l'Amministratore, come viene anche sottolineato in questa
lettera, se c'è stato un conflitto anche abbastanza pesante è stato
con i revisori dei conti anch'essi dimissionari. In poche parole,
si sono scontrati due modi diversi di vedere una gestione, e cioè
un vecchio modo di gestire di cui purtroppo dobbiamo tenere conto,
con tutti i legami alle leggi, ai regolamenti e a tutta una serie
di decreti statali ed un modo nuovo di gestire un'azienda nuova che
ancora deve essere costituita.
Il Consigliere Pascale parla poi ancora di vuoto istituzionale.
Questo per il momento esiste perché dobbiamo sostituire gli
amministratori, anche se l'ing. Bongiorno ha garantito comunque una
sua permanenza fino al momento in cui ci sarà un sostituto; stiamo
lavorando e verificando i passi giusti da fare per questa
sostituzione e perché ci possa essere al posto del signor Bongiorno
una persona che dia le garanzie necessarie ad una gestione di
transizione per arrivare almeno fino alla costituzione
dell'azienda. Per ciò che riguarda proprio questa trasformazione
dell'U.S.L. in azienda, sta per essere pubblicato sulla Gazzetta
Ufficiale l'avviso pubblico per i candidati alla carica di
direttore generale, così come sono già partite le richieste per la
nomina della Commissione che dovrà predisporre questo elenco.
Aggiungerei anche che nessuna regione al momento ha ancora
costituito l'azienda e non può dunque fare meglio la Valle d'Aosta,
soprattutto in questo momento di fine legislatura. Per meglio dire,
c'è una provincia che ha costituito l'azienda, ed è la provincia di
Trento che l'aveva fatto dopo due anni di lavoro, prima dell'uscita
del decreto n. 502.
È comunque importante in questa fase attivare degli strumenti
che possano sin da ora lavorare per la trasformazione dell'U.S.L. e
a questo proposito l'Assessorato ha in corso un colloquio
epistolare con l'amministratore in cui abbiamo detto già in diverse
occasioni che in un momento così complesso e anche in presenza di
notevoli contestazioni politiche e giuridiche anche per quanto
riguarda il decreto 502, è necessario creare i presupposti per la
trasformazione del servizio sanitario nazionale così come viene
concepito nella legge delega e nel successivo decreto legislativo.
Questa trasformazione deve avvenire anche nella nostra regione,
tenendo però conto di una serie di fattori pregiudiziali, e questo
lo abbiamo detto all'amministratore dimissionario, che sono le
scelte politiche di fondo, le risorse umane dell'Amministrazione
regionale, il coinvolgimento dell'U.S.L. e l'eventuale utilizzo di
risorse esterne. Su questo noi abbiamo chiesto appunto di
collaborare e di gestire insieme una trasformazione, cercando di
costituire anche un modello operativo che possa disegnare i
rapporti tra l'U.S.L. e la Regione e cioè ci sia da un lato un
modello di Regione che definisca obiettivi, assegni le risorse,
indirizzi e supporti l'attuazione, controlli e valuti i risultati e
dall'altro lato un modello di U.S.L. come azienda gestita in modo
manageriale, operante per obiettivi e che realizzi i fini posti
dalla Regione, organizzi i servizi, acquisti prestazioni sul
mercato, garantisca qualità ed efficienza ai cittadini e risponda
dei risultati. Quindi abbiamo indicato all'amministratore in questa
ultima lettera che gli avevamo rivolto come Assessorato che a
livello legislativo doveva essere necessario lavorare per questa
parte della riforma per lo meno su tre disegni di legge:
sull'ordinamento dell'U.S.L., sul finanziamento dell'U.S.L. e sul
sistema contabile dell'U.S.L.. Di questo dunque già si era parlato
e bisogna anche dire che si era già in contatto con altre regioni
proprio per vedere quello che era possibile fare prima delle
elezioni, nonostante le difficoltà che si possono incontrare.
Aggiungerei per concludere ancora una cosa proprio per far
capire il tipo di collaborazione che si era instaurata con
l'amministratore Bongiorno. In una lettera del 19 marzo 1993
inviata dall'Assessorato all'amministratore si diceva che
reputavamo necessario costituire un gruppo di lavoro, coordinato
dall'Assessorato alla Sanità, che comprendesse qualificati
rappresentanti dell'Ufficio legislativo della Giunta, del
Consiglio, dell'Assessorato alle finanze, dell'Ufficio legale;
doveva essere un gruppo di lavoro flessibile, costituito da un
nucleo fisso che doveva fare da filo conduttore per la stesura di
tutti i disegni di legge e da un nucleo variabile la cui esperienza
dei diversi componenti doveva essere utilizzata solo per parti più
specifiche.
Su questa struttura volevamo costruire un gruppo di lavoro tra
la Regione e l'U.S.L., per gestire poi praticamente questo momento
di transizione che ci dovrebbe portare da un modo vecchio, che
abbiamo ereditato, di gestire la sanità e dal quale sono nati i
problemi di cui parlava lo stesso amministratore ad uno nuovo che
deve ancora venire. Su questo dicevamo anche che "superare le
attuali contrapposizioni ed eliminare i cavilli burocratici,
passare da un controllo sugli atti ad un controllo di gestione sui
risultati sono i primi passi necessari per creare una azienda
U.S.L. che funzioni; questi passi vanno compiuti insieme con
l'attuale amministratore straordinario dell'U.S.L. che ha le carte
in regola per dare alla nascitura azienda le necessarie
caratteristiche di managerialità e di indipendenza, se invece si
vuole continuare ad avere una U.S.L. appiattita sulla Regione,
allora converrà seguire altre strade". Mi sembra che questo, e
tralascio una serie di considerazioni ed ipotesi di lavoro in
comune, fosse un modo serio, interessante ed importante per
lavorare insieme con l'U.S.L.. Si è poi però arrivati alle
dimissioni e se anche io rispetto le valutazioni personali
dell'amministratore dell'U.S.L., bisogna che comunque qualcuno
tenti di ritessere le fila, che ci sia un amministratore al posto
dell'ing. Bongiorno che ci garantisca la gestione di questo
passaggio verso la trasformazione dell'U.S.L. in azienda, come già
individuato da un provvedimento del Consiglio che abbiamo
adottato.
Si dà atto che, dalle ore 11,10, presiede il Vicepresidente
Stévenin.
Presidente
Risponde il Consigliere Pascale.
Pascale (PSI)
Non ho capito quale fosse la mia
contraddizione. A me pare che chi si contraddice è l'Assessore che
ha cercato di dimostrare nella sua risposta di avere avuto degli
ottimi rapporti con l'attuale amministratore; nessuno l'aveva messo
in dubbio, io ho solo detto che il problema non era la persona
dell'amministratore delegato, il problema era a monte, nel cercare
di costruire il nuovo attraverso una modifica dell'impostazione
legislativa ed amministrativa che non è solo quella statale ma è
anche quella regionale; allora a maggior ragione se con l'ing.
Bongiorno c'erano ottimi rapporti e l'Assessore ha sprecato
un'occasione perché non ha rimosso quelle che sono le vere carenze
della sanità.
Ora si troverà un commissario che faccia la transizione,
l'Assessore ha avuto poco tempo a disposizione ma comunque poteva
essere sufficiente per attivare quegli strumenti che consentissero
un'autonomia operativa dell'U.S.L., ora siamo in ritardo.
Il mio giudizio sulla gestione della sanità in questi mesi è
negativo perché non sono stati risolti i problemi che tutti
conosciamo e che impediscono una gestione autonoma ed efficiente
dell'U.S.L..
Si dà atto che, dalle ore 11,13, presiede il Presidente
Bich.
