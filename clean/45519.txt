Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2194 del 23 marzo 2023 - Resoconto
OGGETTO N. 2194/XVI - Interrogazione a risposta immediata:
"Risoluzione tempestiva delle problematiche relative agli impianti
di riscaldamento del Liceo Bérard e della Scuola secondaria di
primo grado di Charvensod".
Bertin (Presidente) -
Punto n. 18. Illustra la
consigliera Foudraz.
Foudraz (LEGA VDA) -
Quest'iniziativa era stata
depositata come interrogazione a risposta immediata nella mattinata
del 23 gennaio scorso per essere trattata nella seduta consiliare
del successivo 25 gennaio e poi sappiamo tutti come si sono evolute
le dinamiche della maggioranza consiliare e quindi viene nuovamente
iscritta all'ordine del giorno odierno.
Non l'ho ritirata, anche se ormai sono passati due mesi dal
deposito, in realtà non riveste più quel carattere di urgenza o
particolare attualità, ma ritengo che qualcuno debba prendere
coscienza della problematica affinché non si ripetano disguidi del
genere in un futuro non molto lontano.
Vorrei riepilogare un attimo quindi i fatti accaduti nella
mattinata appunto di lunedì 23 gennaio, dove gli studenti del Liceo
Bérard di Aosta, che si erano presentati a scuola per il regolare
inizio delle lezioni scolastiche erano stati rimandati a casa
poiché l'impianto di riscaldamento si era bloccato e le aule erano
troppo fredde per consentire il regolare svolgimento delle lezioni.
Sempre nella stessa mattinata, si erano verificati problemi anche
alla scuola media di Pont-Suaz nel comune di Charvensod, con la
differenza che lì le lezioni non furono sospese. Sempre quel lunedì
23 gennaio, un lunedì decisamente nero, si apprendeva da una
notizia pubblicata sull'Ansa che questa problematica aveva
interessato anche l'Isiltp di Verrès dove addirittura si era levata
una protesta tra gli studenti che aveva coinvolto l'intero
istituto. Un rappresentante degli stessi aveva fatto notare che il
lunedì era consuetudine entrare nelle aule con temperature
decisamente sotto la soglia prevista poiché il riscaldamento veniva
spento sempre il venerdì e riacceso solo il lunedì poco prima
dell'ingresso degli studenti nel plesso scolastico e, oltre a
questo disagio, citava anche altre situazioni intollerabili come un
bagno solo per cinquanta studenti.
Quest'interrogazione quindi ha lo scopo di conoscere quali
azioni sono state adottate per la risoluzione di queste
problematiche.
Presidente -
Risponde l'assessore Sapinet.
Sapinet (UV) -
Grazie collega. Le risponderò in merito
alla questione del Liceo Bérard e alla scuola media di Pont-Suaz
che sono trattate nelle iniziative che sono state oggetto della
risposta che ovviamente ho ereditato e ringrazio le strutture.
La mattina del 23 gennaio 2023 si è verificato che le
temperature all'interno della sede del Liceo Bérard erano tali,
come ha detto anche lei, da non consentire il regolare svolgimento
delle lezioni. Il malfunzionamento è stato causato da un problema
tecnico sviluppatosi in seguito al brusco calo delle temperature
esterne. La ditta Chenevier, che è ancora proprietaria
dell'immobile, si è prontamente attivata coinvolgendo la ditta che
fornisce assistenza tecnica sulle pompe di calore e la ditta che si
occupa della gestione calore per conto dell'Amministrazione
regionale per cercare di individuare la problematica che aveva
provocato il distacco dell'energia elettrica e, conseguentemente,
il blocco delle pompe di calore. La ditta Chenevier ha nel
frattempo provveduto a installare un sistema di allarme che
consente un pronto intervento al fine di scongiurare nuovi episodi
analoghi.
Si segnala inoltre che anche durante il weekend le temperature
sono impostate per mantenere i 18 gradi centigradi negli ambienti,
come consigliato inoltre dagli installatori delle pompe di calore e
che successivamente all'episodio citato non si sono più verificati
malfunzionamenti dell'impianto. Un episodio simile si è verificato
anche alle scuole medie di Plan-Félinaz gestite dalla società
Envers, una
in house
del Comune di Jovençan, Gressan,
Charvensod e Pollein. Anche in questo caso, a differenza di quanto
riportato nell'iniziativa consiliare, le lezioni sono state sospese
per una sola giornata; sono certo episodi spiacevoli ma anche
limitati a singoli episodi sporadici.
Ringrazio i Consiglieri per l'iniziativa, capisco che all'epoca
della presentazione c'era la preoccupazione che tali episodi, se
ripetuti nel corso dell'inverno, avrebbero potuto portare a un non
regolare svolgimento dell'anno scolastico, tuttavia ringraziando
sia la Sovrintendenza, sia il Dipartimento Infrastrutture e
viabilità e in particolar modo la struttura Edilizia strutture
scolastiche, vorrei rassicurare in merito all'attenzione del
Governo sul settore infrastrutture scolastiche sia a livello di
manutenzione, sia a livello di programmazione.
Presidente -
Per la replica, la parola alla consigliera
Foudraz.
Foudraz (LEGA VDA) -
Grazie assessore Sapinet. Lei mi ha
parlato di un pronto intervento, di un sistema di allarme
installato, però io qua sono un po' frastornata perché leggendo il
contratto di appalto della conduzione, questo sistema di allarme
avrebbe già dovuto esserci, quindi come mai non c'era? I ragazzi
sono il futuro della nostra società, quindi voi avete il dovere di
metterli nella condizione di poter proseguire il loro percorso di
apprendimento e di crescita culturale che poi sfocerà in crescita
professionale in maniera adeguata. Io mi auguro, ma me lo auguro di
cuore, di non dover ritornare sull'argomento. Sicuramente non ci
ritornerò adesso a breve, perché stiamo andando fortunatamente
verso la bella stagione, quindi la stagione primaverile, ma auspico
vivamente che le problematiche più volte segnalate vengano prese in
considerazione e vengano adottate tutte le misure e gli interventi
necessari affinché situazioni così incresciose non si ripetano.
Presidente -
La parola al consigliere Lucianaz per
mozione d'ordine.
Lucianaz (LEGA VDA) -
Ho sentito in modo imprecisato
nominare le scuole di Plan-Félinaz, mi auguro che Plan-Félinaz non
continui a invadere tutto il territorio delle altre frazioni
circostanti, Plan-Félinaz si ferma a Voison dove c'è il Frama
Vetri, tutto il resto è Pont-Suaz, solo per la precisione.
Presidente -
Ha chiesto la parola l'assessore Sapinet, ne
ha facoltà.
Sapinet (UV) -
Solo per dire che è corretto, ha ragione
Lucianaz, è vero, scuole di Pont-Suaz, ho letto rapidamente.
