Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione



Oggetto del Consiglio n. 1120 del 16 dicembre 2021 - Resoconto
OGGETTO N. 1120/XVI - Continuazione della trattazione
congiunta delle Relazioni della Sezione regionale di controllo
della Corte dei conti, del DEFR per il triennio 2022-2024, del D.L.
n. 46 (Legge di stabilità regionale per il triennio 2022/2024), del
D.L. n. 47 (Bilancio di previsione per il triennio 2022/2024) e del
D.L. n. 48 (Disposizioni collegate alla legge di stabilità
regionale per il triennio 2022/2024). (Reiezione di due ordini del
giorno. Approvazione di un ordine del giorno)
Bertin (Presidente) -
Alla presenza di 34 consiglieri,
riprendiamo i lavori del Consiglio. Ieri sera stavamo analizzando
gli ordini del giorno presentati dal gruppo Pour l'Autonomie. Siamo
all'ordine del giorno n. 14 di PA. Per l'illustrazione dell'ordine
del giorno, il consigliere Carrel ne ha facoltà.
Carrel (PA) -
Riprendiamo da dove ci siamo lasciati ieri
sera, dal personale e dai concorsi, con un altro ordine del giorno,
il quale ha come obiettivo quello di prevedere nei prossimi bandi
le modalità telematiche, oppure più sezioni per poter dare la
possibilità, esclusivamente a chi risulta positivo al Covid, di
effettuare tutte le prove.
Il problema è il seguente: se mi iscrivo a un concorso e poi
risulto positivo al Covid, ovviamente sono in quarantena e non
posso partecipare al concorso, quindi vengo svantaggiato. Diciamo
che fino a due anni fa con la febbre o comunque con l'influenza si
poteva partecipare lo stesso ai concorsi, oggi invece questo è
impossibile anche per i protocolli e quindi si chiede di tenere in
considerazione questo aspetto nei bandi di concorsi, in modo da
svantaggiare nessuno. Ricordo, e lo ricorderà sicuramente anche
l'assessore Caveri, quanto è successo anche sul concorsone a
livello nazionale per gli insegnanti, con tanto di ricorsi.
Dal mio punto di vista è giusto prevedere qualche deroga per
tenere in considerazione questo aspetto. La soluzione migliore
sarebbe sicuramente quella di prevedere più sessioni, ma capisco
che per l'organizzazione dei lavori è sicuramente complesso e
magari si va a dilatare troppo la tempistica dell'erogazione del
concorso. Dall'altra parte abbiamo inserito anche la possibilità di
fare una sessione telematica, ma questo chiediamo al Presidente se
è fattibile. Crediamo che comunque sia necessario dare la
possibilità a tutti di partecipare, anche perché ci sono dei
positivi che si trovano costretti a stare in casa ma stanno bene e
quindi potrebbe essere addirittura anche uno svantaggio e un
pericolo, perché magari se vaccinato non vado neanche a fare il
tampone per non rischiare di essere trovato positivo e vado a fare
il concorso; questo poi ha dei risvolti anche dal punto di vista
pandemico.
Presidente -
Per il Governo il Presidente della
Regione.
Lavevaz (UV) -
Quella che pone il collega Carrel è
effettivamente una questione corretta, un problema che ci siamo
posti e che si è anche verificato negli ultimi mesi, vista la
situazione pandemica. Diciamo che, anche come è posto l'ordine del
giorno, ha un senso l'impegnativa che si richiede al Governo, c'è
però un problema sul quale abbiamo ragionato e mi sono confrontato
anche con gli uffici del personale. La premessa è che di fatto oggi
quasi tutti i concorsi sono fatti
on-line
in questo periodo
di pandemia, proprio perché ovviamente ci sono le limitazioni di
cui parlavamo anche ieri legate alla tempistica piuttosto che altre
cose. È una modalità che è possibile e la commissione ha la facoltà
comunque di decidere qual è la modalità nella quale la prova deve
essere espletata. È un tipo di prova che sicuramente ha delle
problematiche e ne sono emerse anche, come lei ben sa, nel corso di
un accertamento linguistico in cui si è dovuto rifare, perché poi
c'erano dei problemi di connessione, eccetera. Quindi c'è tutta una
serie di problematiche anche sull'on-line che effettivamente
speriamo quanto prima di poter mettere da parte e riprendere a fare
i concorsi in presenza come vanno fatti; questa è la premessa.
Sulla parte invece legata a più sessioni di prove, è una
richiesta anche questa che ha assolutamente il suo senso. Il
problema è che diventa difficile, anche rispetto ai ragionamenti
che abbiamo fatto con il personale, discernere chi non può
partecipare al concorso perché è positivo al Covid, da chi ha una
colica renale e quindi non può partecipare perché è un altro tipo
di problema; è chiaro, uno è certificato, l'altro no, però diventa
difficile poi dire uno sì e uno no. Questa è la prima cosa e la
seconda forse, l'ha già detto lei sostanzialmente, più operativa è
che effettivamente se iniziamo a rimandare a più sessioni,
rischiamo di entrare in un circolo dove i concorsi non li chiudiamo
più, perché poi magari anche nella seconda chiama c'è ancora un
positivo, ancora un malato e quindi si va avanti e il concorso non
si chiude più.
La richiesta mi sembra corretta e pone un problema reale, la
soluzione invece è un po' più complessa. Quindi l'impegnativa così
come è posta non si può accettare.
Presidente -
Consigliere Carrel ne ha facoltà.
Carrel (PA) -
Capisco bene le difficoltà e proprio per
questo avevamo preparato questo ordine del giorno. Credo che la
differenza tra una colica renale, l'influenza, una qualsiasi altra
malattia o comunque problema di salute e il Covid è che, da regole
per il Covid, dobbiamo stare a casa, siamo obbligati e vincolati,
magari anche se asintomatici, quindi ovviamente questo è un po' un
conflitto tra norme che, dal nostro punto di vista, bisogna trovare
un modo per affrontare e per trovare una soluzione. Il rischio è
quello di avere i ricorsi e di avere gente che magari a volte,
ripeto, non fa i tamponi per non rischiare di essere positivo per
andare al concorso, mettendo poi a rischio e a repentaglio la
salute di tutti i partecipanti.
È un po' un controsenso. Capisco la sua posizione, capisco i
problemi degli uffici ma, secondo me, una soluzione su questo va
assolutamente trovata, perché sennò rischiamo di avere meno
partecipanti ai concorsi e di creare poi un problema a tutto il
concorso e a tutti i partecipanti.
Presidente -
Mettiamo in votazione l'ordine del giorno.
La votazione è aperta.
Esito della votazione:
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Marzi, Padovani, Restano,
Rosaire, Sapinet, Testolin)
L'ordine del giorno non è approvato.
Passiamo all'ordine del giorno n. 15 di Pour l'Autonomie.
Consigliere Rollandin per l'illustrazione.
Rollandin (PA) -
La presentazione di questo ordine del
giorno è collegato con l'esigenza di interpretare nel modo corretto
quello che è stato già fatto, nel senso che, rispetto ai fondi che
erano stati presentati nel bilancio, sono stati sottratti 300 mila
euro che chiaramente rendono difficile quello che è l'approccio
presentato a suo tempo.
Con questo intervento noi impegniamo il Governo a definire nella
prossima variazione di bilancio le appropriate risorse che saranno
da tenere in conto - come dico, già oggi sono sotto di 300 mila
euro - per far fronte alle domande che potranno pervenire, in
merito alla misura a sostegno del commercio dei prodotti
agroalimentari regionali di qualità. Questo è un tema molto
delicato che anche altri colleghi hanno sollevato e, proprio per
evitare che ci sia di nuovo una difficoltà in un settore che lo è
già per altre ragioni, chiediamo che ci sia l'impegno di verificare
quello che oggi non si sa ancora nel suo insieme; difatti noi
abbiamo detto "appropriate", perché si tratterà di somme abbastanza
importanti.
Tale è un po' la ragione di questo ordine del giorno, che ci è
stato sollecitato proprio per questa ragione, tenendo conto che,
rispetto alla somma iniziale di 3 milioni di euro che erano stati
previsti, sono già stati utilizzati 300 mila euro che chiaramente
mettono in difficoltà quella che è la situazione già a oggi.
Quindi, è necessario che ci sia una variazione di bilancio, come
ripeto, che non è oggi possibile quantificare, ma che tenga conto
di questo problema che è oggettivamente di grande spessore.
Presidente -
Per il Governo l'assessore Sapinet.
Sapinet (UV) -
Con l'emendamento al disegno di legge 46,
all'articolo 24bis, abbiamo voluto fortemente riproporre la misura
voucher
, atteso che il quadro temporaneo è stato prorogato
sino al 30 giugno 2022. Lo avremmo fatto anche prima, ma il quadro
normativo attuale non ci consente di utilizzare altri strumenti e
la decisione della commissione di prorogare a regime è del 18
novembre, quindi le tempistiche non ci hanno consentito di
predisporre la misura in precedente.
Ricordo, come ho già fatto altre volte, che la misura appena
liquidata ha avuto un'ottima adesione, con il 12 percento in più di
domande rispetto alla prima edizione e un ammontare complessivo di
aiuti che va a sfiorare i 2 milioni di euro, con un incremento del
58 percento, generando un indotto sulla filiera agroalimentare di
oltre 6 milioni di euro.
Nell'emendamento che sarà analizzato in questa aula abbiamo
previsto una dotazione finanziaria di 300 mila euro, ben consci del
fatto che tali risorse non saranno sufficienti per far fronte a
tutte le domande. Come già evidenziato in III Commissione, abbiamo
in ogni caso voluto dare continuità alla misura, a copertura delle
spese che saranno sostenute dal primo gennaio, con il forte intento
di aumentare la dotazione finanziaria della stessa in sede di
variazione di bilancio o in ogni caso non appena sarà possibile.
Non si esclude, con l'ulteriore proroga del quadro temporaneo,
l'eventuale utilizzo dell'avanzo per questa misura, ma la recente
evoluzione pandemica non ci può permettere di stabilire già ora
quali saranno le necessità e le priorità dell'avanzo. Ovvio che la
questione sarà considerata, ma per il momento rimaniamo in attesa e
capiremo strada facendo quale sarà l'evoluzione pandemica e in base
a questo come muoverci. Pertanto richiedo il ritiro dell'iniziativa
o l'astensione.
Presidente -
Consigliere Rollandin ne ha facoltà.
Rollandin (PA) -
Quanto ha detto l'assessore va nella
direzione di quello che noi abbiamo proposto: noi non abbiamo già
definito le somme, chiediamo che ci sia l'impegno per una
variazione di bilancio che, come l'assessore ha ricordato, è
conseguente a una esigenza già oggi che supera i 300 milioni di
euro e, come lei ricordava, si arriverà a delle somme che sono
molto più sostanziose. Però l'impegno è di definire nella prossima
variazione di bilancio, noi abbiamo scritto giustamente,
"appropriate risorse per far fronte alle domande", quindi non vedo
quale differenza ci sia tra quello che lei ha detto e quello che
noi proponiamo.
Penso che sarebbe corretto approvare questa risoluzione, questo
ordine del giorno, anche per tranquillizzare quelli che si
accorgono che a breve ci sarà l'esigenza di avere questa
variazione. Quindi noi la manteniamo, perché riteniamo giusto e
crediamo che sia corretto approvare questo impegno che va a
tranquillizzare tutti quelli che sono coinvolti in questa
situazione.
Presidente -
Mettiamo in votazione l'ordine del giorno.
La votazione è aperta.
Esito della votazione:
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Marzi, Padovani, Restano,
Rosaire, Sapinet, Testolin)
L'ordine del giorno non è approvato.
Abbiamo terminato l'analisi degli ordini del giorno presentati
dal gruppo Pour l'Autonomie. Passiamo all'ordine del giorno
presentato dai Capigruppo di maggioranza. Si è prenotato il
consigliere Marquis per l'illustrazione, a cui passo la parola.
Marquis (SA) -
L'ordine del giorno che abbiamo presentato
è volto a favorire la valorizzazione del patrimonio edilizio
valdostano, attraverso la sua riqualificazione energetica. È
incardinato nell'ambito del DEFR, che evidenzia quelli che sono gli
obiettivi di sostenibilità ambientale e di perseguimento
dell'obiettivo
fossil fuel free
entro il 2040 per la Regione
Valle d'Aosta e in particolare ci si prefigge di intervenire nel
settore civile delle abitazioni per raggiungere tre obiettivi. Il
primo è quello del miglioramento della qualità ambientale, il
secondo quello di ridurre le spese di gestione degli edifici che
gravano particolarmente sulle spese della famiglia (è una regione
di montagna), terzo quello di creare lavoro e sviluppo, quindi dei
benefici sotto il profilo socioeconomico.
Le linee guida che sono state approvate relativamente alla
road map
per perseguire l'obiettivo evidenziano il peso e
l'importanza dei consumi energetici nell'ambito delle abitazioni,
che ammontano a circa il 52 percento dei consumi energetici totali
in Valle d'Aosta. È anche evidenziato in questa road map che,
rispetto agli obiettivi prefissi, se non ci saranno delle
implementazioni di azioni, sarà difficile arrivare a questo
ambizioso traguardo, perché solamente una piccola percentuale di
quelle che erano le previsioni annuali viene raggiunta.
A questo riguardo quindi si ritiene importante, per ottenere
questa strategia, fare una valutazione a 360 gradi di tutte quelle
che sono le leve sulle quali si può intervenire per favorire questo
percorso, a partire dalla leva fiscale, dalla tassazione,
dall'accesso al credito, dalla semplificazione delle procedure
autorizzatorie e quindi anche con il coinvolgimento degli enti
locali, dell'efficientamento del SUEL e di tutte le questioni che
attengono all'energia, proprio per superare quella logica che si
diceva in questi giorni di lavorare a comparti stagni, ma per avere
una visione orizzontale, perché ognuno di questi ambiti può
sicuramente contribuire a rafforzare la vocazione di intervento
nell'ambito del nostro patrimonio.
Va ricordato che è anche importante fare il punto degli
interventi che vengono attuati in Valle d'Aosta in funzione del
bonus 110 percento che è stato messo a disposizione dallo Stato e
credo che si potranno anche evidenziare da queste valutazioni
quelle che sono le difficoltà aggiuntive rispetto al resto del
Paese, anche in funzione della particolarità del nostro patrimonio
edilizio.
A questo riguardo, l'obiettivo che ho cercato di declinare con
questa breve introduzione si va a concretizzare con l'impegno che
si dà al Governo regionale di definire e sottoporre al Consiglio
regionale entro 120 giorni una proposta di piano d'azione
strategico, inerente l'incentivazione della riqualificazione del
patrimonio immobiliare valdostano, per perseguire l'obiettivo
fossil fuel free, ponendo particolare attenzione alla
riqualificazione nei centri storici e nelle zone marginali e per
attivare una fase di rilancio economico del settore edile che tanto
può dare in termini di occupazione e benessere alla comunità
valdostana. Questo è un settore che ha sofferto in questi ultimi
quindici anni e che ha sempre contribuito notevolmente nel creare
valore aggiunto all'economia della Valle d'Aosta e che potrà farlo
anche nel futuro, alla luce di quelle che sono le tendenze; avete
visto che ieri la Commissione Europea ha emanato una direttiva
piuttosto severa sui consumi energetici dell'edilizia civile, dalla
quale vengono imposti degli impegni notevoli, sia a carico della
pubblica amministrazione, sia a carico del privato nell'ambito
degli obiettivi di efficientamento energetico.
È sicuramente questo un aspetto che sarà di grande attenzione
non solo oggi, ma anche nei prossimi anni. Si tratta quindi di
avvalersi a questo scopo, per ottenere questi obiettivi, della
collaborazione in un'ottica di approccio sistemico di tutte le
strutture regionali competenti, degli ordini professionali, degli
enti strumentali, delle società partecipate, dei portatori di
interesse e anche dei servizi catastali dell'Agenzia delle entrate,
per poter completare questa fotografia che è indispensabile per
fare poi una politica seria.
Presidente -
Per il Governo l'assessore Marzi.
Marzi (SA) -
Naturalmente, mai come in questo momento, a
maggior ragione per quanto sta avvenendo negli ultimi giorni sia a
livello legislativo che a livello politico, un ordine del giorno
come questo non soltanto risulta essere un'opportunità, ma anche
contemperato rispetto a quanto sta avvenendo. Per cui accogliamo in
maniera assolutamente positiva la sollecitazione e tra l'altro, lo
dico a titolo personale, mi fa anche un po' piacere, all'età di 46
anni, avere la sensazione di tornare a scuola e quindi di dover
dare un risultato entro un quadrimestre. Per cui ringrazio tanto i
capigruppo di maggioranza per aver cercato di farmi tornare un po'
giovane.
Presidente -
Consigliere Distort ne ha facoltà.
Distort (LEGA VDA) -
Prendo la parola a seguito della
proposta del proponente e soprattutto a seguito della
considerazione dell'Assessore, che finalmente oggi riconosce la
necessità di porre in atto tutta una serie di misure. Evidentemente
i 33 ordini del giorno che abbiamo presentato ieri, che andavano
quasi tutti in questa direzione, non erano riusciti a superare la
barriera mentale e intellettuale per andare a capire la virtuosità
e la necessità di queste iniziative. Oggi è stata capita, quindi io
faccio un plauso al collega Marquis, perché evidentemente è
riuscito a far breccia in una situazione e in uno scudo
intellettuale che precludeva qualunque acquisizione di iniziativa
intelligente rivolta verso questo settore. Noi ne prendiamo atto, è
un po' un'iniziativa all'acqua di rose rispetto alle nostre, ma è
chiaro che la sosteniamo.
Presidente -
Consigliera Minelli ne ha facoltà.
Minelli (PCP) -
Sicuramente il
super bonus
ha
mostrato tutta una serie di limiti e di criticità, quindi uno
strumento migliorativo è sicuramente auspicabile. Come sempre
bisognerà poi vedere le risorse e gli strumenti, ma sicuramente se
si prevede una cosa di questo tipo, ci sarà uno sforzo in chiave
locale per migliorare l'applicazione. La direzione è quindi quella
giusta.
È anche vero che la Regione dovrebbe poi pensare a riqualificare
i suoi edifici, perché spesso scuole, consultori, edifici pubblici,
eccetera, sono tutt'altro che isolati. Quindi, ben venga l'aiuto
per quello che riguarda le abitazioni civili, l'efficientamento e
il risparmio energetico, poi però bisognerà fare una riflessione a
più ampio raggio su tutto il resto.
Presidente -
Consigliere Baccega.
Baccega (GM) -
Molto brevemente. Sicuramente è un ordine
del giorno che ha fatto breccia, è un ordine del giorno di buon
senso e sono sicuro che porterà i risultati; l'importante è
individuare gli adeguati finanziamenti. Quindi, anche da parte
nostra c'è un voto positivo.
Presidente -
Possiamo mettere in votazione l'ordine del
giorno. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità l'ordine del giorno.
