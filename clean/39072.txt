Classificazione
LAVORO
Politica del lavoro



Oggetto del Consiglio n. 2403 del 26 ottobre 2016 - Resoconto
OGGETTO N. 2403/XIV - Interpellanza: "Iniziative per la
risoluzione dei problemi economico-occupazionali della
Regione".
Rosset (Presidente) -
Punto n. 10 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Questa interpellanza, che tenta di
riassumere per sommi capi la politica di sviluppo occupazionale
fatta negli ultimi decenni in questa Regione, chiede
sostanzialmente in maniera generale che cosa si sta cercando di
mettere in atto per invertire la tendenza di enorme disoccupazione,
crisi economica e disagio che si sta via via attuando in Valle
d'Aosta.
La politica di questi ultimi anni è stata quella delle grandi
opere, piccole opere o, comunque sia, delle costruzioni fatte e
delle acquisizioni di alcune società fatte senza una reale idea di
sviluppo, soprattutto senza nessuna ricaduta duratura sul
territorio. Si sono quindi fatte una serie infinita di operazioni
spot
, una serie infinita di investimenti - in molti casi
errati - e alla fine abbiamo ottenuto che la disoccupazione oramai
sfiora il 10 percento, l'economia è a pezzi, la microeconomia
ancora di più. Sostanzialmente non si vede una soluzione, perché
anche ciò che è scritto all'interno del Defr, che discuteremo più
avanti, non fa trasparire nessun tipo di soluzione a questo
problema. Si tenta ancora una volta di salvare il salvabile e di
evitare in qualche modo di prendere decisioni drastiche ma che
permetterebbero di uscire prima da questa situazione.
Il punto nodale di tutto ciò è che, non avendo dei trasporti
adeguati, la nostra Regione, al di là di tutto, è fortemente
penalizzata perché - come sapete - i trasporti sono il sistema
nervoso centrale di qualunque zona e, se questo manca, è il primo
problema che andrebbe risolto. Noi possiamo incentivare qualsiasi
cosa, ma alla fine se non ci sono i collegamenti o questi sono
molto costosi non riusciamo ad avere centralità rispetto a ciò che
dovremmo fare. Questo problema che non viene affrontato e che non
si vuole affrontare genera poi una serie di altri problemi
successivi. Non vi sto a ricordare tutti i problemi del turismo e
dell'industria, ma soprattutto quello che viene meno è la voglia
della microimprenditoria di lavorare, di partire.
Con questa interpellanza estremamente generica e non profonda,
perché volutamente non vuole esserlo, vorrei capire quali sono le
intenzioni generali, al di là delle quattro cose scritte nel Defr.
Se c'è la volontà politica di fare determinate scelte andrebbe
esplicitato, andrebbe dichiarato, e se ci sono impedimenti politici
andrebbero dichiarati anche questi. Sinceramente, per quanto mi
riguarda, ascoltare in continuazione questioni che non sono
attinenti alla risoluzione dei problemi in senso stretto, ma ai
rapporti che ci sono all'interno della Giunta, non è una cosa
piacevole. Io credo sia giunto il momento di risolvere i problemi,
di mettersi lì e di darsi da fare per risolverli, indipendentemente
da quello che poi pensa il collega Assessore di un altro
Dipartimento o il Presidente, perché spesso vengono prese decisioni
importantissime per la nostra Regione senza fare una valutazione
complessiva di ciò che quell'atto comporta, soprattutto vengono
prese senza valutare il benessere della maggior parte dei
cittadini, viene valutato solo il benessere di qualcuno. Questo ci
ha portato a tutto quello che vediamo oggi e in qualche modo ci sta
continuando a penalizzare. Io credo che questo Governo debba dare
delle risposte chiare e definitive su una serie di passaggi
innanzitutto politici: che tipo di coesione e di concertazione e,
se volete, anche di scambio c'è tra i diversi Assessorati;
soprattutto come cercate tutti assieme, voi Governo, di risolvere i
problemi ormai diventati insostenibili.
Questa interpellanza è molto semplice, dovrebbe essere una
dichiarazione di intenti affinché il vostro lavoro venga fatto con
tutti assieme per risolvere i problemi effettivi delle persone e
con le quali dovreste poi anche confrontarvi più spesso. Vorrei
ricordare ancora una volta - e poi ne parleremo meglio nel Defr -
che i provvedimenti scaricati in commissione senza un effettivo
approfondimento non generano mai il buon vivere, il quieto vivere,
soprattutto la risoluzione del problema, ma creano solo e sempre
conflittualità profondissime. Anche questo andrebbe cambiato,
magari potremmo risolvere delle cose o fare delle proposte giuste,
ma le comunicate in maniera tale che fate innervosire tutti quelli
che stanno intorno al tavolo. Se ne potrebbe parlare per un'intera
giornata, però vorrei sentire se finalmente c'è la voglia vera di
provare a cambiare marcia.
Presidente -
Ha chiesto la parola l'Assessore Donzel per
la risposta; ne ha facoltà.
Donzel (PD-SIN.VDA) -
Grazie collega, anche per la
franchezza con la quale ha esposto il tema dicendo che lo stesso
era a trecentosessanta gradi e necessitava dell'approfondimento di
un'intera giornata. Non interverrò sulle questioni da lei citate
nelle premesse, che si rifanno anche ad episodi risalenti a quando
io ero ancora uno studente, oppure ad episodi in cui ero in prima
linea a fare delle battaglie - lei non c'era, ero con il collega
Jean-Pierre - e mi fa piacere che anche lei adesso veda come
prioritarie queste problematiche.
Nel merito vorrei farle presente che alcuni dati che lei cita
non sono però oggettivi. Siamo anche noi molto preoccupati della
condizione che vive la Valle d'Aosta, e lei avrà trovato
sicuramente nel Defr qualche dato. Ora non voglio discutere qui su
tutto questo per intero, perché - come ha detto lei - non ne
avremmo il tempo, ma vorrei farle solo tre passaggi per capire dove
collocare la situazione di difficoltà della Valle d'Aosta. Cito
dati Istat, ma li cito non come ha fatto qualche forza sociale in
questi giorni prendendo l'ultimo dato senza raffrontarlo nei
tre-quattro anni e prendendo quello che fa comodo fra le migliaia
di dati, cioè quando vedo un dato che gira in negativo lo prendo e
lo scorro.
A pagina 11 del Defr si segnala che la Valle d'Aosta e la
Provincia di Bolzano sono le uniche realtà regionali - dati Istat -
che registrano la crescita del Pil nel triennio 2011/2014. È una
situazione di difficoltà, condivido con lei, dobbiamo intervenire,
ma questo è un dato, non è che siamo gli ultimi della classifica!
Sempre dati Istat, valori del Pil: il valore
pro capite
della Valle d'Aosta (37 mila euro), a fronte di un dato medio
nazionale di 26 mila euro, è superiore anche a quello di tutto il
Nordovest, solo la Provincia di Bolzano sta davanti alla Valle
d'Aosta. Non andiamo a dire ai valdostani che sono l'ultima ruota
del carro, perché dichiariamo sfiducia a persone che invece hanno
le potenzialità per fare impresa. Tant'è che gli ultimi dati sulla
crescita delle imprese segnalano che, pur nella difficoltà
complessiva che io riconosco, pur con tutti i limiti strutturali
che ci sono, vi sono dei segnali di tenuta.
Infine arrivo ai dati occupazionali. Il tasso di occupazione in
Valle d'Aosta è inferiore soltanto a quello di Bolzano e a quello
dell'Emilia-Romagna, e questo lo dobbiamo dire ai valdostani. È
chiaro che sono preoccupato anch'io di com'è cresciuta la
disoccupazione rispetto agli anni d'oro. Poi andremo a vedere
quello che chiede lei: lei dice che torniamo all'era
pre-globalizzazione, ma com'è possibile tornare all'era
pre-globalizzazione quando tutti abbiamo detto che non la vogliamo
più quella Regione lì? Penso che noi e l'UVP siamo entrati in
questo Governo regionale per dire che quella Regione, fatta solo di
occupazione pubblica, senza concorsi pubblici trasparenti, noi non
la vogliamo più, e l'abbiamo detto e scritto in tutti i documenti,
caro collega! Io non voglio tornare a quella Valle d'Aosta, voglio
tornare ad una Valle d'Aosta fatta di impresa, di lavoro che si
crea, non di una Regione che da sola crea lei il lavoro per tutti
portando ad una situazione insostenibile. Se lei vuole tornare a
quell'era, noi no, noi stiamo lavorando in un'altra direzione. Il
tasso di disoccupazione non è quello citato da lei; è alto, lo so,
ma non è al 10 percento. Vada a vedere i dati dell'Istat, prenda
quelli, e non i dati che scrive il Governo regionale. Pertanto la
situazione è questa.
Che cosa stiamo facendo, non c'è una programmazione: noi abbiamo
una programmazione di circa cento pagine, è il Programma dei fondi
Fesr, Fse e Fondi per lo sviluppo rurale 2014/2020 con tutte le
linee di indirizzo, concordato con le parti sociali in fior di
incontri per scriverlo. Poi, per quel pezzettino che riguarda me,
abbiamo fatto il Programma pluriennale per l'innovazione e lo
sviluppo dell'industria e dell'artigianato 2016/2018, e lei ha
anche partecipato alla discussione, che non è stata secretata in un
angolino e fatta in due giorni, bensì abbiamo coinvolto tutte le
parti sociali per dire dove vogliamo andare rispetto a questo.
Abbiamo approvato in Giunta, con la delibera n. 422 del 1 aprile
2016, gli indirizzi del Piano per le politiche del lavoro che
comprendono alcune specifiche rivolte a risolvere alcune questioni
occupazionali: in particolare la linea 2, il potenziamento e il
miglioramento delle politiche attive, passare dall'era della cassa
integrazione all'era del "cosa faccio per far trovare un posto di
lavoro"; la linea 3, potenziamento delle politiche formative per
sviluppare il territorio e renderlo più competitivo; la linea 4,
potenziamento delle politiche di autoimpiego e sviluppo di nuove
imprese, quindi imprenditoria; linea 5, implementazione del sistema
regionale di istruzione e formazione professionale.
Faccio presente che abbiamo messo in campo una riforma a
trecentosessanta gradi del sistema di formazione professionale, è
decollata l'anno scorso a piccoli passi e quest'anno si rafforza;
quello che era un sogno, il cosiddetto "quarto anno di formazione
professionale", è già realtà per alcuni ragazzi della Valle
d'Aosta. Sono d'accordo con lei, sono ancora piccoli numeri, ma
parliamo di una riforma epocale del sistema valdostano in cui
bisogna riallineare un sistema tutto incentrato sul pubblico verso
un sistema privato, dove i vari settori, che sia quello turistico
(che è quello trainante), quello industriale, dell'artigianato, o
quello agricolo (che sta crescendo ovviamente con un impatto
numerico meno incisivo dal punto di vista dei numeri in Valle
d'Aosta, ma anche quello dà dei segnali importanti), devono essere
i "nuovi motori" di cui l'Amministrazione si fa sostegno. Dire che
non c'è nessuna strategia e che non è stata condivisa con le parti
sociali mi sembra un po' forte. Poi si può dire che non si
condividono tutte le scelte, che si hanno dei dubbi, però creare
questo clima di sfiducia nella realtà valdostana non è
corretto.
Certo, alle volte succedono episodi gravi, è successo
recentemente che una società nazionale, in una delle regioni più
ricche d'Italia (Emilia-Romagna) fallisca dal giorno alla notte, e
ovviamente mi sono beccato gli insulti perché venticinque
lavoratori di quella società, che ha più di mille lavoratori che
lavorano in Valle d'Aosta, su
Facebook
hanno detto che
l'Assessore non fa niente; invece, grazie al lavoro che noi abbiamo
fatto con quell'impresa, la stessa ha deciso di salvare questi
venticinque. Adesso non sappiamo se recupereranno tutte le parti di
denaro che hanno perso, lì ci sarà da discutere, ma questo vuol
dire che addirittura siamo andati a creare delle situazioni, anche
con la legge n. 18, in cui abbiamo cercato non di erogare sussidi
ma di creare condizioni di reinserimento nei posti di lavoro, di
creare rapporti diretti con le imprese per cercare di fidelizzarle
al territorio regionale e far assumere atteggiamenti di
responsabilità. Non mi interessa vedere scritto "bravo Governo
regionale" per i venticinque lavoratori, che pure sono un'enormità
per la Valle d'Aosta, in un contesto italiano dove sono
abbandonati.
In che contesto si muove la Valle d'Aosta su queste politiche?
In un contesto in cui è in calo la crescita del Pil mondiale si
cresce, ma meno, quindi noi dobbiamo crescere di più mentre cala in
tutto il mondo: ci diamo delle sfide mica da poco! Il Pil europeo
ha un tasso di crescita che è stato riabbassato, ma noi dobbiamo
crescere di più in Valle d'Aosta mentre tutta l'Europa fa un passo
indietro. La stessa cosa vale per l'Italia, dove si cresce ma un
po' meno di quanto previsto. Noi manteniamo invece un'impostazione
di crescita in questo contesto. È chiaro che una crescita - per
tornare al suo discorso - con 500 milioni di euro e con 600 milioni
di euro in meno sul bilancio regionale non ci riporta ai cosiddetti
"anni d'oro", ma quegli anni d'oro non li vogliamo neanche in quel
modo, li vogliamo diversi, vogliamo utilizzare in modo diverso
quelle risorse. Solo per dirle cosa si fa anche sui trasporti:
l'inaugurazione definitiva dell'ultimo tratto autostradale è del
2007, non è di mille anni fa e il problema di quella struttura sono
i costi; quanto alla ferrovia, che è l'anello debole, questa è nel
Defr. Dire pertanto che non c'è un cambiamento anche su questo tema
mi sembra un po' forte. Lavoreremo insieme, visto che la pensiamo
allo stesso modo!
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Assessore, non ha proprio risposto alla
mia domanda, perché ho letto i dati, però lei sa meglio di me che i
tassi di occupazione il Governo Renzi li ha cambiati: adesso anche
chi lavora una sola ora risulta occupato, cosa che prima non era.
Se vogliamo cominciare ad entrare nei dati, dobbiamo cominciare a
valutarli nel loro insieme. Oggi chi guadagna 100 euro al mese è
occupato; poi non può mangiare, ma risulta occupato. Se vogliamo
fare un ragionamento esclusivamente sui numeri, potremmo anche dire
che le cose vanno benissimo, perché tutti i numeri statistici
dipende da come si leggono: la sa la storia dei due polli? Io
mangio due polli e lei nessuno, stiamo mangiando un pollo a testa,
salvo che lei muore di fame.
Quando io parlo della situazione pre-crisi o, se preferisce,
della pre-globalizzazione, intendo dire che l'economia all'epoca
era molto dinamica e c'era fiducia e voglia nel futuro. Oggi i
fondi che voi cercate di trovare con il Fesr sono fondi che,
comunque sia, in tantissimi casi non vanno sul territorio, e anche
questo lo sa meglio di me. Sono azioni che poi vengono sviluppate
all'interno della Regione e degli uffici, ma che direttamente non
aiutano i lavoratori e le imprese. Se lei fa un giro nel centro di
Aosta o nel centro cittadino di Verrès, Courmayeur, Châtillon,
Saint-Vincent, dove preferisce, o anche in qualche paesino di
montagna, senza andare troppo in alto, noterà che ci sono
tantissimi locali chiusi, perché va tutto bene però gli "affittasi"
si moltiplicano. Sarà un caso? Il mio accento sul modo di fare
politica in passato era proprio quello: se lei legge l'inizio, il
"Considerato" tutte quelle spese, significa che io non ero
d'accordo su quelle spese. Quel modo di fare economia in Valle
d'Aosta ha distrutto di fatto la Valle d'Aosta, perché non ha
creato quell'imprenditoria privata che ad esempio nel Trentino si è
creata negli anni passati e che oggi gli permette di andare avanti.
Il fatto che noi siamo solo secondi nella classifica è perché gli
altri sono molto peggio di noi, ma questo non mi gratifica. Ci sono
tantissime persone a casa, che non riescono ad arrivare alla fine
del mese con quello che guadagnano, e noi non facciamo nulla per
loro o, meglio, il Governo non fa nulla per loro, per essere
precisi.
Se poi vogliamo parlare di trasporti, il fatto di aver messo due
righe all'interno di un documento che dice che faremo uno studio fa
quasi ridere dopo quarant'anni. Vogliamo parlare un po'
dell'aeroporto? Parliamo di trasporti. Se devo essere proprio
sincero, forse non doveva rispondere lei per il Governo, doveva
rispondere chi si occupa di trasporti o il Presidente Rollandin. Io
credo che questa interpellanza dovesse andare direttamente nelle
sue mani, e la prossima volta lo scrivo nel dettaglio: vorrei
parlare "con" per sapere cosa vuole fare.
Ha poi eluso una domanda, Assessore: il coordinamento e la
sinergia con gli altri. L'ha elusa giustamente, perché lei dice che
fa il suo e più di quello non deve fare, però il punto è - non ce
l'ho con lei personalmente, questo lo sa - che se anche lei fa
qualcosa ma questo poi viene vanificato dal collega che sta accanto
a lei, il suo qualcosa non basta, non serve, o non è abbastanza
efficace ed efficiente. È questo il punto che io vorrei evidenziare
perché, se non mettiamo a sistema il fatto che spezzettati in
questa maniera non si va avanti, è inutile stare qui a discutere.
Lei probabilmente sarebbe il primo a dire che vorrebbe fare di più,
che vorrebbe avere un maggior coordinamento e vorrebbe cercare di
poter parlare - occupandosi di artigianato - anche con chi fa
commercio per esempio, salvo poi non riuscirci. Io non so se questo
succede, ma da come vanno le cose mi sembra che succeda. È su
questo che io volevo porre l'accento e sul fatto di dare maggiore
fiducia - come dice lei - ai giovani o a chiunque voglia fare
impresa, ma poi sa meglio di me che quando vanno a Finaosta hanno
più problemi che andare in banca per avere certi finanziamenti.
Allora dov'è che siamo migliori, dov'è che lavoriamo per cercare di
risolvere i problemi? Qui si è parlato di sburocratizzazione a
gogo: si è messo in campo qualcosa fino adesso? Potrei dire
nulla.
Vede, Assessore, io vorrei che le cose venissero dette
francamente. Mi dispiace - non è rivolto a lei - ma spero che la
prossima volta mi sia data risposta dal Presidente.
