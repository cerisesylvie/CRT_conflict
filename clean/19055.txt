Classificazione
TRASPORTI E VIABILITÀ
Trasporti
Impianti a fune


Resoconto integrale del dibattito dell'aula
Oggetto del Consiglio n. 2194 del 19 settembre 2001 - Resoconto
OGGETTO N. 2194/XI Determinazioni in merito alla sostituzione
dell’impianto funiviario Dolonne-Plan Checrouit.
(Interpellanza)
Interpellanza Premesso:
- che il Tribunale Amministrativo regionale della Valle
d’Aosta ha annullato, con sentenza del 10 aprile
u.s., la deliberazione della Giunta regionale n. 3223/2000 relativa
alla valutazione positiva condizionata sulla compatibilità
ambientale del progetto di sostituzione della telecabina
Dolonne-Plan Checrouit nel Comune di Courmayeur;
- che la sentenza in oggetto comporta la revisione complessiva
del progetto di realizzazione dell’impianto;
i sottoscritti Consiglieri regionali
Interpellano
la Giunta regionale per sapere quali determinazioni intende
assumere in merito a quanto esposto in premessa.
F.to: Tibaldi - Lattanzi - Frassy
Presidente
La parola al Consigliere Tibaldi.
Tibaldi (FI)
Il futuro di Courmayeur è sempre stato legato
allo sviluppo dei comprensori sciistici e dei domaines skiables che
fanno parte del suo territorio. Abbiamo parlato prima della pausa
estiva, a luglio, della ristrutturazione e innovazione
dell’impianto del Monte Bianco nel tratto che da La
Palud conduce, fino a Punta Helbronner e che dovrà essere rivisto
prima della scadenza della concessione, e naturalmente è importante
parlare oggi di un altro impianto di risalita, o di "arroccamento"
come qui viene definito, che è la telecabina Dolonne-Plan
Checrouit.
L’Assessore conosce bene la vicenda,
d’altronde è stato partecipe della decisione della
Giunta regionale del 25 settembre dello scorso anno, che è stata
poi impugnata e che il TAR, accogliendo
l’impugnazione, ne ha annullato completamente
l’efficacia. Questa decisione della Giunta regionale
è stata presa sulla base di una domanda presentata il 18 aprile
dello scorso anno dalla società Courmayeur Mont-Blanc Funivie
S.p.A., domanda che era rivolta ad ottenere la valutazione
dell’impatto ambientale del progetto del nuovo
impianto di arroccamento al domaine skiable di Courmayeur, e
consisteva nella realizzazione della telecabina Dolonne-Plan
Checrouit.
La decisione della Giunta regionale è stata presa nonostante la
procedura fosse piuttosto complessa e difficoltosa, caratterizzata
da una serie di pareri negativi e di considerazioni di perplessità
formulate dai diversi servizi dell’Amministrazione
regionale. Segnaliamo in particolare il parere negativo del
Servizio di cartografia e assetto idrogeologico
dell’Assessorato del territorio per quanto riguarda
gli aspetti geomorfologici e geodinamici.
Nei molteplici passaggi si affermava che dagli elaborati
progettuali presentati emergeva chiaramente la volontà di una
futura espansione del comprensorio sciistico nelle zone di Arp e
Arpetta. Per quanto attiene il vincolo paesaggistico del servizio
tutela del paesaggio, c’è poi il parere
dell’Assessorato all’istruzione e
cultura, dove si sollevano alcune perplessità sulla soluzione
progettuale che era stata presentata, riferite in particolare al
sovraccarico volumetrico della stazione di partenza. Si
sottolineavano anche alcune richieste, quale la necessità di un
parcheggio completamente interrato, l'individuazione di ulteriori
modalità per il recupero ambientale, e si dichiarava, sempre nello
stesso parere, di restare in attesa di una nuova soluzione da
valutare, che tenesse conto delle richieste per poter esprimere un
giudizio definitivo. Non si trattava dunque di parere negativo, era
però connotato da profonde perplessità.
Il parere espresso dal Corpo forestale valdostano, per quanto
attiene al vincolo idrogeologico, sollevava
anch’esso numerose perplessità, come anche il parere
espresso dal Servizio infrastrutture funiviarie e piste di sci
presso l’Assessorato regionale del turismo che
individuava alcune correzioni da apportare sotto il profilo tecnico
e un completamento del progetto.
C’è poi stato un parere, il cui diniego è stato
di fondamentale importanza, perlomeno per quanto riguarda
l’aspetto giurisdizionale, oggetto di questa
interpellanza, che è il parere espresso dal Comitato tecnico
dell’ambiente, intervenuto in due tempi: un primo
del 9 agosto 2000, è un parere negativo, ove si afferma che il
progetto debba essere rivisto completamente ridimensionando
l’impianto per soddisfare le attuali necessità del
comprensorio sciistico, e suggerisce in particolare alcune
alternative tecniche. Ad una richiesta di riesame, formulata
dall’Assessore Vallet, perviene un secondo parere
negativo del Comitato tecnico per l’ambiente, dove
vengono ribadite le considerazioni espresse nel parere
iniziale.
Lo stesso parere del Corpo forestale valdostano è fortemente
condizionato, prendendo atto della circostanza che la realizzazione
della telecabina non comporta nell’immediato futuro
una conseguente espansione del comprensorio sciistico, pur avendo
delle dimensioni di un certo rilievo. Perviene peraltro un secondo
parere negativo del Servizio cartografia e assetto idrogeologico
presso l’Assessorato del territorio il 13 settembre
2000, cioè poco prima dell’adozione della delibera
impugnata e poi annullata, parere che, con ampia motivazione,
ribadisce la precedente posizione negativa.
Al termine di questa complessa procedura la Giunta regionale,
pur sapendo di muoversi in una sorta di campo minato, adotta la
delibera ed esprime una valutazione positiva sulla compatibilità
ambientale del progetto, condizionandola
all’osservanza di una serie di precetti.
L’atto di Giunta viene impugnato e i ricorrenti
ottengono la ragione da parte del Tribunale amministrativo.
Sostanzialmente la Giunta, si legge in alcuni passaggi della
sentenza, al momento dell’adozione della delibera
impugnata non disponeva di tutti gli elementi necessari per
valutare compiutamente la compatibilità ambientale del progetto e
non avrebbe dovuto esprimere una valutazione positiva, seppure
condizionata, in presenza di numerosi pareri negativi. Anche perché
la valutazione positiva condizionata è stata individuata
dall’organo giurisdizionale come una formula per
eludere in realtà dei precetti normativi, quali sono quelli
previsti dalla legge n. 14/1999 in materia di vincolo idrogeologico
e di vincolo paesaggistico che stabiliscono determinati
procedimenti e quindi l’osservanza di norme che sono
precise e vincolanti. Questa sentenza viene pronunciata il 10
aprile scorso e viene depositata in segreteria il 18 luglio; il
Tribunale amministrativo quindi annulla questa delibera di
Giunta.
Alla luce di queste vicende che ho sintetizzato si chiede, con
l’interpellanza, quali sono le determinazioni che la
Giunta intende ora adottare: se intende resistere in giudizio
ricorrendo al Consiglio di Stato avverso questa pronuncia
dell’organo giurisdizionale di primo grado; se
intende rivedere il progetto; se intende abbandonare
l’ipotesi progettuale completamente. Riteniamo
importante conoscere le determinazioni dell’organo
esecutivo, anche perché, sulla base di quanto scritto nella
delibera del 25 settembre, la Giunta ha sostenuto con convinzione i
suoi teoremi, superando, scavalcando e calpestando tutta una serie
di pareri e di dettami che in realtà erano di segno opposto. Ecco
quindi qual è lo scopo di questa interpellanza: conoscere la
volontà politica della Giunta in merito al progetto di telecabina
Dolonne-Courmayeur, che ora rimane in mezzo al guado.
Presidente
La parola all’Assessore al
territorio, ambiente e opere pubbliche, Vallet.
Vallet (UV)
Per fare una piccolissima premessa, a commento
del secondo capoverso delle premesse dell'interpellanza, dicendo
che la sentenza del TAR non comporta di per sé la revisione
complessiva del progetto: la sentenza del TAR si esprime sulla
legittimità di una procedura che lo stesso tribunale ha giudicato
illegittima, fondando il proprio parere sul fatto che la Giunta non
avrebbe dovuto esprimersi in presenza di pareri che non sono
positivi e definitivi, evidentemente riferendosi a quelli che sono
i pareri vincolanti, perché questo prevede la legge in relazione ai
pareri espressi dal Servizio tutela del paesaggio e per quanto
riguarda il vincolo idrogeologico.
Peraltro, prendendo anche un piccolo abbaglio, nel senso che non
è il parere del Servizio cartografia il parere vincolante per
quanto riguarda il vincolo idrogeologico, come sostenuto nella
sentenza del TAR, ma il parere del Corpo forestale valdostano.
Comunque, in questa sede, non è questo che ci interessa; quello che
voglio dire è che il TAR non si è espresso nel merito del progetto
e neanche avrebbe potuto farlo. Per quanto riguarda le decisioni
che la Giunta regionale intende adottare in relazione a questa
sentenza, la Giunta regionale non ricorrerà al Consiglio di Stato
avverso la sentenza, perché la valutazione che abbiamo fatto,
insieme al Comune di Courmayeur e alla Società, è che per quanto
riguarda i tempi - e qui i tempi non sono un aspetto secondario se
il problema è cercare di dare una risposta in termini positivi alla
realizzazione di un impianto di arroccamento al comprensorio
sciistico di Courmayeur - avremmo fatto prima presentando un nuovo
progetto alla valutazione del V.I.A. Perché questo? Perché da quel
25 settembre 2000, data della deliberazione di Giunta che è stata
poi annullata, alla sentenza che è stata depositata il 18 luglio
scorso sono passati dieci mesi, e in questi dieci mesi sia la
Società, sia il Comune di Courmayeur non sono rimasti inerti.
La Società, per conto suo, ha provveduto a revisionare il
progetto sulla base delle condizioni che erano state poste dai vari
servizi, per poter esprimere un parere favorevole. Le soluzioni
sono state definite e concordate con tutti i servizi
dell’Amministrazione regionale e quindi oggi la
Società dispone di un progetto che - almeno sulla carta - non
dovrebbe incontrare maggiori ostacoli perché ha risposto a tutte le
problematiche che erano state a suo tempo evidenziate,
ridimensionandolo e rispondendo alle problematiche evidenziate. Per
quanto sappiamo, quindi, l’intenzione della Società
è quella di ripresentare il progetto, così come rivisto, ad una
nuova valutazione di impatto ambientale.
Per quanto riguarda la posizione della Giunta rispetto alle
scelte operate dalla Società e dal Comune di Courmayeur, credo di
dover ripetere molto sinteticamente quanto già abbiamo avuto modo
di dire sia io, sia l’Assessore Lavoyer, rispondendo
diverse volte in quest’aula, e cioè:
l’atteggiamento della Giunta è sempre quello di
totale e completo rispetto delle decisioni prese
dall’organo elettivo del Comune di Courmayeur e,
quindi, dal Consiglio comunale di Courmayeur e non abbiamo certo
intenzione di cambiare idea.
Devo aggiungere, concludendo, che ci risulta essere in corso da
parte del Comune di Courmayeur la definizione delle procedure e la
predisposizione degli elaborati per la definizione
dell’accordo di programma necessario a risolvere le
problematiche di natura urbanistica. La Società ha deciso di
ripresentare il nuovo progetto al V.I.A. e, per quanto ci riguarda,
nulla è cambiato rispetto a quanto deliberato dalla Giunta nel
maggio 2000, attribuendo i finanziamenti necessari, cioè un
contributo e un mutuo rispettivamente di 7.940 milioni, uno e
l’altro, per la realizzazione
dell’impianto di arroccamento al comprensorio dello
Checrouit. Questi finanziamenti sono a tutt’oggi
disponibili.
Presidente
La parola al Consigliere Tibaldi.
Tibaldi (FI)
Per una breve replica. Concordando sul fatto
che il TAR possa pronunciarsi solo sotto l’aspetto
della legittimità, in quanto non è un organo amministrativo bensì
giurisdizionale, prendiamo atto del fatto che la Giunta ha deciso
di non ricorrere al Consiglio di Stato e quindi di intraprendere la
via della ripresentazione, concordemente con la società Courmayeur
Mont-Blanc Funivie e con il Comune, di un progetto ridimensionato,
rivisto secondo i dettami a sua volta espressi dai servizi
dell’Amministrazione regionale.
L’Assessore ha solamente sfiorato, l'unica nota
dolente: il tempo è trascorso, come pure il denaro è stato buttato
via; purtroppo sottolineiamo all’Assessore che tempo
e denaro sono stati sprecati via per eccessiva testardaggine della
Giunta, di Voi che avete perseverato in una scelta che era già
minata o, meglio, compromessa da una serie di pareri tecnici
vincolanti, supportati da canoni legislativi che inficiavano
l'ordinamento amministrativo e politico della vostra scelta.
D'altronde lo vediamo anche in calce a questa pronuncia: le spese
processuali e gli onorari legali di controparte, oltre che quelli
propri, dovranno essere sostenuti dalla Regione!
Questa pervicacia nel voler continuare in una direzione che era
comunque sbagliata, avrebbe potuto forse essere ragionevolmente
vista e pensata al momento opportuno! Oggi ne prendiamo atto,
vedremo quali saranno le impostazioni progettuali del nuovo
elaborato, che deve ancora essere presentato dalla società
Courmayeur, così come annunciato dall’Assessore, e
quali saranno i contenuti. Per il resto, la ringrazio della
risposta.
Presidente
La seduta è tolta, si riprende alle ore 16 di
questo pomeriggio.
La seduta termina alle ore 12,56.
