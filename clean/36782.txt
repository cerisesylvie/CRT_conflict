Classificazione
BENI CULTURALI



Oggetto del Consiglio n. 714 del 25 settembre 2014 - Resoconto
OGGETTO N. 714/XIV - Interpellanza: "Riduzione delle spese
per l'acquisto e la realizzazione di pubblicazioni da parte della
Regione".
Presidente
- Chiede la parola il Consigliere Ferrero, ne
ha la facoltà.
Ferrero (M5S) -
Grazie Presidente.
Ormai sono anni che la Regione, oltre a fare di tutto e di più
in tutti i settori economici (ha occupato in pratica tutti gli
ambiti), fa anche da casa editrice o comunque realizza dei libri,
ne compra migliaia di copie, li regala e via dicendo. Questa
interpellanza nasce dal fatto che mi sono arrivate come Consigliere
- tra i privilegi che abbiamo ci arrivano anche i libri - due
pubblicazioni:
Plantes officinales et remèdes traditionnels
e
Erbes et fleurs. La nature à porté de main
. Qualcuno dirà:
ma che c'è? Ti regalano pure la roba e ti lamenti? Siamo fatti così
noi del Cinque Stelle!
Questa è una pratica antica, di acquistare pubblicazioni, risale
a decine di anni fa, quando le casse della Regione erano belle
piene e l'unico problema era come spendere i soldi. Allora
ovviamente libri a destra, libri a manca: ce n'erano in abbondanza.
Ora, però, i soldi sono diminuiti e allora bisogna vedere: di
queste pubblicazioni ce ne sono ancora tante in giro, ne
acquistiamo ancora, non ne acquistiamo, che cosa sta
succedendo?
Questa, secondo noi, è una pratica che spesso ha contribuito
all'acquisto di libri che non erano certo dei
best seller
,
per gli argomenti che hanno trattato. Prendo a caso uno dei volumi
che è in corso di acquisto: io non ho niente contro i
moudzon
, però riguarda le
battailles de moudzon
e
magari in questo periodo potremmo anche orientare le scelte verso
altri titoli.
Certo, non bisogna dimenticare che ovviamente con questi libri
si vanno a ingrassare le tasche di alcuni amici che stampano, di
alcuni amici che vendono, di alcuni amici che scrivono; sono però
sempre soldi nostri. Ad esempio, vedo casualmente qui nel libro
degli
Anciens remèdes
- vediamo se lo trovo -: i testi sono
di un certo Alexis Bétemps che non mi pare sia uno del Mouvement
Cinq Étoiles, ma sia di un altro movimento. Poi, ad esempio -
perché questa non è una interpellanza diretta esclusivamente
all'Assessore alla cultura - trovo per quanto riguarda la
Presidenza del Consiglio, la recente presentazione del libro
I
cieli della Valle d'Aosta tra scienza, folclore e tradizioni
,
di cui poi sono state acquistate trecento copie, e tra gli
scrittori c'è un certo Guido Cossard, che mi sembra sia anche
Vicesindaco di Aosta...
(voci fuori microfono)
... ah, non è più Vicesindaco di Aosta, mi spiace, sono
desolato! Comunque, mi pare sia della Stella Alpina! Non so se è
ancora della Stella Alpina?
(voce fuori microfono):
Mai stato!
Mai stato della Stella Alpina! Ah, ma allora me ne dicono di
tutti i colori oggi!
Io non vorrei che di questo passo scoprissimo che anche il
Capogruppo Stefano Borrello è un poeta e avessimo un migliaio di
copie delle sue poesie; magari, non so, una potrebbe dire anche un
qualcosa non di nuovo:
si sta come d'autunno sugli alberi le
foglie
. Forse lo aveva già detto qualcuno, ma per la Stella
Alpina in questo periodo potrebbe anche andar bene, no? Ecco, non
vorrei rischiare che arrivassimo a questo punto.
E poi, scusate un attimo la franchezza - ci vuole anche un
momento di serenità, perché sennò qui c'è una tensione, signori,
che veramente dobbiamo spezzare! - detto tra di noi, quelle belle
presentazioni che ci sono all'inizio dei libri, con tanto di fotina
del politico di turno, bello sorridente, ogni tanto c'è anche
qualche fotoritocco - si vede, no? - tutto tirato... Mia nonna in
patois diceva:
t'arbeille un troun semble un baroun.
Traduco
per i non
patoisan
: se tu vesti bene un tronco, lo guardi da
lontano e sembra anche un barone. Io dico che dovremmo anche
lasciare un pochettino da parte questa specie di tradizione, perché
sennò finite per fare la fine degli adolescenti che, dopo la
palestra, nudi sotto la doccia, fanno dei commenti riguardo alla
propria virilità: io ho presentato due libri, io ne ho fatti tre,
io ne ho fatti quattro; guarda come sono bello, guarda sta cosa,
guarda quell'altra. Casualmente poi alle volte anche in prossimità
delle campagne elettorali e allora questo non va bene.
Vedendo il titolo degli ultimi due libri acquistati, che
riguardano le erbe medicinali, ho sospettato che ci fosse lo
zampino di quel marpione dell'Assessore alla sanità! Mi sono detto:
non è che per caso Tonino Fosson, vista la difficoltà di cassa, le
attese per le visite, le attese per gli esami, i reparti che
chiudono per le ferie, dice hai valdostani "Fate una cosa: è meglio
per il futuro andare a fare una passeggiata in campagna, vi
raccogliete un po' di erbe, ve le mettete lì, malva, cicoria,
melissa. Per ogni malanno c'è una cura: una bella tisana, magari
calmante, così uno sta un po' tranquillo, un impacco su una gamba e
una fumigazione"? Magari risolviamo anche i problemi della sanità!
E allora ho detto: questi libri io me li tengo e non li
restituisco, come volevo fare, perché potrebbero venire utili!
A me sono arrivati questi due libri ovviamente come Consigliere
e magari arriveranno anche ad altre persone. Però, effettivamente,
in un periodo del genere, sarà anche populismo, ma io dico che se
uno deve leggere o
magnare,
io preferirei magnare che
leggere! No? Dovendo scegliere! Magari sarebbe anche da fare una
piccola riflessione sul fatto che certamente la diffusione della
cultura è una cosa importante e dev'essere diffusa: qui ci sono 60
mila euro, peraltro spesi - non voglio dare responsabilità che non
ci sono - non dall'attuale Assessore, ma da quelli precedenti, nel
2011 e nel 2013...
Presidente
- Silenzio per favore.
Ferrero (M5S)
- ...di conseguenza bisogna comunque fare
una riflessione. Io vorrei capire effettivamente, riguardo a questo
tipo di spese, se in un periodo del genere magari possiamo far
leggere qualche poesia in meno ai valdostani e fargli mangiare
qualche pagnotta in più.
Presidente -
Ha chiesto la parola il Presidente della
Regione, ne ha la facoltà.
Rollandin (UV) -
Grazie Presidente.
L'illustrazione sicuramente è andata oltre la richiesta. Per
quanto mi riguarda, rispondo per gli acquisti fatti dal Governo
regionale, perché quelli che Lei ha citato si riferiscono ad altro
capitolo. Distinguo solo perché quello che dico va in una certa
logica. Lei aveva due testi che, mi permetto di dire, sicuramente
hanno una loro logica, collocata con la
Maison des anciens
remèdes
: testi che, se mi permette, con una serie di
informazioni, sono tra quelli che hanno un loro significato, perché
in effetti rispondono anche ad una tradizione valdostana, di
valorizzare le erbe. Quindi questi sono quelli che tra molti si
salvano, se posso dirlo; poi ce ne sono alcuni che obiettivamente
magari, come Lei diceva, di questi tempi possono anche essere in
qualche modo oggetto di giusta riflessione, come dev'essere
fatto.
Rispondendo alle sue domande, per quanto riguarda l'ammontare
delle spese sostenute nei primi otto mesi, la spesa al 31 agosto:
sono stati impegnati per realizzazione e l'acquisto di
pubblicazioni 92 mila euro. Qual è la disponibilità residua? Nel
bilancio regionale c'erano 310 mila euro, quindi la differenza, 218
mila euro, sono ancora residui.
"Se è nelle intenzioni del Governo di sospendere in relazione
alla gravità della crisi"
. Lei giustamente ha ricordato che nel
passato c'era una certa spesa, difatti nel 2008, voglio ricordarlo,
nel bilancio c'erano per l'acquisto e la realizzazione di
pubblicazioni 1 milione 600 mila euro e gli impegni assunti erano
di 1 milione 330 mila; come le ho detto, quest'anno l'impegno era
di 300 mila, ne abbiamo spesi 92 mila e a oggi se ne spenderanno
pochi di più. Quindi credo che si vada nella logica da Lei
auspicata, ma questo non vuol dire che non ci sono delle
pubblicazioni che vanno comunque sostenute, perché sono a sostegno
di attività che si riferiscono anche ad altri momenti che in
qualche modo rientrano nelle peculiarità della Regione. Poi, come
Lei ricordava, sicuramente questo è un aspetto che è integrativo ad
altre attività: non è l'unico, non è sostitutivo di altri impegni e
non va a sostituirsi a quello che si diceva stamattina sul sostegno
a biblioteche e così via, sono due argomenti diversi. Però, come
Lei ha visto, si è arrivati a una riduzione che credo sia molto
significativa.
Presidente -
Per la replica il Consigliere Ferrero.
Prego.
Ferrero (M5S)
- Grazie Presidente.
I dati sono effettivamente incoraggianti e bisogna riconoscere
che è stato fatto decisamente un passo avanti. Io vi chiederei un
ulteriore passo avanti in questa direzione, nel contenere
l'acquisto del numero di copie, quindi magari effettuare più
acquisti di copie diverse - poi questi libri in parte andranno come
omaggi o saranno distribuiti nei modi che la Giunta deciderà,
perché questo spetta a voi - però limitare: invece di trecento se
ne prendono cinquanta, magari invece di mille, ne prendiamo un
centinaio; questo andrebbe secondo noi già in una direzione giusta.
Secondariamente, una riflessione sugli argomenti che sono trattati:
io capisco che ci sono anche certi argomenti che riguardano le
tradizioni, però in certi momenti secondo me è anche una questione
di sensibilità. Il testo può avere un valore didattico, un valore
storico, un valore di cronaca o fotografico: andiamo a privilegiare
qualcosa che abbia effettivamente una valenza e possa costituire
qualcosa a livello di patrimonio culturale. Quindi l'invito è
anche, ovviamente, all'Assessore alla cultura, per le sue
disponibilità: non finisca sotto la doccia con gli altri, non è ha
bisogno; almeno quello, ecco! Grazie.
Presidente
- Grazie. Punto 38 all'ordine del giorno.
