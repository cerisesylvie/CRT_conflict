Classificazione
SPORT E TEMPO LIBERO



Oggetto del Consiglio n. 2089 del 26 luglio 2006 - Resoconto
OGGETTO N. 2089/XII - Studio di fattibilità di un bacino
velico nella valle centrale. (Interpellanza)
Interpellanza
Ricordato il grande successo, anche a livello mondiale, dei
campionati di windsurf che si tengono annualmente nel bacino
adiacente l'area di servizio "Les portes du Grand-St-Bernard", non
lontano da Martigny, e la presenza di attività velica sul bacino
adiacente l'area di servizio di Aosta est, in Comune di
Brissogne;
Evidenziato che tali attività sportive, ed in particolare
quella della tavola a vela, rappresenta un'importante attrattiva
sportiva sia per i giovani residenti sia per i turisti, dalla
primavera all'autunno, che coinvolge un significativo numero di
appassionati;
Considerato che un'altra zona favorevole alla predisposizione
di un bacino per tali pratiche sportive è quella compresa tra
Montjovet e Bard, nella bassa valle, ove soffia un vento termico,
pressoché costante, da marzo a novembre, dalle ore 11.00 alle ore
19.00;
Tenuto conto che tali condizioni si riscontrano raramente sul
territorio montano e pedemontano nazionale e che un bacino adatto
non supera l'ettaro di dimensioni, per un'altezza media d'acqua di
1 metro, e che esistono, nei Comuni della bassa valle identificati,
alcune aree degradate che potrebbero essere riutilizzate a tale
uso;
il sottoscritto Consigliere regionale
Interpella
La Giunta regionale per conoscere:
se condivida l'opportunità di avviare uno studio di
fattibilità di un bacino velico nella Valle centrale tra Montjovet
e Bard.
F.to: Sandri
Président
- La parole au Conseiller Sandri.
Sandri (GV-DS-PSE)
- Devo dire di essere stato veggente
rispetto al calore di questi giorni, perché 15 giorni fa, quando
stava per esserci la scadenza dei termini, mi era venuta in mente
l'idea di fare un'interpellanza estiva. Mi sembra che in Consiglio
regionale sia una tradizione che si potrebbe immettere, questa
delle interpellanze metereopatiche stagionali, un po' per
sdrammatizzare la tensione che c'è sempre in questa fase del
Consiglio, un po' per richiamare ad aspetti solo apparentemente più
ludici e leggeri, ma che interessano una significativa parte della
popolazione.
Con questa calura - ma anche senza questa, perché gli
appassionati ci vanno durante parecchi mesi dell'anno - molti
Valdostani sono appassionati di windsurf - "planche à voile" come
si dice in francese -; in particolare questo sport si è insediato
dopo che a Martigny, nei risvolti della costruzione dell'autostrada
che conduce a Vevey e a Lausanne è stato costruito un grande bacino
in cui, grazie ai venti costanti che durante tutta la giornata
soffiano su questo bacino, ci sono non solo tante persone che fanno
tavola a vela, ma si riescono ad organizzare anche delle importanti
competizioni che richiamano appassionati da tutto il mondo. In
particolare, alle porte del Gran San Bernardo, si è svolta una
prova del campionato mondiale di windsurf.
In Valle d'Aosta un'area utilizzata a questo fine è quella che
c'è in località "Les Iles" di Brissogne, tra l'altro un
comprensorio che ultimamente si è arricchito di parecchie strutture
turistiche e parecchie strutture ricettive, di piscine ed altri
presidi che rientrano in attività ludiche; il problema è che non
tutti i velisti valdostani gradiscono fare molti chilometri per
arrivare a Brissogne, in quanto parecchi di loro abitano in bassa
Valle. Allora è stato fatto presente come le caratteristiche di
Martigny e di Brissogne si ritrovino anche nell'area fra Montjovet
e Bard, dove esiste un vento pressoché costante da marzo a novembre
che dura dalle 11 fino alle 19.
Tenuto conto che un bacino per poter svolgere questa attività
sportiva non supera i 10mila metri quadrati e comporta un lavoro di
innalzamento di una sponda non superiore ai 60 cm. rispetto allo
scavo, si interpellava l'Assessore competente per vedere se era
possibile prevedere, a livello regionale, visto che fra le tante
attività sportive e i tanti campi che ci sono, di calcio, di rugby,
di pallacanestro... anche un bacino velico nella valle centrale fra
Montjovet e Bard.
Président
- La parole au Président de la Région,
Caveri.
Caveri (UV)
- Rispondo io, perché si è creata una
situazione di paralisi, nel senso che un po' era sport, ma in
realtà non era chiaramente sport; un po' era di competenza
dell'Assessore Cerise, poi avevamo l'Assessore La Torre che è un
noto surfista e, non avendo esattamente un Assessore alla marina.
cercherò io di rispondere.
(interruzione dell'Assessore Marguerettaz, fuori
microfono)
La sua proposta è molto suggestiva, personalmente conosco le
porte del Grand Saint-Bernard, è un bacino molto piccolo. Peraltro
lei parla di un bacino di un ettaro di dimensioni, quindi una cosa
relativamente ristretta, per cui mi prendo semplicemente l'impegno
di contattare con l'aiuto del collega Ottoz, che si occupa di sport
da tanto tempo, la Federazione velica per sentire se la cosa è
suggestiva.
Devo dirle che il pessimismo dell'Assessore Cerise è palpabile
per almeno 2 ragioni: la prima, la carenza d'acqua che di questi
tempi si registra, quindi alimentare un bacino, pure piccolo così,
con un metro d'acqua, è una cosa di non poco conto e devo dire che
il bacino vicino a Martigny è facilitato dalla vicinanza con
l'enorme bacino del Lago Lemano. L'altra ragione è che l'orografia
della Valle d'Aosta fa sì che non abbiamo delle situazioni, come
capita in quella circostanza, in cui il fiume è raso rispetto al
lago, ma normalmente abbiamo dei terreni che sono molto più
rialzati rispetto all'asse Dora, quindi credo che dal punto di
vista tecnico qualche problema ci sarà, ma - vista l'eccentricità
della sua proposta che lei ha confermato essere frutto della
canicola che ci attanaglia - prendo impegno di fare un
approfondimento.
Si dà atto che, dalle ore 22,35, presiede il Vicepresidente
Fiou.
Presidente
- La parola al Consigliere Sandri.
Sandri (GV-DS-PSE)
- Intanto ringrazio il Presidente per
l'impegno che ha preso, fra i tanti impegni che ha assumersi anche
questo è uno stimolo e un apprezzamento non secondario. Non so,
perché probabilmente fra i Comuni che ho citato - Montjovet e Bard
- esiste anche il suo Comune natale, Verrès, quindi probabilmente
ci abbiamo messo anche qualcosa di politico di mezzo. Volevo solo
far presente che alcuni terreni che mi sono stati segnalati dagli
appassionati della bassa Valle sono contigui e a raso rispetto alla
Dora Baltea, quindi speriamo che il pessimismo dell'Assessore
Cerise sia smentito da una verifica sul luogo e che qualche vela
colorata ci consenta, prossimamente, di dire che in modo eccentrico
abbiamo fatto qualcosa di positivo insieme!
