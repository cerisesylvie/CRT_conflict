Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 2119 del 24 maggio 2016 - Resoconto
OGGETTO N. 2119/XIV - Interrogazione: "Rinnovo del contratto
per la fornitura del servizio di biglietteria dello Skipass Valle
d'Aosta".
Viérin M. (Presidente)
- Punto n. 4 dell'ordine del
giorno. La parola all'Assessore Marguerettaz.
Marguerettaz (UV) -
Il collega Ferrero presenta
un'interrogazione per valutare il sistema di bigliettazione, il
sistema di accesso della Siski.
Rispetto alla prima domanda: "quale tipo di valutazione tecnico
economica è stata effettuata al fine di valutare la congruità
dell'offerta della società Skidata S.r.l. e con quali imprese",
ovviamente ho fatto una richiesta alla Pila che ha incorporato
Siski e che quindi gestisce per conto di tutto il sistema
funiviario questa procedura. Al fine di mantenere in funzione
l'attuale sistema di biglietteria e controllo accessi della Valle
d'Aosta, la cui fornitura è stata aggiudicata nel 2008 mediante
procedura aperta (bando di gara europeo) alla società Skidata
S.r.l. per un valore complessivo pari a circa 3,5 milioni di euro,
si è reso necessario procedere al rinnovo di alcune componenti del
sistema, segnatamente i personal computer a servizio delle casse e
dei tornelli, in considerazione dell'impossibilità di reperire sul
mercato dei cambi con versioni software compatibili con l'attuale
versione del sistema e quindi di garantirne il funzionamento per i
prossimi anni. L'investimento (quindi questi adeguamenti),
quantificato in 340 mila euro più Iva per la sostituzione dei
personal computer a servizio del sistema, permetterà di mantenere
in funzione l'attuale sistema di biglietteria e controllo accessi
per i prossimi cinque anni, senza necessità di sostituire la
restante componentistica hardware (tornelli, emettitori casse), con
evidenti risparmi rispetto ad un'eventuale integrale sostituzione
del sistema, peraltro non necessaria, risultando pertanto congruo
sia da un punto di vista tecnico che economico. L'affidamento del
contratto della fornitura necessaria a parziale rinnovo e alla
manutenzione del sistema di biglietteria e controllo accessi della
Valle d'Aosta è avvenuto mediante affidamento diretto alla società
Skidata, trattandosi di forniture complementari effettuate dal
fornitore originario e destinate al rinnovo parziale e al
mantenimento di impianti esistenti per rispetto delle vigenti
normative in materia di contratti pubblici.
Sulla seconda domanda: "se è stata fatta un'analisi approfondita
non solo sui costi diretti e indiretti, ma anche sulle prospettive
di sviluppo", in parte ho risposto. Tuttavia, sempre dalla Pila
fanno sapere che la scelta è volta al mantenimento di un sistema
ancora assolutamente efficiente e in buono stato di manutenzione
che soddisfa ampiamente le esigenze del mercato e della società di
impianti a fune valdostane e che è dotato di servizi di
ticketing
evoluto, assolutamente attuali, quali, a titolo
esemplificativo: l'acquisto di biglietti via web o direttamente
presso gli alberghi e che annovera tra i servizi di maggior
successo il tele-skipass, permettendo al cliente di accedere
direttamente agli impianti saltando la coda in biglietteria. Tutti
i sopracitati canali di vendita, alternativi ai sistemi
tradizionali, sono stati sviluppati dalla società Siski (che poi è
stata incorporata alla Pila) per conto delle società di impianti a
fune valdostane, e integrati nel sistema di bigliettazione e
controllo accessi forniti dalla società Skidata.
Sulla terza domanda: "se corrisponde al vero che il costo delle
tessere in Valle d'Aosta è di molto superiore a quelle analoghe
adottate in altre Regioni", dalla Pila fanno sapere che le tessere
fornite ai clienti per l'accesso ai tornelli vengono acquistate
liberamente sul mercato alle migliori condizioni economiche.
Presidente -
La parola al collega Ferrero.
Ferrero (M5S) -
Effettivamente quando si va a fare un
affidamento diretto, anche se è conseguente già ad un precedente
affidamento con una partecipata regionale (sostanzialmente con una
società pubblica), io sono sempre un po' preoccupato, perché con la
concorrenza si mettono in gara più soggetti e questa può portare
dei miglioramenti sia a livello tecnico che a livello di offerte
economiche.
Riguardo al prodotto che viene offerto dalla società Skidata ci
sono da fare alcune sottolineature, tecniche ma di facile
comprensione. La Skidata di fatto si comporta come un monopolista
(e sentir parlare di monopolio è già una brutta parola), perché ha
inserito nel suo sistema alcune rigidità. Ha un sistema nel quale
eventuali migliorie, soprattutto di carattere tecnico, sarebbero
difficili o addirittura impossibili da inserire da parte di altri
soggetti, della serie: il sistema lo facciamo noi così e lo teniamo
blindato. Faccio solo un esempio: è il sistema di supporto sul
quale viene caricato lo skipass, che dovrebbe essere uno standard
ben definito (Iso 15693) ma che invece Skidata blinda chiudendo di
fatto la possibilità ad altri soggetti di intervenire e migliorare
il sistema. Si dirà: lo chiudiamo perché così abbiamo meno problemi
eventualmente di intrusioni o cose del genere, ma qui stiamo
parlando di uno skipass, non di sicurezza a livello bancario,
quindi non si giustifica la chiusura.
Dalla risposta non viene poi chiarito se sono stati interpellati
altri soggetti per fare un confronto di prezzi. Certamente,
mantenendo i vecchi tornelli ad esempio si risparmia perché non
bisogna cambiarli. In un periodo in cui ci sono una serie di
sviluppi della tecnologia che sono così veloci sicuramente il
mantenere le cose vecchie per risparmiare può avere una
considerazione, però bisogna considerare anche l'aspetto di
intervenire con le nuove tecnologie e i nuovi programmi che
potrebbero essere implementati su un sistema che a questo punto non
lo consente. L'accordo - come ha ricordato bene l'Assessore -
risale a otto anni fa; in otto anni cambiano tante cose e ci
sarebbe stato il tempo di intervenire. Nel frattempo ci sono stati
dei fondi regionali stanziati che provengono dall'Europa, e mi
riferisco al bando emesso dalla Regione il 12 maggio 2015 "a favore
delle imprese industriali per la realizzazione di progetti di
ricerca e sviluppo" dove c'erano 3,5 milioni di euro; è ovvio che,
mantenendo sostanzialmente fermo il sistema dal punto di vista
tecnologico, non abbiamo potuto accedere ad esempio come società
delle funivie a questo bando. Era una possibilità, potevamo
ricavare dei soldi per le nostre società di impianti a fune che,
sappiamo, non navigano proprio nell'oro.
Si potrebbe parlare anche di alcune rigidità della tessera per
quanto riguarda l'acquisto con la carta di credito: ci sono dei
percorsi obbligati che la società richiede ai clienti.
Andare a fare un impegno per cinque anni, con la sostanziale
garanzia che tutto rimarrà immutato e che andremo a cambiare
semplicemente per fare una "manutenzione ordinaria" di 340 mila
euro a vecchi computer ed eventualmente a qualche altra
attrezzatura che è diventata vecchia, in questo momento, in cui gli
impianti a fune sono effettivamente in grande difficoltà ed è
necessario un rilancio nonché essere aggressivi sul mercato, a me
pare sinceramente un grosso azzardo.
