Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1714 del 19 dicembre 1985 - Resoconto
OGGETTO N. 1714/VIII - PREDISPOSIZIONE DI UNA LEGGE REGIONALE
DISCIPLINANTE L'EDILIZIA RESIDENZIALE. (Interpellanza).
PRESIDENTE:
Do lettura dell'interpellanza presentata dal
Consigliere Viberti.
INTERPELLANZA
PREMESSO che la Regione Valle d'Aosta, pur avendo competenza in
materia di criteri di assegnazioni e di canoni di locazione per
l'edilizia residenziale pubblica, non ha finora provveduto a
legiferare;
SOTTOLINEATO che, a causa dell'attuale normativa in materia, si
determinano inique disparità di trattamento fra assegnatari di
alloggi di edilizia residenziale pubblica che pur hanno redditi
assimilabili;
SOTTOLINEATO ALTRESI' che per affrontare correttamente i
problemi connessi alla ristrutturazione del Quartiere Cogne di
Aosta (e relativi criteri di assegnazione e locazione degli alloggi
recuperati o costruiti) è opportuno giungere in tempi rapidi ad
adeguati provvedimenti legislativi regionali;
RICORDATO che, con deliberazione di Giunta regionale n. 2978 del
17 maggio 1984 è stato istituito un "gruppo di lavoro per la
predisposizione di un disegno di legge inerente ai criteri generali
per l'assegnazione degli alloggi di edilizia residenziale";
RICORDATO ALTRESI' che un anno fa, rispondendo ad una
interpellanza di Nuova Sinistra presentata il 15 novembre 1984,
l'Assessore regionale ai Lavori Pubblici aveva annunciato per il
mese di febbraio 1985 la presentazione del citato disegno di
legge;
CONSTATATO INVECE che ad oltre un anno e mezzo dalla istituzione
della citata Commissione il disegno di legge non è ancora stato
presentato all'esame delle competenti Commissioni consiliari;
il sottoscritto Consigliere regionale
INTERPELLA
l'Assessore regionale ai Lavori Pubblici per
conoscere:
1) i motivi del grave ritardo nella predisposizione del disegno
di legge sull'edilizia residenziale pubblica;
2)
a che punto sono i lavori della Commissione citata
in premessa;
3) in che modo intende operare la Giunta per presentare
rapidamente alle competenti Commissioni consiliari il citato
disegno di legge.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Credo che l'interpellanza sia più che
chiara, quindi resto in attesa delle informazioni relative alla
medesima che l'Assessore vorrà fornire.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Mi pare che quanto il Consigliere Viberti
ha scritto nella sua interpellanza rispecchi un po' quella che è la
complessità della materia sulla quale molto si può dire, ma poi
quando è il momento di chiudere ed arrivare ad una soluzione, molto
meno si può fare. In effetti la Commissione era stata costituita il
17 maggio 1984 ed il gruppo di lavoro per la predisposizione di un
disegno di legge sta ancora lavorando.
Alla presentazione dell'interpellanza che il Consigliere di
Nuova Sinistra aveva sottoscritto nel novembre 1984, il gruppo di
lavoro si era trovato ancora non al termine delle sue operazioni;
oggi il gruppo di lavoro si trova nelle stesse condizioni, anche se
ha fatto qualche passo avanti in più.
In realtà la materia è molto complessa, diverse bozze di disegno
di legge sono state elaborate e rielaborate dal gruppo di lavoro.
Le bozze si rifanno fedelmente ai criteri emanati dal CIPE e le
successive sono state modificate con gli stessi criteri. Ritengo, e
lo avevo già detto circa un anno fa, di poter prevedere il termine
del lavoro per il gennaio/febbraio dell'anno prossimo: lo scorso
anno avevo parlato di gennaio/febbraio 1985, quest'anno parlo di
gennaio/febbraio 1986, sperando che sia il termine ultimo e mi
impegno a "frustare" seriamente il gruppo di lavoro perchè concluda
in tempo utile. Il problema è serio e va risolto quanto prima.
PRESIDENTE:
L'interpellante intende replicare? Ha chiesto
di parlare il Consigliere Viberti, ne ha facoltà.
VIBERTI (N.S.):
Credo proprio di sì, signor Presidente,
intendo replicare perchè se no potuto rinunciare all'illustrazione
in quanto il problema era già conosciuto dal Consiglio e
l'illustrazione era se non eccessiva, comunque doviziosa di
particolari, non posso certo ritenermi soddisfatto dalle risposte
ai tre quesiti fornitemi dall'Assessore Fosson, ed è per me un vero
dispiacere che anzichè Fosson, non sia l'Assessore Borbey a dover
rispondere a queste domande, perchè sarei molto più felice di
poterlo rimproverare!
Bisogna ricordare che già nel maggio 1981 la Regione avrebbe
potuto cominciare a lavorare su questo tema, invece la Commissione
è stata costituita molto tempo dopo, quindi ci sono già delle
evidenti responsabilità del predecessore di Fosson: sia chiaro
quindi che anche l'Assessore Borbey ha parte di responsabilità in
questo ritardo grave.
Certo che però anche l'Assessore Fosson non è in questo campo
migliore del suo predecessore ed evidentemente il problema della
casa sta particolarmente a cuore ai democristiani perchè come ci
mettono mano, da un anno all'altro, trascinano le cose tali e quali
e riescono persino a rendere scarno ed inconcludente il lavoro di
una Commissione che pure dovrebbe avere una competenza specifica in
materia.
Vorrei aggiungere un piccolo particolare: qualche giorno fa, in
una conferenza stampa organizzata da Nuova Sinistra, uno dei
componenti la Commissione, smentendo quello che oggi dice
l'Assessore, ha affermato che la legge è pronta, che sono a buon
punto i lavori e che sarà questione al massimo di un mese o due e
poi questa legge potrà andare in Consiglio. Mi auguro che
l'Assessore sia così disinformato da non sapere a che punto sono i
lavori; in caso contrario questo membro della Commissione faceva,
ancora una volta, il furbo in pubblico; però io concedo il
beneficio di inventario, perchè qui di furbi ce ne sono altrettanti
se non di più che nelle conferenze stampe di Nuova Sinistra.
Rivolgo quindi un rimprovero molto pesante all'Assessore Fosson ed
alla Commissione perchè per quanto complessa possa essere una
materia, se si è all'altezza la si risolve prendendo il tempo che è
necessario, ma non ci si può sentir rispondere, ad un anno di
distanza, la stessa cosa di un anno prima, dicendo che la materia è
assai complessa ma che ormai stiamo per concludere: quest'anno
addirittura non ci si sente neppure dire che stiamo per
concludere!
E' grave che non si intervenga in questa materia perchè ci sono
delle forti discriminazioni in quello che è il canone di locazione
di vari immobili di proprietà pubblica. Ci sono casi in cui si paga
l'equo canone, altri in cui si paga il canone sociale, altri in cui
ci sono canoni diversi, ed un intervento normativo da parte della
Regione è indispensabile per evitare queste sperequazioni.
Mi auguro che l'Assessore Fosson abbia un udito più fine e abbia
anche memoria, perché ci sono altri che hanno udito finissimo però
poi non ricordano le cose che vengono chieste.
Comunque se la Commissione non è in grado di fare questo lavoro,
che venga sostituita; se ci sono dei componenti che non sono in
grado di portare avanti il lavoro o che addirittura fanno
dichiarazioni (come ha fatto il Presidente dello I.A.C.P.) che sono
difformi dalla realtà, che questo sia loro fatto presente, perchè
nella conferenza stampa di cui parlavo è stato affermato che siamo
alla conclusione del lavoro mentre oggi sento dire dall'Assessore
Fosson esattamente il contrario. Non è possibile che su un problema
così importante quale è quello della casa, in una materia dove
abbiamo competenza, in cui possiamo fare ordine e mettere i
cittadini su uno stesso piano, continuiamo a lasciare che le cose
vadano come andavano prima e cioè male, e poi ci ritroviamo con
esempi come quello del grattacielo costruito inopinatamente dal
Comune di Aosta vicino alla Chiesa di Maria Immacolata, dove
abbiamo persone che pagano per alloggi praticamente identici dalle
trecento mila lire al mese più le spese condominiali, alle
trentacinque mila lire al mese più le spese condominiali. E' chiaro
che queste situazioni creano fra le persone motivi di attrito,
creano disordine all'interno della realtà sociale della nostra
città e vanno ad aggravare un problema che è già pesante, quello
abitativo,. in un settore in cui non dovrebbe essercene motivo,
perchè basta che noi finalmente emaniamo queste norme per azzerare
le quote e ristabilire l'eguaglianza. Quindi rivolgo un invito
all'Assessore Fosson a verificare se è vero quello che è stato
affermato, cioè che il lavoro è quasi terminato; nel caso non sia
così, sollecito questa Commissione affinché si faccia carico del
problema e lo porti a soluzione, anche perchè non si tratta di
affrontare masse di sfrattati, ma unicamente di predisporre degli
articoli di legge, cosa che in fondo richiede solo un po' di buona
volontà più che tanta competenza.
