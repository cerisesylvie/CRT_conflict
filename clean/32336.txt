Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1111 del 24 marzo 2010 - Resoconto
OGGETTO N. 1111/XIII - Interpellanza: "Applicazione ai
dipendenti regionali delle disposizioni previste dalla legge
regionale n. 5/2009 riguardante il personale in esubero".
Interpellanza
Ricordato che la legge regionale n. 5 del 2 febbraio 2009
prevede, per i dipendenti della Regione, la possibilità di essere
esonerati dal servizio per gli anni 2009 - 2010 - 2011;
Ricordato ancora che la legge, all'art. 3, fissa
improrogabilmente entro il 1º marzo di ciascun anno la data di
presentazione delle domande;
Richiamate le modalità operative per presentare la richiesta
di esonero contenute nella circolare del Coordinatore del
Dipartimento personale ed organizzazione n. 7 del 11 febbraio
2009;
Vista la deliberazione della Giunta regionale n. 2026 in data
17 luglio 2009 concernente l'autorizzazione al presidente dell'ARRS
alla sottoscrizione del testo di accordo per l'applicazione alle
categorie del comparto unico delle disposizioni della legge
regionale sopra richiamata;
Preso atto della sottoscrizione dei contratti collettivi di
lavoro conseguenti in data 8 ottobre 2009;
Richiamata la deliberazione della Giunta regionale n. 3015 in
data 30 ottobre 2009 avente per oggetto la "Definizione dei criteri
per l'accoglimento delle richieste per l'esonero dal servizio ai
sensi dell'articolo 3 della legge regionale 2 febbraio 2009, n.
5";
Richiamata la circolare del Coordinatore del Dipartimento
personale ed organizzazione n. 73 del 11 novembre 2009 nella quale
si ridefiniscono le modalità operative per la presentazione delle
domande di esonero prorogandola, per il solo anno 2009, al 30
novembre;
Preso atto infine che nella deliberazione della Giunta
regionale n. 3754 in data 18 dicembre 2009 relativa al fabbisogno
delle risorse umane per l'anno 2010 si accerta "che non sono stati
individuati esuberi di personale" e che si rinvia "a successiva
deliberazione le decisioni sulla eventuale individuazione del
personale in esubero, in attesa che sia conclusa da parte dei
competenti uffici l'analisi delle istanze di esonero pervenute" e
che la stessa non è ancora stata assunta;
Considerato che è già decorso senza esito un anno
dall'entrata in vigore della legge;
i sottoscritti Consiglieri regionali
Interpellano
il Presidente della Regione per conoscere:
1) quante sono le domande di esonero pervenute entro il 1º
marzo ed entro il 30 novembre 2009;
2) quali i motivi del notevole ritardo nella applicazione di
una specifica legge regionale;
3) quando sarà individuato l'eventuale personale in esubero e
se c'è una effettiva volontà di dare applicazione all'articolo 3
della legge regionale n. 5 del 2009.
F.to: Rigo - Carmela Fontana - Donzel
Président
- La parole au Conseiller Rigo.
Rigo (PD)
- Grazie, Presidente.
L'interpellanza credo sia sufficientemente chiara, per questo
più che una vera e propria illustrazione delle questioni sollevate,
vorrei fare alcune considerazioni di ordine generale. Mi piacerebbe
oggi essere smentito ma, a mio modo di vedere, gli elementi fin qui
raccolti, in particolare la deliberazione citata, la n. 3754/2009,
sembrano orientarsi verso un'amara conclusione di un percorso
iniziato a febbraio dello scorso anno.
Come sanno bene i consiglieri, il testo del disegno di legge
relativo a "Disposizioni urgenti in materia di pubblico impiego
regionale", inviato alla competente commissione per il relativo
parere, non conteneva l'articolo 3, quello relativo all'esonero dal
servizio, articolo oggetto della nostra interpellanza.
L'emendamento in questione è stato infatti presentato in
commissione consiliare, il 12 gennaio 2009, dal Presidente della
Regione. Orbene, l'articolo aggiuntivo non è stato quindi un
incidente di percorso, un emendamento presentato all'ultimo momento
in aula, a cui non si poteva rispondere negativamente. Un
emendamento che il Governo regionale in qualche modo aveva dovuto
accogliere facendo, come si suol dire, "buon viso a cattivo
gioco"... no, è stato pensato e voluto direttamente dal Presidente
Rollandin.
Tutti voi sapete bene che il Presidente difficilmente sottopone
all'attenzione dei consiglieri interventi o iniziative come in
questo caso, che successivamente potrebbero risultare vane o
inconcludenti, tutto è possibile, certo; ma di solito se il
Presidente della Regione si espone in prima persona significa che
ha bene in mente la meta prefissata e la strada da percorrere. In
questo caso, invece, pare - perché le notizie certe le sentiremo
dopo dal Presidente Rollandin - che dietro quella decisione ci
fossero altre motivazioni o altre logiche che ovviamente non
conosco, che consigliavano comunque - per ragioni politiche, forse
- di intraprendere quella strada, in questo caso l'emendamento
relativo all'articolo 3, senza che poi fosse ben chiara dall'inizio
la situazione e quindi la percorribilità della stessa.
Quando ho potuto conoscere il testo definitivo del disegno di
legge in questione e quindi comprensivo dell'articolo sull'esonero
dal servizio dei dipendenti regionali, ho pensato che, dietro a
quella proposta, ci fosse un chiaro disegno complessivo di un
effettivo ripensamento dell'organizzazione dell'Amministrazione
regionale: il primo passo, uno dei passi di una programmazione del
fabbisogno delle risorse umane nel quadro di una razionalizzazione
complessiva, con gli obiettivi di ottimizzare l'organizzazione
amministrativa e di valorizzare le competenze. Insomma, un piano
riorganizzativo in grado di rendere meno pesante, più flessibile
una macchina regionale che tutti, a cominciare dal Presidente,
ritengono un po' elefantiaca e ormai in concezioni un po' superate.
Comincerà a prendere corpo - mi sono detto - quel disegno di
razionalizzazione dell'Amministrazione che è uno dei punti del
documento programmatico di legislatura (lo ricordo).
I primi segnali che qualcosa non funzionasse sono stati per me
le lungaggini procedurali che abbiamo elencato nella presentazione
dell'interpellanza: gli 8 mesi trascorsi dall'approvazione della
legge e la definizione dei criteri per l'accoglimento delle
richieste per l'esonero dal servizio dettati dalla deliberazione
della Giunta regionale approvata alla fine del mese di ottobre
2009. La necessità di modificare le date per la presentazione delle
domande sono state un altro segnale di incertezza, confusione - a
parer nostro - dell'iter procedurale, così come l'indeterminatezza
nell'individuazione dei fabbisogni qualitativi e quantitativi del
personale per l'anno 2009, richiamata nelle lettere di novembre ai
dipendenti, confliggeva con il fatto che la legge dava la
possibilità dell'esonero proprio a partire dal 2009. Se al
personale veniva offerta la possibilità di usufruire dell'esonero
dal servizio per il 2009 io ero convinto che il Dipartimento
personale ed organizzazione fosse in grado di garantire questa
tempistica. Così non è stato e lo abbiamo visto!
E poi quello che ci preoccupa di più è l'affermazione contenuta
a pagina 5 della deliberazione di dicembre, relativa al fabbisogno
delle risorse umane, dove è scritto:
"Accertato che non sono
stati individuati esuberi di personale..."
. Ecco perché parlavo
di conclusione amara di un percorso, che aveva l'ambizione di
introdurre un'innovazione, che voleva essere parte di un processo
di riorganizzazione della macchina regionale; i segnali ci dicono
che questo non è stato. Ma attendiamo comunque di sentire la
relazione del Presidente.
Ciò detto, rimanendo in tema di organizzazione del lavoro,
vorrei esprimere la soddisfazione per l'avvio del telelavoro. La
fase sperimentale, come è naturale, farà venire alla luce diverse
questioni, lo dobbiamo mettere in conto; non sono infatti in gioco
i soli fattori tecnologici, ma anche organizzativi e culturali che
organizzazioni, da una parte, e lavoratori, dall'altra, dovranno
affrontare.
Speriamo in questo caso di saper cogliere appieno le
potenzialità di questa speranza che è finora incompiuta. Grazie
dell'attenzione.
Président
- La parole au Président de la Région,
Rollandin.
Rollandin (UV)
- Grazie, Presidente.
La relazione svolta dal collega Rigo per presentare
l'interpellanza ha messo in evidenza la matrice su cui si era
lavorato per arrivare alla possibile determinazione di questo
esonero previsto per il triennio 2009-2010-2011. Questo era
agganciato, come il collega ricorda, ad una disposizione che a
livello statale prevedeva che ci potesse essere questo meccanismo.
Noi lo avevamo a questo punto inserito come possibilità, tenuto
conto che su questo meccanismo in effetti non c'era una storia,
c'era incertezza totale, non si sapeva soprattutto in che termini
poteva inquadrarsi in un momento in cui, pur ragionando nell'ottica
con cui è stata proposta adesso l'interpellanza... cioè, se io ho
la sensazione che ci siano delle situazioni di esubero, uno degli
elementi per poter sfoltire è questo mezzo; quindi sotto questo
profilo ritengo che lo strumento rimanga comunque valido. Quando è
stato previsto aveva questa logica, che confermo, ma nel contempo
noi stiamo facendo un'azione di monitoraggio di tutta
l'Amministrazione regionale piuttosto attenta, collegata con le
procedure di semplificazione degli atti amministrativi, che va
nell'ottica di capire cosa succede nella pubblica amministrazione a
livello di carichi di lavoro, a livello di modalità con cui vengono
svolte le proprie funzioni.
Come si doveva arrivare al discorso della possibilità di
utilizzare questo strumento? Evidentemente non poteva che esserci
una dichiarazione da parte dell'organo amministrativo, che dicesse:
sotto questo profilo in quei settori io posso fare a meno di queste
persone, perché la logica è quella che non è una semplice
sostituzione, non è un pensionamento per dire "io ringiovanisco",
ma era quello che ogni tot io diminuisco e quindi faccio a meno di
persone. Quindi occorreva una dichiarazione degli organi
interessati che mi mettesse nella situazione di dire: guarda, la
riorganizzazione del lavoro mi permette di fare a meno di queste
persone, una, due, o quelle che sono, e quindi di non sostituirle;
però la non sostituzione non doveva essere come in alcuni casi è
stato: non lo sostituisco, ma voglio un'altra persona con
addirittura un livello più alto... allora tanto vale! Allora non ci
siamo!
Ecco perché, ad oggi, la difficoltà che riconosco essere
oggettiva, nel senso che l'individuazione di queste persone, poi
arriverò alle risposte puntuali... ma volevo solo fare questa
riflessione, perché le considerazioni del collega sono state
puntuali e corrette e le condivido, poiché c'è stata un'obiettiva
difficoltà nello svolgere questo ruolo ricognitivo, che è la base
per decidere, da una parte, l'esubero e, dall'altra, il fatto di
poter conseguentemente ridurre il numero di personale. Questo
purtroppo ad oggi non c'è stato, nel senso che non sono state
evidenziate delle situazioni per cui si possa dire: bene, queste
vanno via, però non ho bisogno di altra gente.
Venendo alle domande puntuali:
"quante sono le domande di
esonero pervenute entro il 1º marzo ed entro il 30 novembre
2009"
, le domande di esonero pervenute dai dipendenti regionali
a scadenze fissate sono 11.
"Quali i motivi del... ritardo"
: più che ritardo in senso
stretto, poi di fatto è un ritardo, quindi non è giocare nelle
parole, nell'applicazione di quanto previsto dalla legge n. 5/2009,
è venuta la necessità di percorrere un iter amministrativo preciso
per l'attuazione di questo nuovo istituto, che ha comportato da una
parte l'emanazione già nel febbraio 2009, data di entrata in vigore
della legge, della circolare n. 7 del Dipartimento personale e
organizzazione, che fra l'altro descrive in dettaglio a tutti i
dipendenti la disciplina dell'esonero dal servizio introdotto dalla
legge n. 5 e informa che con una specifica contrattazione
collettiva di comparto si sarebbe definito il trattamento economico
spettante ai dipendenti esonerati...
(interruzione del Consigliere Rigo, fuori microfono)
...esattamente, cioè le voci retributive fisse e accessorie
spettanti per il periodo dell'esonero. L'individuazione delle voci
retributive utili per la determinazione del trattamento economico
spettante in caso di esonero, avvenuta con il contratto collettivo
regionale di lavoro sottoscritto l'8 ottobre 2009, per il personale
appartenente alla qualifica unica dirigenziale e con il contratto
collettivo sottoscritto il 10 ottobre 2009 per il personale
appartenente alle categorie, quindi a quel momento.
La delibera di Giunta del 30 ottobre 2009, n. 3015, aveva per
oggetto la definizione dei criteri per l'accoglimento delle
richieste per l'esonero dai servizi ai sensi dell'articolo 3 della
legge n. 5, che ha tra l'altro stabilito il rinvio a successive
deliberazioni per le determinazioni concernenti la programmazione
dei fabbisogni del personale per gli anni 2009-2010-2011, e
l'emanazione della circolare n. 73/2009 - poi darò una copia al
collega - con cui sono state fornite ai dipendenti le informazioni
sui criteri per l'accoglimento delle richieste per l'esonero dal
servizio sulle voci retributive del trattamento economico
spettante, oltre le indicazioni sui termini per la presentazione
delle domande fissati, per il 2009, al 30 novembre 2009 e il 1°
marzo per il 2010-2011.
"Quando sarà individuato l'eventuale personale in
esubero"
: su questo con la deliberazione n. 3754/2009
concernente la programmazione del fabbisogno e delle risorse umane
per il 2010, si è accertato che al momento non sono stati
individuati esuberi di personale nell'ambito delle strutture
dell'Amministrazione regionale, e questo è il punto che è collegato
e collegabile a questa difficoltà di avere da parte delle strutture
una qualificazione tale delle modalità di lavoro, tenendo conto
anche dei sistemi informatizzati, perché anche di questo dovremo
pur parlare una volta, cioè informatizzando, il discorso che
abbiamo sempre fatto, che dovrebbe essere velocizzato il tutto,
togliendo il cartaceo ridotte le modalità, la tempistica e
tutto...
(nuova interruzione del Consigliere Rigo, fuori
microfono)
...e ridotte di conseguenza anche, per carità, in numero...
tenendo conto che ci sono anche leggi che abbiamo fatto e che danno
nuove competenze, perché non dobbiamo nascondercelo, però
sicuramente si doveva andare in questa direzione. Ad oggi non ci
sono state dichiarazioni di esubero; di conseguenza, in esito
all'iter amministrativo ricordato in precedenza per l'applicazione
dell'articolo 3, non sarà possibile per il momento accogliere le 11
domande di esonero dal servizio presentate entro la scadenza del 30
novembre 2009 e 1° marzo 2010: questo come conseguenza ad oggi.
Poi al collega farò vedere alcune osservazioni che sono state
fatte, perché è interessante capire come viene interpretato da
alcuni il problema di sottrarre una persona al proprio organico.
Non posso immaginare che l'applicazione di questo articolo voglia
dire: va bene, accetto che questo possa andare a casa, però
voglio... allora non è più lo spirito della norma, perché se mi
dici che vuoi un'altra persona addirittura di un altro livello, qui
siamo in controtendenza totale! Ecco, questo è stato scritto...
(nuova interruzione del Consigliere Rigo, fuori
microfono)
...questo, a onor del vero, non è stato scritto, ma il fatto
stesso di dire: però me ne serve un altro... capisci che non è la
logica! Quello è un discorso di prepensionamento, che non è
concepibile con l'applicazione dell'articolo 3, questo volevo
sottolineare.
Ad oggi siamo in questa difficoltà oggettiva, però ribadisco che
lo strumento rimane valido, soprattutto tenendo conto che questa
semplificazione avrà sicuramente dei lati che faranno emergere
alcune posizioni nel corso dell'anno, che potranno dare una
soddisfazione anche a questa applicazione dell'articolo 3.
Président
- La parole au Conseiller Rigo.
Rigo (PD)
- Ringrazio il Presidente per le informazioni e
anche per le considerazioni fatte. Sono d'accordo: ci sono
difficoltà, sempre, non solo in questo caso, ma sempre, nel
recepire le innovazioni da parte della politica amministrativa, ma
anche da parte della dirigenza.
Vorrei sottolineare due riflessi negativi di questo lungo iter.
Il primo: abbiamo - anche se è un numero considerevolmente basso di
domande - illuso il personale interessato che sicuramente avrà
discusso in famiglia, si sarà posto delle domande, se presentare o
meno la richiesta, mentre chi doveva decidere non aveva ancora
valutato bene se la via era realmente percorribile. Il secondo
(rispetto alla politica): ancora una volta abbiamo dato una
dimostrazione non positiva di incertezza, come ha rilevato anche il
Presidente, di insufficienza e incapacità di disegnare la pubblica
amministrazione del futuro e quindi un processo di
razionalizzazione.
Rimane valido lo strumento - ha detto il Presidente -, mi fa
piacere, sono d'accordo con lui. Abbiamo uno strumento in più per
disegnare la nostra macchina, però perché sia valido questo
strumento dobbiamo avere la capacità di disegnare una
riorganizzazione complessiva della macchina stessa, quindi dovremo
utilizzare la possibilità dell'esonero non solo per comparti o
dipartimenti, ma l'esonero visto all'interno della riorganizzazione
complessiva della macchina rispetto sia agli alti gradi della
dirigenza, sia rispetto all'innovazione nel settore
dell'informatica e quindi il venir meno di necessità di livelli
inferiori. Grazie.
