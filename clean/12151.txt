Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3046 del 23 gennaio 1992 - Resoconto
OGGETTO N. 3046/IX Preoccupazione per le implicazioni della
nuova legge venatoria in discussione al Parlamento.
(A
pprovazione di risoluzione)
PresidenteDo lettura della risoluzione presentata dai
consiglieri Maquignaz, Lavoyer, Gremmo, Ricco, Andrione, Bajocco e
Milanesio:
Risoluzione Il Consiglio regionale della Valle
d'Aosta
Preoccupato per le profonde contraddizioni contenute nella nuova
legge sulla caccia che nell'intento di mediare fra diverse
convinzioni e posizioni sull'esercizio venatorio in realtà finisce
con il non rispondere a nessuna;
Constatato che di fatto tale legge andrà a sovrapporsi alla
competenza primaria in materia che spetta alla Regione Valle
d'Aosta così come stabilito nello Statuto di autonomia, legge
costituzionale della Repubblica italiana;
Considerato che, senza voler riproporre le ragioni dei pro e
contro l'esercizio della caccia, la marmotta, è stata
inopportunamente tolta dalle specie cacciabili;
Ricordato che questo animale, per lo meno in Valle d'Aosta, non
è in via di estinzione, ma anzi è largamente diffuso in quasi tutte
le valli;
Rilevato che l'Amministrazione regionale ha costantemente
esercitato la propria competenza primaria in materia di caccia con
attenzione agli usi e consuetudini della comunità valdostana;
impegna
il Presidente della Giunta a rappresentare al Parlamento le
preoccupazioni della Regione per le implicazioni della nuova legge
venatoria, soprattutto nella parte in cui questa appare lesiva
delle competenze della nostra Regione.
Presidente
Il Consigliere Maquignaz intende intervenire;
la parola al Consigliere Maquignaz.
Maquignaz (AI)
Per illustrare la risoluzione che ho
presentato insieme alla maggior parte dei capigruppo presenti nel
Consiglio regionale e per fare, nell'occasione, alcune
considerazioni di carattere generale su questo problema che, nel
nostro paese ed in tutto il mondo, ha creato dei grandi dibattiti
che sicuramente meritano la massima considerazione, al di là delle
polemiche e delle opposte contrapposizioni.
Recentemente, come tutti sappiamo, il Senato della Repubblica ha
approvato la nuova legge sulla caccia, non rispettando, tra
l'altro, quello che era il testo approvato dalla Camera dei
deputati. Intendo ricordare in questa assemblea che il testo
approvato dalla Camera, in qualche modo, era stato concordato e
confrontato non soltanto con i rappresentanti della nostra Regione,
ma anche con il Deputato Caveri e con il Senatore Dujany.
Questo confronto, certamente anche con le organizzazioni
venatorie, ha portato ad un testo che non era evidentemente
condiviso dalle organizzazioni venatorie, ma che comunque
rappresentava una mediazione accettabile su un problema molto
delicato. Purtroppo il Senato, su proposta della Commissione
ambiente, oserei dire con un colpo di spugna - perché così le cose
sono avvenute - ha modificato, per quanto ho potuto capire dalle
prime notizie che abbiamo avuto, nella sostanza il testo approvato
dalla Camera. Tra l'altro l'emendamento è stato presentato, lo
ricordo, da un rappresentante della Democrazia Cristiana, dal
Partito Democratico della Sinistra, dai Verdi e da altri.
Nell'emendamento si è tolta la famigerata marmotta attraverso
una permuta, che considero non dignitosa, perché credo sia vera
l'ipotesi secondo cui in quella sede si sarebbe permutato il
fringuello con la marmotta, per il semplice fatto che il
fringuello, rappresentando due milioni di doppiette, era molto più
forte della marmotta che rappresentava soltanto quattro
valdostani.
Questa è stata la realtà e questo è un comportamento che io
intendo denunciare pubblicamente e condannare, al di là delle
opinioni pro o contro la caccia, per quanto riguarda il metodo
seguito. Non soltanto questo, ma seguendo un po' una lettura degli
emendamenti, ci siamo accorti - mi sono accorto, perché credo che
non si sappia ancora - che tra l'altro addirittura il nuovo testo
stabilisce, a livello di legge-quadro, la data di apertura della
caccia al camoscio al 1° ottobre, quando fino all'altro ieri la
data di apertura della caccia era di competenza del Comitato
regionale della caccia.
Anche in questo caso è stata scavalcata una competenza che era
della nostra Regione e veniva delegata al Comitato caccia. Non
soltanto, ma quello che è più grave è che addirittura il calendario
venatorio dovrà essere adesso, con la nuova legge - così si legge
nel testo - approvato "sentito l'Istituto nazionale per la fauna
selvatica di Bologna".
Mentre prima era una questione che interessava la nostra
Regione, adesso il calendario venatorio, il regolamento, dovrà
essere presentato per l'approvazione - non si capisce se vincolante
o meno, perché dice "sentito" - addirittura a questo Comitato.
Voglio cogliere ancora l'occasione per fare alcune
considerazioni più generali e per rispondere anche al giornalista
Martinet, che su "La stampa" dell'altro ieri non ha usato mezzi
termini nei miei confronti a proposito di questo problema. Parlando
con lui, in modo amichevole oserei dire, gli feci notare che lui
era in una posizione di vantaggio inquantoché, non avendo io uno
strumento d'informazione attraverso il quale poter rispondere, mi
trovavo un po' in difficoltà. Lui mi disse: "Ma è semplicissimo,
basta che tu vai in Consiglio regionale e attraverso il Consiglio
puoi rispondere". Io mi sono detto che forse ha ragione Martinet:
pensandoci bene potrei scrivere una lettera a Martinet attraverso
il Consiglio regionale.
Ieri sera, prima di andare a dormire, ho perso un'oretta per
scrivere questa lettera che ora vi leggo e spero che avrete la
pazienza di ascoltare, tanto dura solo una lettura di pochi minuti
ed è comunque un argomento che riguarda l'oggetto del Consiglio e
serve a motivare anche lo spirito di un cacciatore di montagna.
"Caro Martinet, le strumentalizzazioni sulla caccia sono
state e sono tantissime, sia perché in effetti toccano sentimenti
profondi dell'uomo, sia perché le varie posizioni assumono
rilevanza politica ed economica.
La polemica in atto, come giustamente fai rilevare, dovrebbe
porsi ad un altro livello, sta di fatto però che non siamo stati
noi cacciatori ad utilizzare il sentimento dei bambini, legato al
meraviglioso mondo di Topolino, perché devi sapere, caro Martinet,
che anche noi cacciatori - ed anch'io - siamo stati bambini ed ai
miei tempi il Topolino che veniva a me presentato era un grande
cacciatore e io non tollero che il mio Topolino venga umiliato e
bistrattato, anche se, a causa di Pippo, più volte mancava il
bersaglio. Era quindi un cacciatore simpatico a voi ambientalisti
ed anche agli animali che, grazie a Pippo, riuscivano a salvare la
pelle.
Io però purtroppo simpatizzo di più per Paperino, che non sempre
è riuscito a cucire rapporti di tenerezza con gli animali. Ti
ricordo la storia del picchio che il nostro buon Paperino intendeva
fotografare seguendo la moda dominante, storia che come tu sai si è
conclusa con un diverbio feroce tra Paperino ed il picchio, a suon
di fucilate, bombe ed altre armi che ora non ricordo".
Io con i Verdi sono come Paperino, caro Riccarand, non li posso
vedere, anche se capisco che hanno una parte di ragione; una
discussione tra me e loro finirebbe a fucilate.
"Ma noi viviamo in un regime democratico e le armi non si
possono usare contro le persone; meno male per te, caro Martinet!
Faccio per dire, perché il popolo mormora che sei un buon tiratore,
forse anche un grande cacciatore.
Scherzi a parte, credi veramente che l'abolizione della caccia
della marmotta sia così importante? Che ne dici tu, che meglio di
me conosci i grandi meccanismi del potere, dell'ipotesi
dell'avvenuta permuta tra il fringuello e la marmotta? Mi dici che
devo difendere il fringuello, ti dirò che proprio non me la sento,
perché non posso predicare bene e razzolare male, anche se per la
verità non ho mai sparato ad un fringuello, che pesa sì e no venti
grammi.
Mi dici che sono riuscito ad interpretare la vicenda venatoria
come la storia di un attentato all'autonomia valdostana. Devi, se
mi consenti, innanzitutto ammettere che la nostra Regione, in base
all'articolo 2 dello Statuto, ha competenza primaria in materia di
caccia e, per quanto mi è dato di capire sul piano giuridico, ha
pure competenza nella scelta delle specie cacciabili. Credi
veramente inoltre che i cacciatori abbiano perso il senso degli usi
e delle consuetudini della nostra comunità?
Non so se ti ho convinto, o almeno suggerito un'ipotesi
d'incontro, perché diciamo che il nostro obiettivo è quello di
arrivare a delle ipotesi d'incontro in una materia estremamente
difficile che crea delle polemiche laceranti.
Comunque, anche se non ti ho convinto, desidero ancora, prima di
terminare, raccontarti un episodio e intendo raccontarlo anche ai
miei amici e colleghi del Consiglio regionale che hanno
sottoscritto l'ordine del giorno che ho presentato.
Una volta, quando ero bambino, mio padre, dopo il pascolo del
mattino e nel poco tempo libero prima della mungitura, mi condusse
a caccia, fiero del suo piccolo per il quale nutriva un amore
grande, che da lui aveva conosciuto le tradizioni degli antichi
avi. Allora il papà usava la vecchia doppietta del nonno che, a suo
dire, sparava più lontano delle altre, forse perché - pensai io -
era suo nonno ed era convinto che la sua doppietta sparasse più
lontano delle altre. Le marmotte nel frattempo fischiavano beffarde
pensando che i morsi che mi avevano dato mi avrebbero tenuto
lontano da loro.
Mio padre preparò allora, in un luogo nascosto, con delle
pietre, una piccola feritoia - il cosiddetto "bastoillon", che
Lanièce conosce molto bene - e restammo accovacciati per qualche
ora in silenzio. La marmotta finalmente uscì dalla sua tana con
aria diffidente. Mio padre prese il fucile e mi invitò a sparare;
lo presi tutto tremante e sparai. Andai di corsa a prendere la
marmotta che avevo ucciso e che, per me, piccolo, era grande e
pesante e rimasi impressionato dai suoi lunghi denti gialli
ricurvi. La feci vedere a mio padre con grande orgoglio e
soddisfazione; lui mi guardò con tenerezza infinita e si mise a
piangere.
Non posso dimenticare quelle lacrime, non posso dimenticare quel
mondo della mia infanzia, non posso abbandonare i miei sogni e
soprattutto non posso abbandonare il mio piccolo Topolino
cacciatore che voi ambientalisti volete uccidere".
Questa è una storia vera, anche se un po' fiabesca, che però
serve a spiegare come uno può diventare cacciatore nella nostra
regione senza essere animato da istinti criminali o istinti
omicidi.
Tornando invece a quello che è l'ordine del giorno, che è una
questione più tecnica, io credo che sia stato presentato nella
massima serenità e che la risoluzione, sottoscritta dalla
maggioranza dei capigruppo, affronti il problema della caccia con
rispetto e tolleranza nei confronti delle varie posizioni e che, in
modo particolare, sottolinei anche in questa materia l'esigenza di
difendere quelle che sono le prerogative e le competenze della
nostra Regione, competenze che sono sancite dallo Statuto speciale,
legge costituzionale dello Stato.
Presidente
Ha chiesto la parola il Consigliere
Riccarand.
Riccarand (VA)
Credo che il Consigliere Maquignaz si
perda un pochino nelle fiabe e nella retorica, ma abbia un pochino
una conoscenza approssimativa della normativa, perché mi sembra che
abbia fatto una serie di affermazioni, che poi sono contenute anche
nella risoluzione, che non dimostrano una conoscenza molto precisa
di qual è la situazione giuridica per quanto riguarda la
caccia.
Intanto qui si dice
"è stata approvata dal Senato una nuova
legge"
: non è vero, perché non è stata approvata nessuna nuova
legge. Il Senato ha approvato un testo che presenta...
(commenti fuori microfono)
...Non è una nuova legge, ma è importante.
Presidente
Stavo appunto facendo rilevare al
Segretario del Consiglio che al primo capoverso
"preoccupato per
le profonde contraddizioni contenute nella nuova legge"
, non
dovrebbe intendersi legge, ma proposta di legge che è in
discussione. E' una cosa inesatta, non è ancora legge, è ancora in
discussione, quindi direi che va modificato in quel senso.
Riccarand (VA)
Quello che è importante è che noi ci
troviamo di fronte ad un testo che è stato discusso alla Camera, è
stato approvato alla Camera con un determinato contenuto, è stato
esaminato dal Senato, il Senato ha introdotto alcune modifiche;
adesso deve tornare alla Camera, e siccome la legislatura si chiude
la settimana prossima, io credo che praticamente non ci sia nessuna
probabilità che questo testo diventi legge. Si interromperà la sua
procedura.
Fra l'altro le modifiche introdotte al Senato non solo hanno
suscitato la reazione e l'ostilità del Consigliere Maquignaz, ma
hanno suscitato l'ostilità e la reazione negativa di gran parte
delle associazioni ambientaliste.
A parte il fatto dell'eliminazione, dall'elenco delle specie
cacciabili, della marmotta, su cui siamo d'accordo, sono state
introdotte altre modificazioni peggiorative che non ci sembrano
assolutamente valide, per cui siamo d'accordo perfettamente nel
ridiscutere e rivedere quel testo. Quindi ci troviamo di fronte ad
un testo che è da discutere e non rappresenta sicuramente una nuova
legge.
L'altra cosa che vorrei sottolineare e per questo dicevo che mi
sembra non ci sia una conoscenza molto esatta di quello che sta
succedendo, è che una serie di cose che il Consigliere Maquignaz ha
detto erano già contenute nel testo approvato dalla Camera. Dice
"il calendario venatorio che prevede dal 1° ottobre la caccia al
camoscio"
: questo era già nel testo approvato alla Camera e non
è stato modificato adesso dal Senato. E' tutta un'altra serie di
cose.
Dobbiamo fare attenzione perché qui ho la sensazione che
parliamo di una situazione che non è ben conosciuta. Ad esempio
diciamo che lo Stato mortifica una competenza primaria della
Regione, ma sappiamo esattamente cosa c'è scritto in questo
articolato rispetto alle competenze delle regioni a statuto
speciale o non lo sappiamo? Altrimenti parliamo a vuoto. Io non so
cosa c'è scritto nell'ultimo testo del Senato approvato in
Commissione. Allora come facciamo a dirlo?
La stampa non ha parlato delle competenze. Io ho l'articolo 1
del testo approvato dalla Camera dei deputati e rispetto alle
competenze delle regioni a statuto speciale è molto chiaro, perché
fa una chiara distinzione fra le regioni ordinarie e quelle a
statuto speciale.
Leggo l'articolo 1, comma 1 e comma 2: dice
"principi di
fondo"
; comma 3:
"le regioni provvedono alla tutela ed alla
gestione di tutte le specie della fauna selvatica in conformità
alla presente legge, alle convenzioni internazionali, alle
direttive comunitarie"
. Si parla delle regioni. Comma 4:
"le
regioni a statuto speciale e le provincie autonome provvedono in
base alle competenze esclusive, nei limiti stabiliti dai rispettivi
statuti"
. Allora come si fa a dire che non è rispettata la
competenza?
Scusate, ma qui mi sembra che non si sia ben documentati sul
contenuto di questa legge. Io ho il testo approvato dalla Camera
dei Deputati, non mi risulta che su questo punto specifico delle
competenze ci siano state modifiche rispetto al testo del Senato,
però il testo del Senato io non ce l'ho, comunque la discussione
che si fa è su altre modifiche, ma non su queste cose che credo non
siano state toccate. Mi sembra che questo sia un testo che
salvaguarda come pochi altri le competenze delle regioni a statuto
speciale, allora come facciamo a dire che qui si attenta
all'autonomia della nostra Regione?
Scusate ma stiamo dicendo una cosa che non ha fondamento, che
non ha nessuna base, che deriva soltanto da una non informazione
sul contenuto delle leggi che si stanno discutendo, quindi io credo
che sarebbe opportuna un pochino più di cautela in questa
discussione. Mi sembra che il ricorso al pietismo, ai sentimenti,
eccetera, che il Consigliere Maquignaz ha aspramente stigmatizzato
nel suo comunicato stampa, sia lo stesso metodo con cui ha fatto
ricorso oggi con la letterina a Martinet, eccetera. Ha usato gli
stessi strumenti.
Facciamo un po' di retorica, un po' di folklore, ma poi non
conosciamo i dati reali della situazione. La mia sensazione è
questa, perché se il Consigliere Maquignaz dice che il testo della
Camera andava benissimo, adesso il testo del Senato non va più bene
... Tu hai detto quello: "Il testo della Camera andava bene,
concordato coi nostri parlamentari"...
(...interruzione...)
Può darsi, ma io ho sentito prima che sembrava che uno andasse
bene e l'altro non va più bene.
Una delle differenze è che è stata tolta dall'elenco dei
cacciabili la marmotta; quello può essere un elemento di
discussione, ma anche qui andiamo a verificare le competenze reali
che noi abbiamo su queste cose. Esercitiamole queste
competenze!
Guardate che la nostra Regione non ha esercitato questa
competenza, perché noi siamo privi di una legge organica sulla
caccia. La nostra normativa, del tutto inadeguata, sulla caccia,
che non costituisce legge organica sulla caccia, è del 1973 ed è
precedente a tutta una serie di norme non solo italiane, ma
internazionali, che devono essere recepite.
E' precedente a tutta una situazione di evoluzione, di
sensibilità, eccetera, per cui mettiamo mano ad una legge regionale
sulla caccia, com'è nelle nostre competenze, come ci è richiesto
dal mondo venatorio, dalle associazioni ambientaliste.
Il nostro gruppo questo dovere lo sta facendo, perché noi
abbiamo presentato proprio venti giorni fa, dieci giorni fa, una
proposta di legge di disciplina dell'attività venatoria in Valle
d'Aosta; allora su questo andiamo a discutere. La terza Commissione
ha avviato l'istruttoria su questa legge-quadro, abbiamo deciso di
fare una serie di audizioni in cui sentiremo tutte le associazioni
- da quelle venatorie a quelle ambientaliste - in quella sede
facciamo anche un esame, sicuramente doveroso, rispetto alla
normativa che sta venendo avanti a livello nazionale, rispetto alle
esigenze che ci sono, e quindi andiamo a fare una legge regionale
nostra, che valorizzi le nostre competenze, che rappresenti
un'organizzazione adeguata della disciplina della caccia in Valle
d'Aosta. Ma non tranciamo dei giudizi sulla base di notizie che
sono molto confuse e sulla base di una reazione determinata
fondamentalmente da un fatto molto circoscritto e limitato, come
quello della marmotta.
Capisco che questa cosa della marmotta possa aver dato fastidio
al Consigliere Maquignaz, io però gli faccio anche presente che la
situazione attuale è che la normativa italiana non consente la
caccia alla marmotta. La caccia alla marmotta è vietata. Il testo
approvato dalla Camera introduceva la possibilità della caccia alla
marmotta soltanto dal primo ottobre, ora credo che il Consigliere
Maquignaz sappia benissimo che le marmotte in Valle d'Aosta vanno
in letargo proprio nei primissimi giorni di ottobre.
Io ho letto lo studio di Ivana Grimod sulla marmotta in Valle
d'Aosta, ci sono le date zona per zona e credo che pochissime
marmotte potevano essere comunque cacciate col testo della Camera
dei deputati. Allora, ripeto, fra il testo della Camera ed il testo
del Senato non ci sono queste fondamentali modifiche, come se fosse
stato stravolto tutto; c'è un'impostazione che può essere ritenuta
positiva o negativa, ma che sostanzialmente non è molto valida.
Anche noi non siamo d'accordo sul testo, totalmente, perché ci
sembra ancora inadeguato, per motivazioni diametralmente opposte
probabilmente a quelle del Consigliere Maquignaz.
Se vogliamo entrare nel merito è un discorso, ma se vogliamo
fare affermazioni di principio sull'autonomia, sulle competenze,
guardate che stiamo andando fuori dal seminato, stiamo dicendo cose
che non hanno nessuna attinenza con quello che c'è scritto nella
norma di legge; quantomeno nel testo che io ho, che è quello
licenziato dalla Camera dei deputati il 23 maggio 1991, perché dice
delle cose molto corrette dal punto di vista delle competenze. Del
resto, visto che noi abbiamo questa competenza scritta a chiare
lettere, esercitiamola; non c'è mica bisogno che aspettiamo la
legge-quadro nazionale per fare la nostra legge sulla caccia:
facciamola questa legge!
Sono state elaborate dagli uffici almeno, credo, tredici bozze
nel corso degli anni, tredici bozze di disegni di legge che non
hanno mai visto la luce.
Adesso c'è una proposta che è depositata, andiamo a discuterla,
sentiamo tutte le parti; chiaramente alla fine verrà fuori una
mediazione, perché questo è inevitabile, però cerchiamo di fare,
quantomeno, una buona legge di principio, una buona legge organica,
che ci permetta di superare alcune cose assolutamente negative che
ci sono nella situazione attuale. Se questo è l'impegno io credo
che si possa lavorare, si possa arrivare nell'arco di pochi mesi ad
avere finalmente un'applicazione delle nostre competenze.
E' chiaro che se noi queste competenze non le esercitiamo poi
uscirà fuori una legge dello Stato e dovremo sicuramente far
riferimento a quella in assenza della nostra. La Provincia autonoma
di Trento ha legiferato proprio due mesi fa, si è fatta la sua
legge provinciale sull'attività venatoria. Anche noi dobbiamo, è
una nostra competenza.
Quindi la proposta che farei al Consigliere Maquignaz ed agli
altri consiglieri che hanno sottoscritto questa risoluzione, che mi
sembra un pochino affrettata e non ben documentata, è di non
mettere oggi in votazione questa risoluzione, perché mi sembra che
andiamo a dare dei giudizi non fondati.
Trasmettiamo questa risoluzione alla terza Commissione, in modo
che possa esaminarla nell'iter del suo lavoro, che deve già fare
rispetto alla proposta di legge che è stata presentata. Chiediamo
alla terza Commissione che acquisisca ufficialmente il testo
approvato al Senato in modo da sapere esattamente su cosa
discutiamo; che faccia un'istruttoria e poi esprima naturalmente
una valutazione e la riporti in aula.
Adesso andare ad esprimersi con un voto su una situazione che
non ci è ben chiara, su testi che non conosciamo, se non per alcune
informazioni giornalistiche che si sono soffermate su alcuni
aspetti e sulla base di alcune reazioni che mi sembrano un pochino
passionali e sentimentali, credo che non sarebbe una cosa positiva
e non avvieremmo nel modo migliore un dibattito serio su cosa
significa disciplinare l'attività venatoria nella nostra
Regione.
Presidente
Ha chiesto d'intervenire il Consigliere
Gremmo.
Gremmo (UAP)
Ho l'impressione che l'ex esponente di
Nuova Sinistra, attuale Verde, nonché Alternativo, abbia perso
un'occasione per stare zitto, perché io che sono un firmatario di
quel documento che lui, con sufficienza, definisce affrettato,
continuo a pensare che abbia fatto bene chi si è fatto promotore di
quella proposta di risoluzione, perché su questa questione - e lo
si è visto dalla reazione, un pochino irritata, tesa, del
rappresentante Verde, nonché Alternativo - c'è tutto un tentativo
di non tener presente che non è vero quello che è stato detto da
parte del Consigliere Riccarand che le nuove sensibilità portano
nella direzione di ostacolare l'attività venatoria.
Il referendum che è stato fatto, credo non centinaia di anni fa,
sulla questione venatoria, presentato in modo vergognosamente
demagogico, con delle palle di cannone sparate da certo
ambientalismo da salotto, che fanno spavento, è miseramente fallito
ed è giustamente miseramente fallito, perché era solo infarcito di
demagogia.
Allora, se quel referendum è fallito, vuol dire che è per la
sensibilità dei cittadini - e voglio far notare che in Val d'Aosta,
senza impegnarci più di tanto, siamo riusciti a fare in modo che il
disimpegno e quindi l'opposizione nei confronti di quel tentativo
fosse massiccio - se le scelte sono andate in una direzione diversa
da quella che qualcuno vorrebbe, bisogna tenerne conto e bisogna
tenerne conto sempre.
Io non sono d'accordo sul fatto che si debba ritirare e mandare
in commissione, annacquare, disperdere, annebbiare, questa
iniziativa, che è un'iniziativa politica.
Perché si chiede al Consiglio regionale della Valle d'Aosta di
essere molto attento rispetto a quello che è successo, nella
fattispecie per quanto riguarda una specie cacciabile, ma io direi
in generale per l'iter che su certe cose le strade romane prendono?
Perché in modo - ripeto - contorto, ambiguo, estremamente abile dal
punto di vista politico, si cerca di vanificare quello che è un
patrimonio che - io non conosco le situazioni delle altre regioni -
nelle regioni alpine, quelle che a noi interessano, è un patrimonio
popolare, di cultura, di mentalità.
Io ho apprezzato molto anche il modo intelligente, non politico
- qui c'è anche bisogno di avere dei non politici, c'è già
Riccarand che è un abile politico - con cui il collega Maquignaz ha
tratteggiato quelle che possono essere le ragioni profonde del
sentire il problema della caccia, il problema delle attività
venatorie. Quindi io respingo al mittente il fatto di considerarlo
retorico e folcloristico. A parte che una volta qualcuno pensava,
anche a sinistra, che il folclore fosse un patrimonio popolare,
adesso il folclore, chissà perché, a Riccarand non piace e diventa
subito folcloristico e retorico; non vedo cosa ci sia di retorico
nel dire ad alta voce quello che è un sentimento, di fronte a una
questione come quella che è saltata fuori al Senato. Questione che
fa in modo che, per una discutibilissima mediazione politica, dei
principi comunque accettabili e sopportabili, alla Camera sono
passati, ma al Senato invece vengono vanificati.
Se una posizione si dovesse prendere, sarebbe quella di
rafforzare ancor meglio, in senso propositivo, il documento che noi
proponiamo, dicendo che vogliamo sia reintrodotto il discorso per
quanto riguarda il problema della marmotta.
Mi rendo conto che su queste cose l'esponente Verde, nonché
Alternativo, è difficile da convincere, però vorrei che il
Consiglio non sottovalutasse l'importanza dell'azione politica che,
grazie - e gliene do atto volentieri - al collega Maquignaz e ad
altri che si sono aggregati, si vuole portare avanti, perché anche
questa è una questione di autonomia.
Può essere verissimo che in qualche maniera si indichino
comunque le competenze, però poi i fatti sono quelli che contano -
perché la lingua italiana, essendo un dialetto burocratico, è
talmente ambigua che si può dire tutto ed il contrario di tutto e
del resto è per eccellenza la lingua della politica di Machiavelli,
quindi la lingua dell'imbroglio - quindi in italiano si può dire
tutto, poi quello che conta è nei fatti.
Il fatto politico del Senato va nella direzione opposta a quelle
che erano le sacrosante indicazioni di un referendum che i
valdostani - insisto, i valdostani più di altri - hanno sentito
come sbagliato, iniquo e da vanificare.
Presidente
Altri consiglieri intendono intervenire? La
parola al Consigliere Maquignaz.
Maquignaz (AI)
Solo per fare una brevissima
considerazione e dire innanzitutto a Riccarand che il discorso
della nuova legge è riferito al fatto che la discussione sulla
legge riguarda quella e non la vecchia; è una questione molto
formale e procedurale che non intacca la sostanza del problema.
Riccarand, che normalmente bada alla sostanza, credo che non
dovrebbe fare proprio a me questa osservazione.
A parte quello, io ribadisco il fatto che la nostra Regione ha
competenza primaria in materia di caccia in base all'articolo 2
dello Statuto, che per quanto mi riguarda ha competenza primaria
anche in merito alla scelta delle specie cacciabili e, per quanto
concerne la mia posizione non di Consigliere, ma di cacciatore -
perché io prima ho espresso una posizione che forse interessava più
la mia sfera di cacciatore - tutti sappiamo che le organizzazioni
venatorie non hanno condiviso neanche il primo testo, perché noi
non condividiamo il fatto che la marmotta venga cacciata dal 1° di
ottobre quando, come giustamente tu hai ricordato, la marmotta dal
1° al 5 di ottobre va in letargo.
Per quanto attiene al mio intervento passionale, è servito -
come il Consigliere Gremmo ha ricordato - a spiegare le ragioni di
una passione.
Detto questo, credo che, al di là delle opposte considerazioni,
la proposta di portare anche in commissione questa discussione, per
quanto mi riguarda, può essere accettata, purché però venga
mantenuta la risoluzione che impegna il Presidente della Giunta a
rappresentare al Parlamento le preoccupazioni della Regione per le
implicazioni della nuova legge venatoria, così com'è scritto nella
risoluzione stessa.
Soprattutto, dice la risoluzione,
"nella parte in cui questa
appare lesiva delle competenze primarie della nostra Regione"
,
quindi la dizione, anche letterale, è giusta perché dice
"nella
parte in cui appare lesiva"
: bisognerà verificare qual'è questa
parte.
Quindi se si accetta questo impegno di mantenere la risoluzione
così com'è, a me andrebbe anche bene di fare il discorso in
commissione, dove è possibile affrontare l'argomento con più
serenità e con più competenza.
Presidente
Ha chiesto la parola il Consigliere
Louvin.
Louvin (UV)
L'argumentation du Conseiller Riccarand
est extrêmement faible et pour bien comprendre la situation il faut
lire entièrement le texte du projet de loi qu'il vient de
citer.
A l'article 36, qui est une disposition transitoire de cette
loi, on dit exactement le contraire de ce que l'on prévoit à
l'article 1 de la même loi, en disant
"Le regioni a statuto
speciale e le provincie autonome, entro il medesimo termine,
adeguano la propria legislazione ai principi ed alle norme
stabilite dalla presente legge"
. On oblige les régions à statut
spécial au respect non seulement des principes généraux, ce qui ne
serait, à la rigueur, même pas nécessaire, ayant celles-ci une
compétence exclusive en matière, mais également aux dispositions de
détail contenues dans cette loi.
J'estime par conséquence que, au-delà de toute considération sur
le fond de la question, la résolution présentée par le collègue
Maquignaz et par les chefs de groupe est extrêmement pertinente
pour ce qui concerne la défense de notre pouvoir législatif en la
matière et, donc, qu'elle est à soutenir.
Je répète, cela va au-delà de toute considération sur le fond de
la question, mais purement pour le respect et la nécessité de
représenter au Parlement - quoi qu'il soit désormais en vue de la
gare pour la fin de sa législature - l'exigence de respecter notre
propre pouvoir législatif.
Presidente
La parola al Consigliere Andrione.
Andrione (UV)
Simplement pour réaffirmer ce que
monsieur Maquignaz vient de dire, que nous sommes favorables à ce
que la commission compétente examine également cette résolution et
que l'on arrive, comme monsieur Riccarand l'a souhaité, à une loi
régionale générale sur la chasse.
A notre avis c'est la façon la meilleure pour défendre nos
compétences et pour exercer le pouvoir que nous avons en matière
spécifique. Cela ne touche pour rien le problème de quelles seront
les espèces chassables ou non, mais c'est à nous de le décider.
Presidente
Altri consiglieri chiedono d'intervenire?
Il Consigliere Riccarand.
Riccarand (VA)
Ovviamente l'esame in commissione va
fatto anche perché chiaramente ci possono essere interpretazioni
diverse su un testo di legge, ma quando questo testo di legge non
lo si ha neppure in mano, diventa ancora più difficile.
La mia proposta era di riaffrontare la questione in commissione
e su questo credo che siamo tutti d'accordo. A me non importa molto
se il Consiglio oggi vuole esprimersi o meno, ma mi sembrava del
tutto inopportuno andare a fare un'affermazione di principio in una
risoluzione e dire che un testo appare lesivo delle competenze
primarie della nostra Regione, quando non si sa neppure dove sta
questa lesione, in quale punto della legge.
(... interruzione del Consigliere Maquignaz ...)
Se vogliamo fare un discorso generale di principio diciamo che
lo Stato è sempre antiautonomista, eccetera, ma non facciamo
riferimento ad una normativa specifica. Se facciamo riferimento ad
una normativa specifica bisognerebbe conoscere questa normativa,
bisognerebbe averla vagliata e valutata in tutti i suoi aspetti, e
noi qui ci troviamo a tranciare dei giudizi su un testo che non
conosciamo.
Io ripeto, da quanto ho letto, da quanto mi risulta dal testo
della Camera dei deputati, che questo testo rispetta le nostre
competenze; bisognerebbe avere fra le mani il testo del Senato e mi
sembra che, non avendolo, andare a dire al Presidente della Giunta
che deve andare a lamentarsi presso il Parlamento che stanno
votando un provvedimento lesivo delle competenze della Regione,
senza saper dire dove e perché è lesivo, mi sembra
anacronistico.
Questo è il fatto principale, poi come fatto più marginale, se
vogliamo, si dice che comunque è inopportuno che la marmotta sia
tolta dalle specie cacciabili: perché è inopportuno? Anche qui
dovremmo discuterlo nel merito.
Io ho letto le pubblicazioni che sono uscite da parte
dell'Assessorato regionale all'agricoltura e foreste - mica da
parte di un estraneo - è uscito uno studio sulla marmotta, c'è
stato anche un simposio a Saint-Vincent sulla marmotta e cosa si è
scoperto? Si è scoperto che sappiamo molto poco sulla diffusione
della marmotta, sulle sue condizioni di salute, sulle sue modalità
di vita, sulle sue caratteristiche. E la proposta qual è? E' quella
di approfondire questi studi, di saperne di più. Invece qui l'unica
cosa che diciamo è che bisogna riaprire la caccia alla marmotta; ma
perché dobbiamo riaprirla? Perché invece non andiamo prima a
studiare a fondo questa situazione, vi dedichiamo le energie
necessarie e poi valutiamo se ci sono le condizioni e le
opportunità per riaprire la caccia alla marmotta?
Comunque mi sembra che si sia voluto far passare questo
principio un po' silenziosamente all'interno poi di un'affermazione
di principio che poi non ha riscontro. Da parte mia, se volete
votare questo testo, voterò contro e mi sembra anche un cattivo
modo di procedere quello di esprimersi rispetto a dei documenti che
non abbiamo e non sappiamo esattamente cosa dicono.
Presidente
Ha chiesto la parola l'Assessore
Lanièce.
Lanièce (DC)
Non per far perdere tempo, ma le ultime
affermazioni del Consigliere Riccarand mi obbligano a prendere la
parola, perché ha fatto un tentativo di ridurre questa risoluzione
ad una questione di apertura della caccia.
La risoluzione non parla di apertura di caccia, dice solo che
noi protestiamo contro il comportamento del Parlamento che viene a
ledere le competenze primarie della Regione; non abbiamo detto che
vogliamo aprire o meno la caccia. E' riduttivo dire che tutto si
conclude nell'andare ad aprire la caccia alla marmotta, questo non
è assolutamente vero. La risoluzione non va in quell'indirizzo,
questo sia chiaro. Quindi noi voteremo a favore della risoluzione,
ma non certo in questi termini riduttivi.
Qui si dice
"impegna il Presidente della Giunta"
e direi,
visto che prima si parlava del Governo, che sarebbe più opportuno
dire
"il Presidente del Consiglio a rappresentare al Parlamento
le preoccupazioni della Regione per l'applicazione della nuova
legge venatoria, soprattutto nella parte in cui questa appare
lesiva delle competenze primarie della nostra Regione"
: non si
dice che vogliamo aprire o meno la caccia della marmotta. Le
premesse sono quelle, però la risoluzione è quella lì, di impegnare
per la questione che vieta.
Proporrei eventualmente di fare quelle modifiche, perché è più
opportuno, riguardando il Parlamento, che sia il Presidente del
Consiglio a rappresentare le nostre proteste.
Presidente
Volevo far presente al Consiglio, a
proposito di quanto diceva l'Assessore Lanièce, che la legge
regionale 7 dicembre 1979, n. 66, per ciò che riguarda le
competenze del Presidente del Consiglio, all'articolo 2 dice che
rappresenta il Consiglio regionale e ne firma gli atti. Tra le
competenze del Presidente della Giunta si dice che il Presidente
della Giunta rappresenta la Regione. Io non penso con questo che
non possa essere il Presidente del Consiglio a rappresentare la
Regione su questioni di un'importanza di questo genere, quando si
tratta si discutere delle potestà legislative della Regione; al
limite potrebbero anche essere tutti e due, però io penso che
potrebbe benissimo essere compito del Presidente della Giunta, in
questo caso, di portare nei confronti del Parlamento. Poi il
Consiglio può decidere uno dei due o tutti e due, non cambia
niente, è solo per far presente quelle che possono essere le
competenze sia del Presidente della Giunta che del Presidente del
Consiglio.
Chiede ancora la parola il Consigliere Riccarand. Chiederei,
anche per non continuare in questo dibattito che rischia di
diventare, non dico lungo, ma fatto tra poche persone - o a
ping-pong come suggerisce il Consigliere Segretario Gremmo - di
fare semmai in questo intervento le dichiarazioni di voto, che tra
l'altro erano già state fatte dal Consigliere Riccarand. Quindi gli
diamo la parola, però direi di vedere di sintetizzare la sua
posizione e fare le dichiarazioni di voto, affinché possiamo
passare a votazione.
Riccarand (VA)
D'accordo, solo sull'intervento
dell'Assessore Lanièce.
E' vero che la risoluzione, nella parte deliberativa, si
riferisce alla denuncia del fatto che questa legge sarebbe lesiva
delle competenze della nostra Regione, ma io ripeto che questo
testo del Senato noi non lo conosciamo e comunque, da quanto so io,
non c'è nessuna modifica in questo testo del Senato rispetto al
testo della Camera, che era noto da tempo; quindi non riesco a
capire cosa si è verificato di nuovo oggi per cui vada presa una
posizione. Non è neanche documentato là dove ci sono questi
attacchi alla nostra competenza; da nessuna parte è stata
documentata questa cosa.
Io ho anche citato un altro articolo di legge che dice
esattamente il contrario, è appunto per quello che io dicevo di
esaminarla in commissione, ma qui ci si vuole già esprimere prima
di aver esaminato, senza avere neanche il testo.
E' vero che qui nella risoluzione non si dice "bisogna riaprire
la caccia alla marmotta" nella parte risolutiva, ma nella premessa
si dice quello, perché dice
"considerato che la marmotta è stata
inopportunamente tolta dalle specie cacciabili"
, ma perché
inopportunamente? Perché dobbiamo dare questo giudizio? Siamo
convinti che questo è un giudizio giusto? Facciamo attenzione prima
di dare queste valutazioni.
La marmotta non è adesso nelle specie cacciabili, era stata
introdotta nel testo della Camera con quei limiti ben precisi e
adesso è stata di nuovo tolta, ma noi perché dobbiamo dire qui che
invece va inserita? Guardate che queste sono cose che rimangono,
che lasciano il segno, visto che dobbiamo andare a discutere una
legge regionale. E' vero che non c'è nella parte deliberativa, ma
c'è nella premessa e purtroppo fa testo questa cosa.
Io ripeto: mi sembra del tutto inopportuna questa votazione,
comunque, se si insiste per votare, il mio voto sarà contrario.
Presidente
Altri consiglieri intendono intervenire?
Possiamo passare a votazione sulla risoluzione proposta.
Tutti i consiglieri hanno votato, dichiariamo chiusa la
votazione.
Esito della votazione:
Presenti: 28
Votanti: 25
Astenuti: 3 (Aloisi, Monami e Pascale)
Favorevoli: 24
Contrari: 1
Il Consiglio approva.
