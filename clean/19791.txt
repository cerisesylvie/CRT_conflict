Classificazione
TURISMO E INDUSTRIA ALBERGHIERA
Ricettività turistica


Resoconto integrale del dibattito dell'aula
Oggetto del Consiglio n. 2972 del 22 gennaio 2003 - Resoconto
OGGETTO N. 2972/XI Interventi a sostegno degli ostelli della
gioventù. (Interpellanza)
Interpellanza Facendo riferimento ad una precedente iniziativa
relativa agli ostelli della gioventù, discussa in Consiglio
regionale il 20 marzo 2002, con la quale la sottoscritta invitava
la giunta a individuare tra i beneficiari della l.r. n. 19/2001
anche gli ostelli della gioventù;
Ricordando che, pur a fronte del non accoglimento in quel
momento della proposta fatta, era stata espressa la volontà
politica da parte della Giunta di approfondire la questione onde
individuare eventuali interventi a sostegno di strutture ricettive
quali l'ostello della gioventù;
Ritenendo opportuno non escludere gli ostelli della gioventù da
eventuali benefici, come, ad esempio, sostegno finanziario per
interventi sulla struttura o per acquistare attrezzature
migliorative dell'accoglienza;
Considerando che l'ostello della gioventù svolge una sua
specifica funzione nell'insieme delle offerte turistiche, tanto più
preziosa in quanto si rivolge ad un tipo di clientela che non
sarebbe intercettata da altre strutture ricettive;
la sottoscritta Consigliera regionale
Interpella
l'Assessore competente per sapere:
1) se riconosce importante ed opportuno intervenire a sostegno
degli ostelli della gioventù;
2) se intende, in che modo e in quali tempi, approfondire la
questione al fine di individuare la soluzione normativa più
adatta.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Quasi un anno fa avevo portato in
Consiglio la questione degli ostelli della gioventù. Si era
discusso da poco una legge regionale, quella relativa agli
interventi regionali a sostegno delle attività turistico-ricettive
e commerciali: era la legge regionale n. 19/2001, che prevedeva una
serie di interventi a favore di chi pratica attività
turistico-ricettive e commerciali.
La mia domanda era di questo tipo: perché non è possibile
individuare fra questi soggetti beneficiari della legge n. 19/2001
anche gli ostelli della gioventù? L'allora Assessore al turismo mi
aveva risposto che per motivi vari - io non ho ben capito le
motivazioni, ma ne ho preso atto - non era possibile inserire fra i
beneficiari della legge citata anche gli ostelli della gioventù, ma
non aveva escluso a priori la possibilità di approfondire
l'argomento e di individuare eventuali interventi a sostegno di
strutture ricettive, tipo quelle dell'ostello della gioventù, che
tuttavia non potevano rientrare in quell'intervento normativo.
È vero, in Valle d'Aosta non ci sono molti ostelli della
gioventù: ce ne sono solo due per adesso, uno a Bionaz e uno ad
Arpy; però a Saint-Barthélemy, proprio all'interno del nuovo
progetto dell'Osservatorio astronomico viene prevista, fra l'altro,
anche l'apertura di un ostello della gioventù.
Gli ostelli della gioventù, come l'Assessore saprà, danno una
risposta ad un tipo di clientela che non andrebbe negli alberghi,
per cui non sono concorrenziali con gli alberghi, e potrebbe essere
utile sostenere questa attività, che è pur sempre
turistico-ricettiva, prevedendo, a fronte di una riqualificazione
della struttura o a fronte di acquisto di attrezzature per rendere
più accoglienti i locali, di dare un aiuto da parte della
Regione.
Per questo motivo chiediamo se quella riflessione all'interno
dell'Amministrazione regionale, avviata in relazione alla nostra
richiesta, sia continuata ed abbia portato ad alcuni esiti, e
quindi indirettamente chiediamo all'Assessore se ritiene importante
- oltre che opportuno - intervenire, in modo da sostenere gli
ostelli della gioventù nella loro attività ricettiva, in che modo e
in quali tempi intende riuscire a concludere l'argomento, onde
individuare anche lo strumento normativo più idoneo.
Président
La parole à l'Assesseur au tourisme, aux
sports, au commerce et aux transports, Cerise.
Cerise (UV)
Desidero innanzitutto chiarire che da parte
dell'Amministrazione regionale è riconosciuto e apprezzato il
ruolo, la funzione svolta dagli ostelli della gioventù a favore di
una fascia di clientela qual è quella dei giovani e loro
accompagnatori, fascia di clientela che non è intercettata da altre
strutture ricettive. Questo orientamento procede secondo una linea
di continuità e coerenza con la precedente Giunta, che aveva già
espresso questa valutazione e che aveva esplorato la possibilità di
estendere i benefici della legge n. 19 a queste iniziative, intese
a sostenere il turismo sociale.
Devo ribadire, come peraltro era già stato esplicitato nella
risposta all'interpellanza discussa in Consiglio comunale il 20
marzo 2001, che l'istituto dell'aiuto attraverso le agevolazioni
finanziarie previste dalla legge regionale n. 19/2001 non include
fra i soggetti beneficiari delle provvidenze previste dalla
normativa stessa, queste strutture, come non include le altre
strutture che si riferiscono a questo tipo di utenza, ad esempio le
case per ferie, in quanto si tratta di infrastrutture che non
svolgono le stesse attività di impresa e quindi non posseggono le
caratteristiche di imprenditorialità riconducibili alla fattispecie
delle piccole e medie imprese, alle quali si indirizza la legge n.
19.
È però intendimento dell'Assessorato, a poco più di un anno
dalla messa a regime della legge n. 19, effettuare una verifica sui
reali effetti della legge stessa, in particolare sulla sua
incidenza rispetto allo sviluppo e riqualificazione del tessuto
commerciale e della ricettività turistica in Valle, anche
attraverso lo strumento dell'Osservatorio del turismo e del
commercio. In quella sede verrà portata anche la questione del
turismo sociale e si provvederà a valutare l'opportunità di
integrare la legislazione vigente in materia con un'apposita
normativa, che non vada in contraddizione con i contenuti e lo
spirito di sostegno all'imprenditorialità, contenuti nella legge n.
19, ma che consenta di promuovere adeguatamente il turismo sociale,
al fine di meglio corrispondere eventuali ulteriori esigenze
espresse dal mercato turistico.
Président
La parole à la Conseillère Squarzino
Secondina.
Squarzino (PVA-cU)
Prendo atto che c'è una volontà di
tener conto del problema che sarà affrontato insieme anche ai
responsabili delle altre strutture ricettive.
Lei ha parlato di "turismo sociale", di "case per ferie"; io
vorrei far notare che c'è una differenza fondamentale fra le case
per ferie e gli ostelli della gioventù. Se prende i dati degli
ostelli della gioventù notiamo che i due ostelli che sono presenti
in Valle d'Aosta sono aperti tutto l'anno: Arpy ha ospitato nel
2002 più di 8000 persone, quindi è una struttura interessante; fra
l'altro, dà una risposta anche a situazioni difficili che altrove
non troverebbero facilmente ospitalità, per esempio famiglie con
bambini disabili o coppie con bambini piccoli. Il piccolo ostello
di Bionaz, che è nato da poco tempo, nel 2002 ha ospitato più di
2600 persone: di queste, circa la metà sono straniere; anche questi
sono numeri discreti. Non credo che molti piccoli alberghi della
Valle possano presentare dei risultati così alti a livello di
presenza. Si tenga conto che gli ostelli della gioventù hanno
un'influenza per quanto riguarda l'immagine turistica della Valle
d'Aosta e possono contribuire ad incrementare il turismo in Valle
in modo molto forte, dato che si rivolge ad un pubblico che in
genere non è contattato dalla pubblicità o dai normali canali
informativi. Attrae a sé una popolazione che ama la montagna, che
viene qui perché c'è un ostello della gioventù: queste persone
torneranno, faranno conoscere attraverso questa struttura questa
Valle.
Prendo atto che c'è la volontà di studiare il problema. Spero
che questa volontà si concretizzi entro fine legislatura,
altrimenti continuiamo da una parte a parlare dell'importanza di
queste strutture e dall'altra non facciamo nulla in loro favore.
Lei, Assessore, sa bene che questo potrebbe essere l'avvio per un
turismo che può facilmente adeguarsi a paesi che sono più in
periferia della Valle, anche comuni di alta montagna che non hanno
altre tipologie di risorse. Questa tipologia di risorse, proprio
perché non richiede enormi investimenti né per l'attrezzatura né
per il mantenimento, potrebbe essere un "atout" particolare, e noi
dobbiamo rendere appetibile questa struttura, quasi suggerirla a
comuni e comunità montane, che sono periferiche rispetto ai grandi
centri turistici. Faremmo un servizio non tanto, in questo caso, ai
due ostelli presenti e al terzo che fra poco si ha intenzione di
aprire, ma anche ad una tipologia diversa di turismo, che può
costituire una fonte economica per la popolazione e per i giovani
che abitano in zone periferiche di montagna e della Valle.
