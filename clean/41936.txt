Classificazione
TRASPORTI E VIABILITÀ
Trasporti



Oggetto del Consiglio n. 946 del 19 settembre 2019 - Resoconto
OGGETTO N. 946/XV - Interpellanza: "Interventi per una
completa attuazione del Piano regionale di trasporti".
Rini (Presidente) -
Possiamo riprendere i lavori. Siamo
al punto 55 all'ordine del giorno. Per l'illustrazione, la parola
al collega Aggravi.
Aggravi (LEGA VDA)
- L'11 luglio scorso questo Consiglio
ha approvato la proposta di atto amministrativo che contiene il
programma strategico degli interventi di cui alla legge regionale
n. 22 del 2016, "Disposizioni per una ferrovia moderna ed un
efficiente sistema pubblico integrato dei trasporti". Nel
frattempo, il percorso del piano regionale dei trasporti è
sostanzialmente
in itinere
e sono state identificate tutta
una serie di soluzioni ad ampio raggio, che in particolare
riguardano la riattivazione della tratta Aosta-Pré-Saint-Didier ed
eventualmente, o meglio, nel concreto il prolungamento verso
Courmayeur. Dalla ferrovia
tout court
alla ferrovia più il
sistema BRT (Bus Rapid Transit), la ferrovia più l'impianto
funiviario, una ferrovia più l'impianto del tram-treno, la tramvia
extraurbana, oppure tout court il BRT da Aosta fino a Courmayeur.
Sono sei soluzioni che hanno come comune denominatore, al di là
della riattivazione della tratta Aosta-Pré-Saint-Didier, il
completamento dell'ultima parte per permettere a qualche mezzo
pubblico di arrivare ad Eboli, perché è bellissimo il mio paese,
però la ferrovia non l'abbiamo mai vista! Una serie di soluzioni
con delle valutazioni di massima che vanno approfondite soprattutto
dal punto di vista della fattibilità non soltanto finanziaria, che
tanto mi è cara, ma soprattutto tecnica, perché laddove si va a
utilizzare parte del sedime stradale della statale 26, oppure il
tratto della Dora, bisogna capire dal punto di vista del
dislivello, ma soprattutto geografico, che cosa si fa a fare.
Queste soluzioni sono state oggetto di particolare interesse
anche da parte degli amministratori locali. Vi sono poi altre
soluzioni proposte da progettisti terzi e da società anche estere,
dalla monorotaia a soluzioni che comunque vanno sempre nel novero
di affiancare alla statale 26 un altro tipo di mezzo di trasporto,
per riuscire a collegare finalmente nel nuovo millennio Aosta a
Courmayeur, in una maniera che possa anche permettere di sfruttare
quello che io continuerò a definire non tanto un impianto a fune -
peccato che non ci sia il collega Vesan - ma un monumento che può
essere utilizzato anche d'estate, che è Skyway. Faccio una battuta
per sdrammatizzare: con meno precipitazioni riuscirà a vedere il
bianco forse un po' meno bianco, ma comunque in tutto lo splendore
della catena montuosa, ancora per altri millenni, nell'attesa della
glaciazione che sicuramente prima o poi verrà e questo glielo
voglio ricordare, perché la provvidenza ci aiuterà al di là di
certi studi scientifici.
Quello che preme comprendere dal punto di vista di questa
interpellanza sono tre aspetti: il primo, quale sia lo stato
dell'arte delle valutazioni inerenti la percorribilità delle varie
ipotesi individuate all'interno del piano regionale dei trasporti;
quale sia stata la modalità di concertazione delle soluzioni
identificate in seno al piano con le entità locali potenzialmente
interessate. E questo è il vero cuore della domanda, perché, come
detto in premessa, il sindaco di Pré-Saint-Didier, il presidente
dell'Unité des Communes Valdigne-Mont Blanc, si è detto dubbioso
sulla soluzione del tram-treno, soprattutto dal punto di vista
della fattibilità tecnica, perché sappiamo benissimo che il
percorso finale della statale 26 ha tutta una serie di
problematiche. Detto questo, ovviamente ci agganciamo anche alla
fattibilità, ovvero diciamo: dal punto di vista della concertazione
che cosa è stato fatto, che cosa si potrà fare con gli enti locali
e con la popolazione? E sottolineo anche un'iniziativa promossa da
un consigliere del mio paese, un consigliere di Courmayeur che
sicuramente questa maggioranza conoscerà bene, il collega Vaglio,
che giustamente in seno al consiglio di Courmayeur chiedeva per
l'appunto di poter avere una presentazione, una concertazione con
la popolazione del piano regionale dei trasporti. Poi lui lo legava
anche al traforo del Monte Bianco, per considerare tutti gli
asset
dei trasporti a Courmayeur.
Se i comuni al loro interno si domandano questo tipo di aspetto
- ripeto, conoscete bene il rappresentante - penso sia utile
comprendere sulle popolazioni cosa andare a dire e soprattutto
capire quali possono essere dei buoni metodi di concertazione,
soprattutto perché uno degli aspetti che erano stati sottolineati
in seno di discussione del programma strategico degli interventi è
che in realtà abbiamo un bellissimo, tra virgolette, libro dei
sogni, e lo dico soprattutto per una questione finanziaria, ma poi
a un certo punto le varie soluzioni vanno pesate e bisogna
comprendere quale poter scegliere e quale no, e penso che anche
nelle interlocuzioni avute con l'Assessore questo aspetto sia più
volte uscito. Poi, vuoi un po' per la volontà di mettere una spunta
sulla famosa agenda Riccarand, ma da questo punto di vista io penso
che qualcosa bisognerà dire sul futuro, perché così comprendiamo
anche qual è lo stato del piano regionale dei trasporti e
soprattutto capiamo che cosa è stato fatto e cosa si farà con gli
enti locali, perché comunque le parole del presidente dell'Unité
des Communes della zona sono state abbastanza chiare.
Presidente -
Per la risposta, la parola all'assessore
Bertschy.
Bertschy (AV)
- Se mi permette, collega, io darò una
risposta poco tecnica e più politica, anche perché tutte e tre le
domande hanno un loro filo logico. In premessa dico che
sull'Aosta-Pré-Saint-Didier, ma in particolare
sull'Aosta-Courmayeur, la visione è comune. L'obiettivo di dare un
collegamento ferroviario moderno ed efficace per la Valdigne, ma
per tutto il territorio che sale da Aosta fino a Courmayeur, è un
obiettivo strategico, che sappiamo però difficilmente oggi è
raggiungibile, se non ci diamo documentazione tecnica che ci
permetta di portare avanti questo obiettivo e soprattutto
organizzazione amministrativa e finanziaria per poi procedere. Lo
dico perché l'obiettivo di riaprire la Aosta-Pré-Saint-Didier non
va confuso con quello di ridare un collegamento efficiente.
La Aosta-Pré-Saint-Didier è stata chiusa perché non era più un
collegamento efficiente e in linea con quello che oggi si chiede a
un trasporto pubblico. Quando andiamo in giro per l'Europa vediamo
nuovi investimenti performanti: l'obiettivo e un po' il sogno che
abbiamo in Valle d'Aosta è di provare a fare qualcosa a riguardo.
Credo che l'arrivo di Skyway abbia ancora di più fatto maturare la
necessità di dare uno sviluppo in questo senso. La premessa è per
dire che non è sufficiente quello che abbiamo fatto, cioè avere a
disposizioni oggi denari per pagare la gestione del servizio di
riapertura con Trenitalia. Il contratto oggi è con Trenitalia, ma
c'è un ricorso in corso, quindi vedremo come si svolgerà in
Cassazione il dibattito e quali conclusioni ci saranno. Però, con
il gestore del servizio oggi abbiamo le risorse per impegnarci per
la riapertura. Quello che invece manca completamente è un
investimento da parte di RFI per ridare a questa infrastruttura -
sto parlando dell'Aosta-Pré-Saint-Didier, in questo caso - le
caratteristiche che deve avere per poter poi far percorrere i suoi
binari da treni moderni ed efficienti.
Per venire al tema dell'Aosta-Courmayeur e di quali valutazioni
sono state fatte nel PRT e nel piano strategico, sono valutazioni
che hanno permesso a oggi di raggiungere un grado di
approfondimento che è quello di uno studio che dica qual è
l'ipotesi migliore. Per andare oltre, assegneremo a breve un
incarico che ci permetterà di completare l'analisi tecnica, ma
anche la fattibilità normativa e di aggiungere poi quali saranno le
necessità finanziarie per dare corso a questo obiettivo. Dico
analisi normativa, perché un paio di mesi fa sono stato a Firenze,
in visita all'autorità di sicurezza ferroviaria, per capire sul
tram-treno cosa oggi c'è in termini di norme, cosa stanno normando
l'Italia e come l'Italia si vuole muovere rispetto a questo mezzo
che ha delle caratteristiche di novità, ma che poi vanno verificate
su un piano di applicabilità locale. Lo studio dovrà mettere in
condizioni il Consiglio regionale di avere più elementi, per capire
se quell'ipotesi che è stata declinata dalla prima parte di studio
sul PRT è raggiungibile, a quali condizioni e con quali
investimenti. Siamo in quella fase e a breve verrà richiesta
l'assegnazione di un incarico che ci darà queste informazioni.
Questo è un obiettivo che vogliamo perseguire, perché senza queste
informazioni evidentemente tutta la strategia non si può
sviluppare.
Per quello che riguarda la seconda domanda, "quale sia stata la
modalità di concertazione delle soluzioni identificate in seno al
Piano con le entità locali potenzialmente interessate", noi - come
vi ricordate - abbiamo aperto una concertazione su quella prima
ipotesi del piano regionale dei trasporti. Non sto a elencare tutti
coloro che sono stati invitati a una discussione con noi e ai quali
è stato presentato il PRT e tutti coloro che hanno poi risposto con
delle puntuali informazioni. Tra gli enti che sono stati oggetto di
informazione e concertazione c'è il CELVA, che ha potuto esprimersi
su tutto il piano regionale dei trasporti e che ha fatto le sue
osservazioni. Evidentemente, si deve ancora scendere su un piano
più locale, sia per quello che riguarda investimenti come questo,
sia per quello che riguarda altri investimenti previsti dal PRT
sulla ferrovia, sulla gomma o su altre soluzioni adottate. Ho letto
anch'io delle dichiarazioni e conosco la persona
dell'amministratore e anche la sua caratteristica di dire in
maniera un po' chiara come la pensa. Immagino che lui si attenda -
e noi lo dobbiamo fare - un approfondimento più puntuale, una
conoscenza maggiore delle informazioni, che per ora sono su un
piano di strategia, per giustamente declinare sul territorio quella
che può essere un'operatività, una volta raggiunte le informazioni
tecniche che ancora ci mancano. Credo che sarà opportuno - lo colgo
anche come suggerimento - organizzare a livello di governo, ma
credo che lo si possa fare anche a livello consigliare, dei precisi
momenti di discussione per andare oltre, perché evidentemente non
può che essere un'opera che avanza soprattutto con il sostegno
anche delle entità territoriali. Non sono infrastrutture che
passano così, senza lasciare il segno. Oltre agli investimenti ci
sono da mettere in atto impegni di tipo urbanistico e non solo.
Siamo nella fase in cui abbiamo concertato un livello di
rappresentanza, di assemblee e di associazioni. Bisogna ancora
andare sul piano più locale e si andrà sicuramente.
La terza domanda, "quali saranno i prossimi passi per la
completa attuazione del Piano Regionale dei Trasporti". Io ho avuto
occasione di dirlo con alcuni capigruppo, ma lo ribadisco qua e poi
se è il caso si farà una nota ufficiale: il piano regionale dei
trasporti rischia di essere discusso dal Consiglio regionale, se
seguiamo il percorso amministrativo che è previsto, dopo le
osservazioni VAS (Valutazione ambientale strategica) da parte di
tutti i cittadini. A mio avviso sarebbe opportuno e credo che
sarebbe una cosa interessante per tutti, avere un momento di
dibattito in questa fase per meglio declinare gli indirizzi
generali e alcuni obiettivi strategici che vogliamo raggiungere.
Chiederò in quale maniera possa essere inserito, se ritenete che
possa essere utile, un dibattito nei prossimi Consigli, prima di
mandare in pubblicazione il piano regionale dei trasporti e di
completare l'ultima fase di discussione, anche perché in termini
politici i gruppi politici che oggi rappresentano i movimenti e i
partiti non hanno ancora in questa assemblea potuto completare e
fare il loro dibattito. Se utile, si inserirà una fase di
discussione per uscire con un documento che ci metta nelle
condizioni di completare l'ultima fase, osservando quelle che
saranno le linee che usciranno dal Consiglio regionale.
L'obiettivo era di arrivare a un piano regionale dei trasporti
entro la fine dell'anno, un obiettivo che inserendo questa fase
probabilmente non riusciremo a raggiungere. L'importante, direi, di
qui ai prossimi mesi è di completare la discussione e avere
finalmente questo documento che ci permetterà anche di sviluppare
le prossime azioni strategiche, al di là della questione
Aosta-Courmayeur che è fondamentale e importante, ma non è l'unica
grande programmazione che dobbiamo fare per il futuro dei nostri
trasporti pubblici.
Presidente -
La parola al collega Aggravi.
Aggravi (LEGA VDA)
- Grazie, Assessore, per la risposta.
Sicuramente condividiamo anche noi la necessità di una condivisione
ulteriore e maggiore. Quello che vorrei ancora rimarcare è la
stessa cosa che abbiamo sottolineato in sede di discussione del
programma strategico degli interventi. Tutte queste soluzioni
necessitano poi di una scelta e soprattutto di una pesatura di
fattibilità, ovviamente
matchando
la parte economica con la
parte soprattutto di fattibilità tecnica.
Sicuramente il piano è molto ampio. Qua ci si è concentrati
soltanto sulla parte dell'alta Valle e abbiamo sentito le
dichiarazioni del presidente dell'Unité des Communes Valdigne-Mont
Blanc, il quale tra l'altro è parte anche del consiglio di
amministrazione del CELVA e sappiamo che è ha spesso delle sue
posizioni autonome e particolari, ma anche condivisibili, perché è
sicuramente un amministratore di lungo, anzi lunghissimo corso.
Quello che spero è che i momenti della concertazione e i momenti
della valutazione - ci ha parlato di questo nuovo studio o nuovo
incarico dato per quanto riguarda la valutazione normativa ed
economica - possano non durare tantissimo. Dal punto di vista della
discussione in aula, come abbiamo dimostrato in sede di discussione
del programma strategico degli interventi, siamo disponibilissimi a
discutere e valutare. Speriamo di avere in quella sede qualche
elemento in più rispetto a quelli che abbiamo visto fino a oggi,
anche per alimentare un dibattito fatto soprattutto di fatti,
perché sicuramente sono scelte politiche, ma quando si parla di
infrastrutture bisogna anche valutare la fattibilità e soprattutto
la possibilità di realizzare questa infrastruttura, perché di
infrastrutture non realizzate ne abbiamo già tantissime; già ne
abbiamo ereditate tante, evitiamo di aggiungerne altre
all'eredità.
Io direi, per chiudere, che è bene citare nuovamente il sindaco
di Pré-Saint-Didier che ha detto proprio in quella intervista: "e
se ci mettessimo po' di buon senso?". Ecco, io spero che nella
scelta delle soluzioni prima di tutto ci sia un buon senso da parte
di tutti e non un'accanita e ideologica scelta su una soluzione
piuttosto che un'altra perché, come spesso avviene, in questo caso
bisogna essere persone pratiche e non troppo politicizzate.
