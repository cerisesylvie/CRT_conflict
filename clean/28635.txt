Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 67 del 12 marzo 1969 - Resoconto
OGGETTO N. 67/69 - Legge regionale concernente "Proroga al 30
aprile 1969 del termine stabilito con la legge regionale 7 gennaio
1969 n. 1 per l'esercizio provvisorio del bilancio della Regione
per l'anno finanziario 1969".
Bordon (D.C.)
- Signori Consiglieri noi vi vorremmo
pregare di approvare questo allegato n. 6 che viene portato in un
numero che precede il bilancio che noi discuteremo adesso. Perché
abbiamo portato questo? Perché vi ricordate che il 7 gennaio
avevamo chiesto l'esercizio provvisorio per tre mesi. Era nostra
intenzione portare all'approvazione del Consiglio il bilancio con
la fine di febbraio, il che, per tutto un complesso di fattori, non
è stato possibile e abbiamo avuto quindi questo ritardo di 12
giorni. E, nel timore che il bilancio, che ci auguriamo abbia a
essere approvato, e che non venga vistato tempestivamente dalla
Commissione di Coordinamento entro la fine di marzo, per premunirsi
e per non dover bloccare eventualmente tutta l'attività
dell'Amministrazione regionale, vi preghiamo di voler passare
questo allegato che ci consentirà di arrivare alla fine di marzo e
di aspettare con tutta tranquillità l'approvazione della
Commissione di Coordinamento.
Manganoni
(P.C.I.)
- Era stata richiesta una
proroga, cioè l'esercizio finanziario per tre mesi, sono passati
tre mesi, oggi si chiede una proroga di un altro mese. Ma io mi
chiedo: perché la Giunta non ha preparato in tempo il bilancio? Se
la Giunta preparava prima il bilancio, come si era impegnata in
quel Consiglio, cioè entro questi tre mesi, noi oggi non avevamo il
bisogno di concedere un'altra proroga dell'esercizio
provvisorio.
Quindi io penso che non è neanche serio questo da parte della
Giunta che prima dice tre mesi e poi dice di no, ci vuole un altro
mese, o ne chiedeva quattro allora ed io penso che il bilancio
avrebbe dovuto essere presentato l'anno scorso e non dopo quattro
mesi di quest'anno o sennò mantenere gli impegni, invece in questo
caso la Giunta non ha mantenuto gli impegni.
Bordon (D.C.)
- È una risposta brevissima perché, se
forse l'avesse detto un altro Consigliere, non avrei risposto.
Siccome l'ha detto il Consigliere Manganoni, che fu Assessore ai
Lavori Pubblici, preciserò allora che il bilancio era pronto per il
28 febbraio, però che cosa ne è venuto fuori? Sa benissimo
l'Assessore Manganoni allora che i piani di lavori, quando vengono
per essere varati, è sempre accaduto tutti gli anni, subiscono
infine le ultime limature, per cui l'Assessore Colombo non ha
potuto fare a meno, la Giunta neanche, di ritardare di alcuni
giorni per poter mandare avanti questo piano di lavoro.
Ora le osservazioni fatte da Manganoni noi le accettiamo, è
all'opposizione, è giustissimo che le faccia perché sennò non so
che cosa farebbe altro, però noi riteniamo che si veda la
difficoltà che abbiamo avuto nei dieci giorni, potremo arrivare qui
con tutta tranquillità e augurarci che entro 20 giorni il bilancio
fosse approvato, tanto non avremmo bisogno di chiederlo, lo abbiamo
chiesto per una maggiore tranquillità e per una funzionalità
dell'Amministrazione regionale.
È molto chiaro, se si vogliono già fare delle divagazioni qui
sopra, tutto è lecito, noi le ascolteremo e non ribadiremo
nient'altro.
Manganoni
(P.C.I.)
- Se per Bordon queste nostre
osservazioni sono delle divagazioni, padronissimo di considerarle
divagazioni. Per noi, invece, la questione del bilancio è una
questione molto più seria. Non è questione di divagazioni e le
giustificazioni del piano di lavoro reggono come le giustificazioni
di prima. Perché normalmente, anche questa è una pratica che si è
sempre seguita in questo Consiglio che il piano di lavoro viene
presentato contemporaneamente con il bilancio nella stessa seduta,
ora, se il bilancio doveva essere presentato nel mese di dicembre,
anche il piano di lavoro doveva essere presentato nel mese di
dicembre, come si è fatto, non sempre, ma più spesso nel
passato.
Quindi anche questa è una di quelle scuse che non regge come non
reggeva quella che hai tirato fuori prima per il bilancio.
Germano (P.C.I.)
- Brevissimo perché siamo d'accordo con
la votazione dell'esercizio provvisorio, però io ammiro le
preoccupazioni di Bordon il quale ha voluto anche ritardare e anche
fare un altro esercizio provvisorio pur di portare anche il piano
di opere pubbliche assieme e rilevo però che l'anno scorso, che
aveva altre preoccupazioni, che ci siamo riuniti per tre mesi dopo
il bilancio e aveva le preoccupazioni elettorali il paino di opere
pubbliche non è stato neanche presentato.
Così solo come un rilievo.
Montesano (P.S.U.)
- Allora si passa all'esame articolo
per articolo della legge,
Articolo 1: osservazioni? Chi approva alzi la mano. Contrari?
Astenuti? Il Consiglio approva all'unanimità.
Articolo 2: Osservazioni? Chi approva alzi la mano. Contrari?
Astenuti? Il Consiglio approva all'unanimità.
Articolo 3: il Consiglio approva all'unanimità.
Si passa alla votazione a scrutinio segreto. Il risultato non è
valido perché vi sono presenti 32, votanti 32, contrari 2. Ad ogni
modo gli scrutatori ritengono non valida questa votazione deve
essere ripetuta. Allora chi ha dimenticato la pallina?
(voci)
Quindi prego i Signori Consiglieri di votare con attenzione, si
vede che c'è stato qualcuno che ha messo due palline in una sola
urna.
Risultato della votazione: presenti 32, votanti 32 favorevoli 30
contrari due, il Consiglio approva.
