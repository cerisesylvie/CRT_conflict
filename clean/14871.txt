Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 1336 del 24 maggio 1995 - Resoconto
SEDUTA ANTIMERIDIANA DEL 24 MAGGIO 1995
OGGETTO N. 1336/X Realizzazione di un centro occupazionale
agricolo per portatori di handicap a Quart. (Interrogazione)
Interrogazione Viste le annose richieste dell'Associazione
famiglie dei portatori di handicap e le precedenti interrogazioni,
interpellanze e mozioni che sull'argomento sono state
presentate;
A conoscenza dello studio esistente per la realizzazione di un
fabbricato ad uso centro occupazionale agricolo per handicappati da
realizzarsi nel Comune di Quart;
Visti i finanziamenti stanziati con legge regionale n°62 del 21
agosto 1990 per la realizzazione del progetto, rimesso
dall'Assessorato alla Sanità all'Assessorato ai Lavori Pubblici per
l'espletamento dell'appalto delle opere;
il sottoscritto Consigliere regionale
Interroga
gli Assessori competenti per conoscere:
1) i motivi per i quali l'opera non è stata ancora
realizzata;
2) se i lavori per la costruzione del Centro agricolo, in
premessa richiamato, sono stati appaltati;
3) se esiste la volontà politica di porre in essere tale opera e
i tempi entro i quali la stessa potrà essere ultimata.
F.to: Lanièce
Presidente La parola all'Assessore ai lavori pubblici,
Lavoyer.
Lavoyer (ADP-PRI-Ind) L'ultimo aggiornamento del progetto
consegnato all'Assessorato dei lavori pubblici reca la data del 10
febbraio 1995. Dopo che l'esame istruttorio del progetto si è
concluso favorevolmente in ordine agli aspetti tecnici al primo
aprile 1995, è stato avviato il procedimento di cui all'articolo 7
della legge regionale n.44 ai fini dell'ottenimento da parte del
Comune di Quart della concessione in deroga relativa al progetto
definitivo.
I lavori non sono ancora stati appaltati, sono state fornite nei
giorni scorsi le ultime indicazioni al progettista in ordine agli
adeguamenti da apportare agli elaborati progettuali in funzione
delle modalità di appalto da adottare in base al decreto legge
101/95, anziché la formula del massimo ribasso, l'offerta prezzi.
L'avvio del procedimento di appalto potrà avvenire entro la fine
del corrente mese.
Riguardo al termine di ultimazione dell'opera si rileva che il
capitolato speciale d'appalto prevede in 500 giorni la durata dei
lavori; ipotizzando che la consegna dei lavori possa avvenire entro
l'anno corrente, l'opera dovrebbe essere ultimata nell'autunno del
1997.
Presidente La parola al Consigliere Lanièce.
Lanièce (GA) Ringrazio l'Assessore per le delucidazioni. In
effetti questa è la mia seconda iniziativa, dato che già
nell'ottobre 1993, con l'Assessore Ferrero, ne avevo presentata
una. C'è da sottolineare che la creazione di questo centro agricolo
è diventata quasi una odissea, dato che è da molti anni che se ne
parla (fin dal 1987) e oggi si afferma che verrà ultimata
probabilmente nel 1997.
É un esempio delle lungaggini della burocrazia, dato che si
tratta di un'opera destinata a persone che ne hanno veramente
bisogno; l'utilità della struttura è evidente e quindi si sarebbe
dovuto prestare maggiore attenzione alle richieste delle famiglie
dei portatori di handicap, proprio per la funzione che deve
svolgere il centro. Pertanto mi auguro che l'Assessore Lavoyer
riesca a mantenere quanto detto, tenuto conto che l'Assessore
Ferrero aveva dichiarato che sarebbero stati sufficienti 2 anni per
la realizzazione, mentre purtroppo oggi bisogna ancora appaltare i
lavori.
Per questo invito la Giunta a procedere celermente su questa
strada perché si tratta di costituire un centro per persone che
vivono già un disagio e quindi mi pare che sia un dovere della
nostra amministrazione dare una soluzione immediata e adeguata a
tale problema.
