Classificazione
INDUSTRIA



Oggetto del Consiglio n. 3997 del 3 ottobre 2024 - Resoconto
OGGETTO N. 3997/XVI - Interrogazione: "Informazioni
riguardanti lo stabilimento MCV di Verrès".
Bertin (Presidente) -
Punto n. 22. Per la risposta, la
parola all'assessore Bertschy.
Bertschy (UV) -
Rispetto alle quattro domande, io le
leggerò una nota che abbiamo chiesto direttamente alla società,
all'impresa, e poi ovviamente due considerazioni di tipo più
politico.
Rispetto all'aggiornamento sull'andamento dello stabilimento e
rispetto anche alle interlocuzioni che ho avuto in questi mesi con
loro, l'impresa ci comunica questo: come già anticipato negli
scorsi giorni, in aggiunta alle forniture per i clienti già
esistenti in precedenza, dal mese di maggio 2024 è stata avviata
nello stabilimento una nuova produzione di un'importante componente
per i cambi di tipologia e dei siti equipaggiati sulle vetture
ibride del gruppo Stellantis.
Da allora, la produzione di tale componente è andata aumentando
e si è proceduto a settembre per gli ulteriori investimenti
necessari ad attrezzare una seconda isola di produzione dedicata a
tale particolare.
Una terza isola di produzione, infine, è in corso di
allestimento e sarà operativa ad inizio 2025. L'avvio di tali
produzioni ha richiesto un aumento dell'organico della società che,
in accordo con le linee di guida del gruppo Stellantis, è stato
attuato attraverso distacchi da altri stabilimenti del gruppo, che
hanno garantito le professionalità necessarie.
Tali produzioni hanno consentito la continuità produttiva dello
stabilimento, anche nella situazione non semplice che sta
interessando il settore
automotive
.
Il monitoraggio dell'attività del gruppo Stellantis in Italia
rimane oggetto del tavolo di sviluppo automotive promosso dal
Ministero dello sviluppo economico e del Made in Italy tutt'ora in
corso.
Venendo un po' alla motivazione, credo anche politica,
dell'iniziativa, noi con loro, come con alcune altre aziende che si
riferiscono al gruppo automotive, siamo in fase di lavoro,
soprattutto per capire se attraverso anche i progetti di ricerca e
altre iniziative, si può immaginare di lavorare ad un percorso che
dia alle aziende ulteriori opportunità di crescita e di
consolidamento, magari di nuove linee produttive, con l'obiettivo
di lavorare in una fase in cui, come abbiamo detto anche nella
discussione di ieri, si spera di avere delle indicazioni chiare
rispetto a cosa succederà nel mercato dell'automobile in futuro,
perché, come tutti sappiamo, ci sono grandi Stati europei, la
Germania su tutte, che vivono crisi importanti.
In questo momento, per questo stabilimento le cose si stanno
comunque mantenendo su un buon livello di produzione e di qui alla
prossima primavera-estate, ci sono delle rassicurazioni che, da un
lato danno l'idea che si stia continuando a lavorare con
attenzione.
Il fatto che il gruppo utilizzi dei distacchi da altri
stabilimenti è ovviamente legato a scelte aziendali e per loro,
come per tutte le aziende, ci sono a disposizione le risorse e i
contributi agli incentivi alle assunzioni che noi mettiamo per
tutte le aziende, ma ovviamente non possiamo entrare nel merito di
quelle che sono scelte che riferiscono all'organizzazione di ogni
singola azienda.
Per quello che ci riguarda, ripeto, con loro come con altre
aziende, abbiamo aperto dei tavoli di lavoro per presentare le
nuove misure, per presentare i nuovi bandi di ricerca, per
presentare anche un po' quelle iniziative sull'attrazione che
abbiamo messo a disposizione per sostenere questa fase comunque
delicata, ma che ha dato buoni risultati con un'attenzione da parte
di numerose aziende a sostenere, anche insieme a gruppi che si sono
costituiti in questi due anni, progetti nuovi che ci danno fiducia
per il futuro.
Nella prossima settimana approveremo un bando sull'economia
circolare che pensiamo possa essere di ulteriore interesse per il
sistema delle imprese.
Presidente -
Per la replica, la consigliera Erika
Guichardaz.
Guichardaz E. (PCP) -
Questa interrogazione aveva
l'obiettivo di porre di nuovo attenzione su uno stabilimento per
cui nutriamo forte preoccupazione perché, come ha detto lei, è
molto legato al gruppo Stellantis e, viste le notizie rispetto a
questo gruppo, sicuramente ci rendiamo conto della difficoltà che
stanno vivendo, soprattutto perché parliamo di un'azienda che ha
avuto fino a 400 dipendenti e che sicuramente è importante per la
zona della Bassa Valle.
Anche il fatto che responsabili di stabilimento cambino sono
segnali che, sotto un certo punto di vista, fanno sì che anche fra
i dipendenti vi sia una certa preoccupazione.
Sapevamo di questa commissione rispetto ai prodotti di cui lei
ha parlato, molto probabilmente faremo poi degli accessi agli atti
per capire anche il programma e i volumi rispetto a quello che si
pensa, perché - come lei ha detto - il personale anche in uscita
non viene sostituito con nuovo personale, ma, nell'economia
dell'azienda, con dei trasferimenti da altre aziende. Quindi,
sicuramente, quello che le chiediamo è di prestare molta attenzione
rispetto a questo stabilimento, perché le preoccupazioni sono forti
da parte del nostro gruppo e non solo.
