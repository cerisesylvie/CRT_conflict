Classificazione
EDILIZIA
Edilizia pubblica
ENTI LOCALI
Comuni
SPORT E TEMPO LIBERO
Infrastrutture ricreativo-sportive



Oggetto del Consiglio n. 2639 del 13 luglio 2023 - Resoconto
OGGETTO N. 2639/XVI - Interrogazione: "Tempi di realizzazione
e localizzazione della costruzione di una seconda palestra
scolastica nel Comune di Aosta prevista nel DEFR
2022-2024".
Marguerettaz (Presidente) -
Punto n. 30 all'ordine del
giorno. Per la risposta, la parola all'assessore Jean-Pierre
Guichardaz.
Guichardaz J. (FP-PD) -
Per rispondere alla prima
domanda: " i costi complessivi dei noleggi di servizi di autobus
riferiti agli anni scolastici 2021/2022 e 2022/2023", le
Istituzioni scolastiche di secondo grado interessate al servizio di
trasporto degli alunni per recarsi in palestra sono il Liceo
classico, artistico e musicale, il Liceo delle scienze umane e
scientifico "Maria Adelaide", l'Istituzione scolastica di
istruzione tecnica e professionale "Manzetti".
I costi relativi sono i seguenti: per l'anno scolastico
2021/2022, il Liceo classico, artistico e musicale 10.106,25 euro;
Liceo delle scienze umane scientifiche "Maria Adelaide" 3.057 euro,
Istituzione scolastica di istruzione tecnica e professionale
"Manzetti" 26.658 euro, più o meno.
Anno scolastico 2022-2023: Liceo classico, artistico e musicale
11 mila euro, Liceo delle scienze umane e scientifiche "Maria
Adelaide" 6.640 euro, Istituzione scolastica di istruzione tecnica
e professionale "Manzetti" 41.920 euro.
Le palestre utilizzate dalle Istituzioni scolastiche sono le
seguenti: Liceo classico, artistico e musicale utilizza la palestra
dell'Istituzione scolastica "Martinet" in via
Saint-Martin-de-Corléans, il Liceo delle scienze umane scientifico
"Maria Adelaide" la palestra del Pont-Suaz di Charvensod, e
l'Istituzione scolastica di istruzione tecnica e professionale
"Manzetti" le palestre di Via Chambéry e del Quartiere Dora.
Riguardo al secondo quesito ("la programmazione complessiva e i
tempi di realizzazione e la localizzazione dell'annunciata
struttura"), premesso che il DEFR (Documento di Economia e Finanza
Regionale) opera annualmente una ricognizione finalizzata alla
stesura dell'elenco dei lavori pubblici che si intendono avviare
nel triennio di riferimento, individuati nell'ambito delle
programmazioni di settore, tra gli obiettivi del DEFR vi è quello
di costruire uno strumento di indagine della spesa di investimento
per i lavori pubblici che risulti propedeutica alla predisposizione
del bilancio, del correlato programma triennale dei lavori pubblici
nonché del programma triennale degli acquisti beni e servizi per
quanto attiene i servizi tecnici e progettazione, l'inserimento di
un intervento DEFR costituisce requisito fondamentale affinché,
qualora sia disponibile la copertura finanziaria, l'intervento
possa essere inserito nei documenti di programmazione del triennio
di riferimento. In caso di mancata definizione della copertura
finanziaria (sono sempre nelle premesse) complessiva o parziale,
pertanto di mancato inserimento nei documenti di programmazione del
triennio di riferimento, l'intervento potrà essere riproposto nel
DEFR successivo, queste sono le premesse che sono stabilite. E
l'intervento definito "costruzione di una seconda palestra
scolastica nel Comune di Aosta", identificato con il codice
2023/066 è stato inserito per la prima volta nel DEFR 2023-2025 e
il cronoprogramma di attuazione prevedeva l'individuazione delle
somme oltre il triennio 2023-2025.
Si evidenzia che l'Amministrazione regionale, per far fronte al
problema della carenza di palestre sul territorio del Comune di
Aosta ha prioritariamente previsto di includere la realizzazione di
nuove palestre nell'ambito degli interventi di ristrutturazione
degli edifici scolastici siti in via Festaz e in via Torino.
Tale soluzione, oltre a ridurre notevolmente i costi dei
trasporti per raggiungere le palestre sparse sul territorio
comunale, consente di migliorare l'offerta formativa delle
Istituzioni scolastiche interessate dall'intervento; costi che come
ha potuto verificare, non sono proprio indifferenti.
Per quanto riguarda l'Istituzione scolastica "Regina Maria
Adelaide" sita in via Chavanne, vista l'impossibilità di
intervenire sullo stabile esistente, è stata avviata la prima fase
di progettazione per la realizzazione di una nuova palestra
regolamentare, (come è stato detto in Commissione, credo su
richiesta forse del Consigliere Lucianaz), da collocare in via
Carlo Alberto dalla Chiesa, area Cidac.
Il progetto che verrà acquisito a breve sarà utilizzato per il
raggiungimento dell'accordo di programma con il Comune di Aosta,
necessario per poter dare avvio alla procedura di gara per
l'affidamento dei lavori.
Si segnala che, nell'ambito di tale incarico di progettazione, è
stata preliminarmente verificata la possibilità di realizzare, nel
medesimo luogo, due palestre, come è stato detto in Commissione a
specifica richiesta. Ma, oltre a non essere allo stato attuale
disponibili le adeguate risorse finanziarie, le aree attualmente
edificabili non risultano sufficientemente estese per accogliere
due palestre e relative pertinenze, poiché su una porzione
dell'area adiacente a via Carlo Alberto dalla Chiesa grava un
vincolo per la realizzazione di uno svincolo autostradale, che
consente unicamente la realizzazione della viabilità di accesso
alla palestra ma non la realizzazione di edifici, come anticipato
in sede di audizione in Commissione. Peraltro, come vi è stato
illustrato in Commissione, io non ero ancora Assessore, ma da
quello che mi risulta e da quello che mi dicono gli uffici, vi è
stato un grosso confronto, una grossa opera di confronto con il
Comune di Aosta per l'individuazione dei terreni e dei luoghi
idonei e alla fine questo è risultato l'unico plausibile,
quantomeno l'unico che il Comune di Aosta poi alla fine ha reso
disponibile.
Presidente -
Per la replica, la parola alla collega Erika
Guichardaz.
Guichardaz E. (PCP) -
Parto col dire che questo è un
annoso problema, e lo sappiamo: facendo una ricerca, la prima
interpellanza risale più o meno ad un mese dopo la mia nascita,
quindi stiamo parlando di oltre 40 anni fa, con i consiglieri
Dolchi e Chincheré; questo per dire che ormai questo è un problema
di cui si discute in quest'Aula credo da lunghissimo tempo.
I dati che ci ha fornito mi fanno sorgere qualche dubbio, perché
forse evidentemente le palestre a cui fanno riferimento alcune
scuole non sono quelle solo da lei indicatemi, perché il "Regina
Maria Adelaide", che ha tantissime classi, sembra che utilizzi poco
il pullman per andare a Pont-Suaz e sappiamo che usa anche la
palestra del Don Bosco e altre palestre. Quindi evidentemente
quelle che lei ci ha segnalato sono solo quelle dove loro si recano
con il pullman. Comunque, in due anni scolastici parliamo di quasi
100 mila euro di trasporto. Valutate voi: due anni, ma sono più di
45 anni che parliamo del problema di palestre, molto probabilmente
questo problema nel tempo avrebbe potuto essere risolto.
Sappiamo bene che nelle due prossime progettazioni, quella del
"Manzetti" e quella del rifacimento dell'"Adelaide", sono previste
le palestre, ma anche qui stiamo parlando di tempi molto
lunghi.
Quindi, immagino che ancora per qualche Legislatura il problema
delle palestre sarà
à la une
di questo Consiglio.
Ricordo poi che, fra le varie ipotesi... è stato affidato ad un
ente esterno, ad un'associazione esterna, una palestra che c'è in
Piazza della Repubblica; quindi, quello che forse avrebbe potuto
essere un luogo deve essere ristrutturato da un'associazione, forse
avrebbe potuto essere ristrutturato dalla Regione. E poi, quando
sentiamo parlare di possibili ritrovamenti in Piazza Ducler, ci
chiediamo se queste osservazioni non siano state fatte ad esempio
invece quando si è fatto il Liceo Bérard attaccato al complesso
monumentale di Sant'Orso. Quindi, evidentemente alcune osservazioni
anche del Comune di Aosta sono, secondo noi, alquanto fuorvianti.
In più, la questione del consumo del suolo apprendiamo nuovamente
che riguarda solo l'Ospedale di Aosta perché invece sedi di
associazioni con mille metri quadrati si possono fare, e come si
possono fare palestre in altri luoghi.
Quindi, evidentemente, anche sotto questo punto di vista, forse
una riflessione andrebbe fatta.
