Classificazione
ASSISTENZA SANITARIA E OSPEDALIERA



Oggetto del Consiglio n. 519 del 21 aprile 2021 - Resoconto
OGGETTO N. 519/XVI - Interrogazione: "Valutazioni sul
rapporto tra ricoveri "Covid" e "no Covid" nei periodi compresi tra
le diverse ondate pandemiche".
Bertin (Presidente)
- Punto n. 32 dell'ordine del giorno.
Assessore Barmasse a lei la parola.
Barmasse (UV) -
Sono delle domande molto puntuali.
"Quanti ricoveri siano stati registrati dal 1° gennaio 2021 per
Covid-19 e quanti per altri disturbi o patologie": con riferimento
ai ricoveri registrati a decorrere dal 1° gennaio 2021 e sino al 13
aprile 2021, i dati forniti dall'Azienda USL sulla base dei flussi
informativi, cioè NSIS (Nuovo Sistema Informativo Sanitario), sono
i seguenti: in questo periodo ci sono stati 197 ricoveri per
Covid-19 e 3.936 ricoveri per altre patologie non Covid.
"Quanti accessi al Pronto Soccorso siano stati registrati dal 1°
gennaio 2021 per Covid-19 e quanti per altri disturbi o patologie":
con riferimento agli accessi al Pronto Soccorso registrati a
decorrere dal 1° gennaio 2021 e sino al 13 aprile 2021, i dati
forniti dall'Azienda USL sulla base dei flussi informativi sono i
seguenti: numero accessi in Pronto Soccorso per Covid-19 357,
numero accessi in Pronto Soccorso per altre patologie non Covid-19
1.697.
"Dal 1° gennaio 2021 ad oggi quanti decessi siano stati
classificati per Covid-19 e quanti per altri motivi": con
riferimento ai decessi intervenuti a decorrere dal 1° gennaio 2021
e sino al 13 aprile 2021, i dati forniti dall'Azienda USL sulla
base dei flussi informativi sono i seguenti: numero decessi per
Covid-19 20, numero decessi per altre patologie non Covid 198.
La quarta domanda è: "se siano state fatte valutazioni
statistiche circa l'incidenza dei ricoveri per disturbo o per
patologie non direttamente riferibili al Covid-19 in rapporto a
quelle riferibili invece a tale virus nei periodi ricompresi tra
un'ondata e l'altra della pandemia". Con riferimento ai dati
richiesti nel terzo punto, se intendiamo come riferimento temporale
il periodo giugno-settembre 2020, quando i ricoveri per Covid-19
sono stati di minore entità, i dati sono i seguenti: numero SDO con
codici diagnosi per Covid-19 periodo giugno-settembre 2020 27,
numero SDO con codici diagnosi per non Covid periodo
giugno-settembre 2020 5.747. Visti i dati soprariportati, i
ricoveri per Covid-19 in questo periodo hanno avuto un'incidenza
dello 0,47 percento.
Preciso in aggiunta che quelle che vengono denominate
comunemente prima e seconda ondata in effetti sono due periodi: dal
24 febbraio 2020 al 29 agosto 2020, dal 30 agosto 2020 al 17
febbraio 2021, che costituiscono sotto il profilo epidemiologico un
continuo contrassegnato da Recovery Covid di diversa frequenza di
cui riepilogo i dati (al momento convalidati al 31 gennaio 2021).
Per fare un esempio, le dimissioni da marzo a dicembre 2021 sono
stati ricoveri Covid, quindi dimissioni dal Parini 941, all'ISAV
253 per un totale di 1.194 dimissioni. Altri ricoveri invece sono
stati nello stesso periodo 10.617 al Parini, 763 all'ISAV per un
totale di 11.380. La tabella poi è più lunga, se vuole, poi posso
farle avere copia della tabella, sennò devo annoiare tutti con
tanti numeri. Nella lettura di tali dati si deve inoltre tener
conto comunque che, com'è noto, l'attività di ricovero chirurgico
elettiva è stata sospesa in alcuni periodi per sovraccarico della
degenza legata ai malati Covid-19.
Presidente -
Per la replica, il consigliere Planaz a cui
passo la parola.
Planaz (LEGA VDA) -
Questa interrogazione non voleva
essere polemica o andare a sollevare certi argomenti ma cercare di
aprire nuove visualità, nuove strade in caso ci fossero tra
un'ondata e l'altra degli andamenti e degli sbalzi tra i ricoveri
sia da Covid che non Covid, comunque lei se vuole poi farmi avere
la tabella, la guarderò.
Diciamo che la preoccupazione che c'è fuori è chi viene
ricoverato e ha la malattia... io fortunatamente, come tanti altri,
ho fatto la quarantena a casa, ma nessuno si lamenta dei servizi
ospedalieri, e ci mancherebbe altro, perché forse è uno di quei
settori che oggi è stato molto penalizzato non dal punto di vista
del lavoro, perché sfortunatamente qua ne hanno molto, però era per
cercare di capire se riusciamo a dare, tra un calo di un'ondata e
un'altra, un po' più libertà a tutte le attività fuori quando il
rischio di contagio è un po' più basso, comunque se mi darà la
tabella che ha preparato, ne sarò molto contento.
