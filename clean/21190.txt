Classificazione
ENERGIA



Oggetto del Consiglio n. 1118 del 27 gennaio 2005 - Resoconto
OGGETTO N. 1118/XII - Acquisizione della quota dell'ENEL nella
Società DEVAL S.p.A.. (Interrogazione - Reiezione di mozione)
Interrogazione
Premesso
- che, rispondendo a una nostra recente interpellanza,
l'assessore regionale del bilancio, finanze e programmazione
economica ha confermato la valenza strategica dell'acquisizione del
controllo di DEVAL s.p.a. da parte della Regione;
- che, nell'intento di migliorare l'efficacia della gestione
della rete elettrica regionale, era stata altresì preannunciata la
stipulazione di un accordo di programma tra GRTN e Regione;
tutto ciò premesso, i sottoscritti Consiglieri
regionali
Interrogano
l'assessore delegato per sapere:
1. se i vertici ENEL hanno già manifestato una volontà
esplicita in merito a un'eventuale cessione della quota di loro
pertinenza in DEVAL: in caso affermativo, se esiste una proposta
preliminare e quali sono i contenuti;
2. se alle dichiarazioni dell'assessore sta corrispondendo
un'attività tangibile dell'esecutivo regionale in tal senso: in
caso affermativo, quali sono i passi concreti finora
compiuti;
3. se è stato definito l'accordo di programma tra GRTN e
Regione e, in caso affermativo, quali sono i punti
qualificanti.
F.to: Tibaldi - Lattanzi
Mozione
Premesso che il capitale sociale di CVA è posseduto per il
100% dalla Regione Valle d'Aosta per il tramite di Finaosta SPA e
che la stessa produce la quasi totalità dell'energia idroelettrica
consumata in Valle d'Aosta;
Premesso che la distribuzione dell'energia elettrica nella
quasi totalità del territorio regionale è garantita dalla società
DEVAL SPA, partecipata, per il tramite di Finaosta SPA, al 49%
dalla Regione Valle d'Aosta e per il 51% dall'ENEL SPA;
Richiamato l'articolo 2 della Legge regionale n° 20 del 26
luglio 2000 che ha autorizzato la Regione ad acquisire quote di
partecipazione, anche totalitaria, nelle società operanti nei
settori della produzione, distribuzione e vendita di energia
elettrica con sede in Valle d'Aosta, di proprietà ENEL SPA o di
società ad essa collegate o da essa controllate;
Ribadito l'indirizzo prioritario che la nostra regione si è
data per lo sfruttamento delle fonti energetiche locali verso
impieghi sul territorio regionale che determinino una migliore
qualità della vita e agevolino lo sviluppo sociale ed economico per
la Valle d'Aosta;
Richiamato il Piano energetico regionale;
Ritenuto strategico il poter gestire autonomamente la
distribuzione e la vendita dell'energia elettrica in Valle d'Aosta
con la prospettiva di far ricadere maggiori benefici sulla comunità
valdostana;
Il Consiglio regionale
Impegna
la Giunta regionale ad intraprendere un'intesa con l'ENEL SPA
al fine di addivenire, in tempi brevi, all'acquisizione della sua
quota del 51% in capo alla società DEVAL SPA.
F.to: Viérin Marco - Stacchetti - Comé - Lanièce
Presidente - La parola al Consigliere Viérin Marco.
Viérin M. (SA) - Credo che i colleghi abbiano potuto
approfondire questa proposta che "Stella Alpina" ha fatto al
Consiglio, anche perché è iscritta da circa 2 mesi; una volta è
stata rinviata perché non abbiamo finito i lavori, un'altra volta
perché il sottoscritto era assente per malattia. Quindi una
proposta che certamente i colleghi hanno approfondito. Cercherò di
ricapitolare solo i punti salienti e l'importanza che ha questa
mozione, che vuole essere di indirizzo, e non vuole definire come
camminare in questa materia. È una mozione che chiede al Governo se
condivide questo indirizzo per il prossimo futuro.
La premessa è quella che tutti conosciamo, che "CVA" che è
posseduta al 100% dalla Regione tramite la Finanziaria Finaosta,
produce la quasi totalità di energia elettrica consumata in Valle,
anche perché abbiamo purtroppo alcuni clienti valdostani che si
forniscono da società di fuori Valle - vista la liberalizzazione
del mercato -, soprattutto le banche e altre aziende che sono
legate ad un discorso nazionale piuttosto che a quello territoriale
valdostano.
La distribuzione dell'energia elettrica nella quasi totalità del
territorio regionale è garantita dalla società "DEVAL S.p.a.",
partecipata, per il tramite di "Finaosta S.p.a.", al 49% dalla
Regione Valle d'Aosta e per il 51% da "ENEL", che ha voluto
mantenere nelle sue mani l'azienda. Va ricordato che l'articolo 2
della legge regionale n. 20/2000 ha già autorizzato la Regione ad
acquisire quote di partecipazione, anche totalitarie, nelle società
operanti nei settori della produzione, distribuzione e vendita di
energia elettrica con sede in Valle d'Aosta, di proprietà "ENEL
S.p.a." o di società ad essa collegate o da essa controllate;
quindi, qui, vogliamo ribadire che la legge permette di fare questa
operazione. Si ribadisce anche l'indirizzo prioritario che la
nostra Regione si è data nello strumento delle fonti energetiche
locali verso impieghi sul territorio regionale che determinino una
migliore qualità della vita e agevolino lo sviluppo sociale ed
economico per la Valle d'Aosta; una cosa che tutti condividiamo,
anche la maggioranza nel suo documento del piano socio-economico, e
soprattutto sulle fonti energetiche, quindi richiamiamo anche il
Piano energetico regionale.
L'obiettivo che abbiamo con questa iniziativa è che si crei una
strategia valdostana, per poter gestire autonomamente la
distribuzione e la vendita dell'energia elettrica in Valle d'Aosta
con la prospettiva di far ricadere maggiori benefici sulla comunità
valdostana: si potrebbe, prima, fare questo passaggio e,
successivamente, si potrebbe ragionare a 360 gradi per far ricadere
anche direttamente questi benefici sulla comunità valdostana e non
solo per far cassa alla Regione.
Chiediamo quindi l'impegno della Giunta regionale ad
intraprendere un'intesa con "ENEL S.p.a." al fine di addivenire, in
tempi brevi, all'acquisizione della sua quota del 51% in capo alla
società "DEVAL S.p.a.". Non abbiamo potuto avere notizie in più,
perché su questa "operazione ENEL" già in passato, il sottoscritto
ed altri Consiglieri, chiesero della documentazione di "Finaosta"
per capire bene l'operazione che veniva a crearsi nel 2000, ma quei
documenti non li abbiamo mai ricevuti. Non abbiamo potuto capire se
c'è già una prelazione, una clausola che ci possa permettere di
porre in essere questo acquisto totalitario della Società di
distribuzione. Per noi è importantissimo, perché abbiamo la
produzione, ma dobbiamo avere in mano anche la distribuzione per
essere autonomi, soprattutto poi dal luglio 2007 quando tutte le
tariffe saranno liberalizzate.
Noi oggi viviamo già un momento di difficoltà con la
liberalizzazione delle tariffe con partita IVA, perché in Valle non
abbiamo un concorrente, quindi il popolo della partita IVA: gli
agricoltori, i commercianti, gli albergatori, gli artigiani
eccetera non possono beneficiare di questa liberalizzazione, anche
perché una società che faccia concorrenza per abbassare le tariffe
in Valle, dovrebbe avere un minimo di clienti per insediarsi, per
avere una struttura che possa garantire le manutenzioni, i
collegamenti e quindi la fornitura di energia idroelettrica ai
Valdostani. Dobbiamo quindi cercare di andare in questa direzione
perché è molto importante, anche per i problemi dell'industria, che
abbiamo discusso nel Consiglio straordinario, problemi che iniziano
ad avere anche gli artigiani ed altri settori. La riduzione del
costo dell'energia è un volano che potrebbe dare un forte impulso
all'economia verso la direzione che anche la Giunta si è
prospettata di avere nei prossimi mesi.
Noi presentammo questa iniziativa ad inizio dicembre e il 22
dicembre è apparso un articolo su un giornale del Nord-Est:
"Scaroni cede rete e immobili trentini per 198 milioni di
euro"
, cioè un mese fa la provincia di Trento ha acquistato da
"ENEL". Leggo testualmente: "
Nuove dismissioni in casa "ENEL":
il gruppo guidato da Paolo Scaroni ha venduto per 198 milioni di
euro la rete di distribuzione di energia idroelettrica trentina. È
di ieri infatti la firma dell'accordo con cui "ENEL" cederà i 6.700
km della rete ubicata nella provincia di Trento, che servono circa
225.000 clienti, all'assetto di distribuzione società di "Trentino
Servizi""
, che è la finanziaria del Trentino. L'operazione
sarebbe da fare in modo similare; abbiamo già una via tracciata dai
nostri cugini che sono i Trentini. Credo che l'Assessore ne sia a
conoscenza, mentre credo che i colleghi non lo siano, quindi era
importante questa precisazione perché la forza che può avere
l'Esecutivo se vuole intraprendere questa strada, è anche quella di
avere già qualcuno che l'ha percorsa cogliendo il proprio
obiettivo.
Aspettiamo la risposta da parte della Giunta. Verificheremo gli
interventi delle altre forze politiche e ne trarremo le
conseguenze.
Presidente - Dichiaro aperta la discussione generale.
La parola al Consigliere Tibaldi.
Tibaldi (CdL) - Tranquillizzo subito il Consigliere Viérin e,
nel ringraziarlo dell'illustrazione fatta, vorrei ricordargli che,
come gruppo consiliare, stiamo seguendo da tempo la questione
energetica, tanto che lui avrà avuto occasione di verificare che
già nella seduta di dicembre abbiamo presentato un'interrogazione
sul medesimo argomento, alla quale l'Assessore Marguerettaz ha già
dato una prima risposta. Questa mozione tratta un aspetto
fondamentale per quanto riguarda la funzionalità, l'equilibrio e le
prospettive di crescita di una comunità valdostana qual è la
nostra. L'energia rappresenta una ricchezza che ci deriva dalle
acque che possediamo in grande quantità e che possiamo utilizzare
in maniera ottimale.
Nel corso dell'ultima seduta straordinaria sulla crisi
industriale e sulle eventuali soluzioni che devono essere adottate
in maniera tempestiva per porvi rimedio, abbiamo constatato che il
fattore energetico assume una sua peculiare importanza, perché
l'energia è quel servizio che può essere offerto dalla Regione agli
imprenditori che insediano la loro attività nel nostro territorio
le cui condizioni potrebbero essere più vantaggiose rispetto ad
altre aree d'Italia. È in questa direzione che tendiamo ad andare,
in forza anche di un provvedimento statale, la "Legge Marzano",
approvata nell'agosto scorso e che, recependo una direttiva
comunitaria, amplia le possibilità per gli utenti di acquistare
energia a prezzi più convenienti sul mercato libero. Ecco perché
chiediamo che l'Assessore e la Giunta facciano passi concreti in
questa direzione, per far sì che quell'enorme investimento di 760
miliardi per l'acquisizione del comparto elettrico non riservi
esclusivamente benefici alla "CVA", ma affinché questi benefici
possano essere "spalmati" su tutta la comunità valdostana. Sappiamo
che gli utenti finali, le famiglie, potranno beneficiarne solo dal
luglio 2007, una data fissata convenzionalmente a livello di UE;
sappiamo però che la "Legge Marzano" ha permesso di salire un altro
scalino verso il traguardo della liberalizzazione e questo scalino
amplia la platea dei beneficiari di energia a prezzi più
convenienti in Valle d'Aosta a qualcosa come 22-24 mila partite
IVA.
Abbiamo proposto un'interrogazione; non ne anticipo i contenuti
- rispetto la procedura - e aspetto le risposte dell'Assessore
nell'auspicio che qualche passo avanti in questa direzione sia
stato fatto.
Presidente - Se non ci sono altri interventi, dichiaro chiusa la
discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Esordisco ringraziando sia il Consigliere
Tibaldi, sia il gruppo della "Stella Alpina" per aver posto in modo
costruttivo questo tema così importante, senza cadere in eccessive
posizioni comode ma, a volte, demagogiche.
Cercherò di dare una risposta articolata, in modo da chiarire
qual è la linea che il Governo regionale sta seguendo. Ovviamente
questo ragionamento si inserisce nell'accordo quadro, definito
all'atto dell'acquisizione del ramo di azienda "ENEL" in Valle
d'Aosta, che ha previsto degli accordi che, da un lato, prevedevano
l'acquisizione totalitaria del ramo di azienda per quanto atteneva
la produzione e una partecipazione, al contrario, minoritaria -
nella misura del 49% - nella rete distributiva.
L'accordo quadro definito nell'aprile 2000 prevedeva una serie
di condizioni ed allora, per svariati motivi, non fu possibile
l'acquisizione totale del ramo di azienda per la distribuzione,
prevedendo un'immediata partecipazione nella misura del 49% con una
successiva opzione per l'acquisto. La formulazione dell'opzione
nell'accordo quadro era un'opzione che permetteva non già alla
Regione di decidere l'acquisto, ma era un'opzione che consentiva a
"ENEL" di cedere. Capite che questo ragionamento pone la Regione in
una situazione dal punto di vista giuridico totalmente diversa; è
una condizione che, di fatto, imponeva un obbligo alla Regione:
l'obbligo di acquistare qualora "ENEL" volesse vendere, situazione
che giuridicamente abbiamo dovuto gestire.
Gli intendimenti del Governo sono stati esplicitati da una serie
di corrispondenze; se i Consiglieri vorranno, le fornirò in copia;
il 27 maggio 2004, per il mio tramite, il Governo invitava
"Finaosta" a verificare la possibilità dell'acquisto dell'intero
capitale "DEVAL". Cito solo per condividere quello che è stato
detto; in questa lettera si diceva che:
"tale operazione riveste
una notevole importanza, sia per la definizione e la comprensione
delle strategie di "CVA idroenergia idroelettrica", sia per le
forti aspettative che ha maturato la comunità valdostana circa la
proprietà del sistema regionale di distribuzione di energia
elettrica".
A fronte di questo tipo di sollecitazione, la "Finaosta" ha
proceduto con una sua comunicazione del giugno 2004 ad invitare
"ENEL distribuzione" alla dismissione della sua quota di
partecipazione in "DEVAL". La risposta fu del 22 luglio 2004 ed è
questa che ci chiarisce, ve la leggo:
"Nel riscontrare la vostra
comunicazione del 4 giugno 2004, rileviamo preliminarmente che
l'articolo 15 dell'accordo quadro in oggetto da voi richiamato
contempla un'opzione in capo a "ENEL", in virtù della quale, per un
certo arco di tempo e a determinate condizioni, "ENEL" ha il
diritto di vendere alla Regione Valle d'Aosta e a "Finaosta" che
hanno l'obbligo di acquistare le proprie partecipazioni in "DEVAL
S.p.a.". A tale riguardo vi confermiamo quanto già espresso nel
corso dell'ultimo incontro tenutosi ad Aosta, ossia che, allo
stato, "ENEL" non è intenzionata ad esercitare la predetta opzione.
Ciò premesso, preso atto del permanere del vostro interesse
all'acquisto della nostra partecipazione in "DEVAL S.p.a.", anche
al di fuori di specifiche previsioni contrattuali, vi confermiamo
altresì la nostra più ampia disponibilità a valutare con la massima
attenzione termini e condizioni di ogni proposta che riterrete
opportuno sottoporci. In tale prospettiva restiamo a vostra
disposizione per concordare la data di un incontro, nel corso del
quale il tema potrà essere affrontato e discusso".
Credo di avervi dato contezza dell'attività; per rifarmi
all'interrogazione ho risposto al primo punto e alla prima parte
del punto 2:
"se alle dichiarazioni dell'assessore sta
corrispondendo un'attività tangibile dell'Esecutivo".
Per
completare la parte seconda del punto 2, c'è una lettera del 13
luglio 2004, sempre a mia firma, in cui dicevo così:
"Preso atto della corrispondenza
intercorsa, dei pareri espressi con vostra nota protocollo..., ed
esaminata la stessa da parte della Giunta regionale nella sua
collegialità, sono a comunicarle..."
- questa è una lettera che
scrivo a Finaosta -
"... che l'Esecutivo regionale concorda
sull'esigenza di procedere a una nuova stima aggiornata del valore
della società "DEVAL". L'obiettivo è valutare tutti gli elementi
utili per addivenire al più presto alla stima del possibile prezzo
di acquisto".
Ecco che, da quel momento in avanti, c'è
un'attività che viene effettuata al fine di procedere a delle
valutazioni.
Il Consigliere Viérin ha citato un articolo relativo a
un'operazione effettuata a Trento, con cui è stata acquisita parte
della distribuzione. È chiaro che all'interno di questo quadro le
valutazioni non possono disconoscere la tipologia del territorio e,
dall'altro, le condizioni di tipo giuridico. Se il Consigliere
Viérin fa un'analisi dell'operazione, riscontrerà che a Trento
"ENEL" aveva anche degli obblighi nello specifico, quindi era nella
condizione di avere elementi dal punto di vista giuridico che
portavano alla cessione; al contrario, noi, da questo punto di
vista, abbiamo degli strumenti giuridici diversi.
L'altro aspetto è quello economico ed è chiaro che dobbiamo fare
delle valutazioni molto approfondite, perché la Valle d'Aosta,
territorio molto bello, che ha delle componenti ambientali
incomparabili, dall'altro ha delle proporzioni dal punto di vista
delle utenze rapportate ai chilometri di linee, che dal punto di
vista economico non sono comparabili sicuramente a realtà
metropolitane, dove con delle strutture essenziali servo centinaia
di migliaia piuttosto che milioni di persone con relativamente
pochi chilometri di linea, ma non è neanche paragonabile a Trento,
che ha similitudini con il nostro territorio, ma il rapporto fra
contratti e chilometri è migliore rispetto al nostro. È chiaro che
questo tipo di trattativa e di valutazione comportano un certo
lasso di tempo.
Nell'apprezzare questo tipo di interessamento, credo che, da un
punto di vista contrattuale, il Consiglio regionale debba
permettere all'Esecutivo di proseguire questo tipo di negoziazione,
evitando di porre dei vincoli alla trattativa, i quali, di fatto,
potrebbero indebolire la trattativa. Questo è un obiettivo che, da
un punto di vista strategico, credo sia condiviso all'interno
dell'aula, anche per un altro aspetto, perché il settore
dell'energia è un settore dove - il Consigliere Tibaldi per una
questione di appartenenza, ovviamente cita Marzano, prima c'era
Bersani, - c'è stata negli ultimi 10 anni un'evoluzione dal punto
di vista normativo. All'interno di questo quadro, dove si passa da
un regime monopolistico a un regime che nel tempo diventerà di
libera concorrenza, in Valle d'Aosta credo siano state fatte grandi
cose, ancora con una liberalizzazione in embrione sono stati
costituiti dei consorzi, delle realtà che hanno permesso di offrire
al settore produttivo locale delle condizioni migliori rispetto
alle condizioni generalmente offerte dal mercato o dal vecchio
monopolista.
Vi basti pensare che, oggi come oggi, "CVA" produce dell'energia
che viene poi gestita dal punto di vista commerciale dai consorzi e
che riesce a piazzare a livello nazionale senza alcuna difficoltà,
concedendo delle riduzioni minori rispetto a quelle concesse alle
aziende valdostane. Mi trovo quindi un po' a respingere certe
accuse; dopodiché si può sempre fare meglio, e confrontiamo, lo
abbiamo detto l'altro giorno dibattendo il tema dell'industria,
facciamo questi confronti, ma la produzione di "CVA" viene venduta
totalmente sul territorio nazionale senza alcun tipo di problema,
con condizioni di sconto peggiori rispetto a quelle che vengono
offerte al sistema produttivo valdostano. Se così non fosse,
avremmo dell'energia che non viene venduta o che deve essere
venduta al gestore della rete: così non è! Se mi dite che possiamo
fare meglio, sono d'accordo: confrontiamoci, non c'è limite al
meglio, ma, oggi come oggi, rifiuto il fatto che le condizioni
offerte da "CVA" siano condizioni peggiori, non è così!
Tornando al discorso, credo che in una trattativa, se
imponessimo all'Esecutivo l'obbligo di comprare o formule del
genere, dal punto di vista contrattuale il nostro rapporto con
"ENEL" sarebbe debole. Noi, all'interno della razionalizzazione,
esprimiamo interesse, ma questo interesse deve poi conciliarsi su
un criterio valutativo che non penalizzi l'acquisto, perché
parliamoci chiaro, il gruppo "ENEL" è un gruppo quotato in Borsa
che procede a delle ulteriori privatizzazioni, quindi le
"performance" sono da azienda privata; pertanto la logica non è più
la logica del servizio pubblico e una logica con cui si trattava in
precedenza, oggi è diversa.
Nel dichiararmi disponibile ad un confronto in commissione, su
tavoli specifici per dare l'informazione del caso, credo che in
questo momento ci sia un'attività, effettuata oggi dall'Esecutivo,
che è in completa sintonia con gli intendimenti espressi dai vostri
gruppi e credo che possano essere ragionevolmente attesi risultati
concreti; per cui, definire se le cose possono procedere o meno,
tranquillamente nel primo semestre del 2005, in modo che se
l'operazione è fattibile, si possa immaginare, previa
autorizzazione del caso, di poter iniziare l'esercizio 2006 con una
completa padronanza del sistema produttivo e distributivo.
Credo che questo tipo di discorso sia, da un lato, ambizioso,
dall'altro, altrettanto necessario e ve lo dico anche rispetto alle
proposte fatte da voi in tema di agevolazioni, tema poi richiamato
anche dal Consigliere Curtaz in un altro intervento, dove la logica
era finalizzata ad interventi più nell'ambito del sociale, cioè
immaginare riduzioni su frange particolarmente bisognose. Lì, era
un discorso generalizzato, qui c'era uno specifico, ma di fatto si
immaginava di poter utilizzare lo strumento energetico per fare
degli interventi, vuoi agevolativi nell'ambito della produzione,
piuttosto che nel sociale, piuttosto che dell'attività in montagna,
piuttosto che di lotta contro l'inquinamento... Per fare questo
nell'ambito distributivo dobbiamo avere in mano le leve, perché
immaginatevi cosa può accadere in una situazione del genere:
vengono emesse 120.000 bollette-mese e creando dei doppi binari
bisogna avere un supporto informatico normativo che non è da poco;
se non ci sono le condizioni per poter intervenire direttamente,
credete voi che il gruppo "ENEL" possa elaborare solo per la Valle
d'Aosta un doppio binario, un sistema che - ribadisco - non è da
poco? Infatti, se voi immaginate di gestire la bollettazione che
supera le 100mila unità mese, il controllo dei pagamenti, il
controllo delle garanzie richieste... capite che c'è un lavoro
dietro che è notevole!
Occorrerà pure avere anche una sezione che controlli che i
requisiti per avere diritto ad eventuali agevolazioni da noi messi
in campo siano rispettati. A fronte di questo, se non abbiamo il
controllo totale della distribuzione, rischiamo di trovarci a
condividere degli obiettivi, a condividere la destinazione di
determinate risorse, per poi impantanarci in una gestione
amministrativa contabile: questo per dire che la penso esattamente
come voi, dal punto di vista della valenza strategica di avere il
controllo di "DEVAL"; oggi, però, siamo in una situazione dal punto
di vista contrattuale che ci impone un po' di prudenza.
Concludo sempre nella logica di essere propositivo e
costruttivo, facendo un minimo di ragionamento anche su alcuni
continui richiami alla logica della condivisione di benefici e di
risultati che, in questo momento, sono all'interno di una società
partecipata totalmente dal pubblico. Senza voler fare dei
ragionamenti pessimistici, da un punto di vista aziendale le
aziende devono essere messe sempre nella condizione di avere quel
giusto accantonamento che possa permettere gli investimenti nel
futuro.
Nel momento in cui facciamo delle equazioni chiamiamole
"semplicistiche", e diciamo "CVA" 40 milioni di utile, ma perché
questi dividendi non li distribuiamo? Questo tipo di discorso ha un
limite nel momento in cui, per evoluzioni di mercato, gli utili
diminuiscono, gli utili diminuiscono non perché ci possono essere
delle "mala gestio", ma perché il mercato dell'energia in una
logica di distribuzione, se si dovesse riallineare con gli
"standard" europei, vedrebbe il costo del kilowatt dimezzare. Se
dimezzasse, la perpetuazione della società con gli investimenti
della società sarebbe compatibile o no? Da questo punto di vista
invito alla prudenza, anche perché, nel momento in cui si concedono
certe agevolazioni, poi queste non si tolgono più! Non è che si
possa dire: "cambia il sistema"... a quel punto io ritaro la mia
politica! No, quelle diventano rigide! Si fa bella figura ed è
facile concedere, ma quando bisogna restringere diventa pressoché
impossibile!
Non ho l'esatto quadro di riferimento che avremo al termine
della liberalizzazione; vi dico solo una cosa: che "CVA" nel suo
insieme rappresenta l'1% della produzione nazionale, quindi
rispetto a dei grossi competitori - "ENEL", "EDISON" - rischiamo di
essere schiacciati, e se non abbiamo un minimo di robustezza
finanziaria aziendale diventa difficile mettere insieme delle
politiche che ci permettano di non essere particolarmente
penalizzati. A fronte di questo ragionamento il fatto della
redistribuzione, che dal punto di vista ideologico va benissimo,
deve trovare una giusta contemperazione con questi altri criteri;
non andiamo ad impoverire esageratamente un'azienda: ecco perché
dobbiamo sempre introdurre delle attività che devono essere fatte
dalla Regione e non dalla società, quindi sarà la Regione, in una
logica di dividendi, a fare poi delle politiche di sostegno di vari
settori!
Nel manifestare questa disponibilità, credo che si possa
compiutamente, nei prossimi mesi, verificare l'iter dei lavori, per
poi procedere congiuntamente con ordini del giorno e indirizzi. Ha
ragione il Consigliere Tibaldi, nella terza questione: "è stato
definito l'accordo di programma fra "GRTN" e Regione, e quali sono
i punti qualificanti"? Ricordo tutta una serie di attività, perché
nell'ambito del settore elettrico e della liberalizzazione del
mercato di riferimento, avviati allora con il decreto legislativo
del 1999, il Governo aveva individuato nel Gestore della Rete di
Trasmissione Nazionale - il "GRTN" - il soggetto incaricato
dell'esercizio delle attività di trasmissione, quindi non stiamo
parlando né di "DEVAL" né di "CVA", e di spacciamento dell'energia
elettrica, ivi compreso la gestione unificata della rete di
trasmissione nazionale. Con il decreto successivo del giugno aveva
provveduto il ministero ad individuare le linee di alta tensione
costituenti la rete di trasmissione. Nel 2000, sempre il ministero,
aveva rilasciato al predetto "GRTN" la concessione esclusiva
nell'esercizio delle attività di cui al precedente decreto
legislativo. All'interno di questo servizio di trasmissione c'era
un dettaglio specifico che era quello di concorrere a promuovere la
tutela dell'ambiente e la sicurezza degli impianti. Nell'atto di
concessione il ministero aveva stabilito che sempre "GRTN"
predisponesse un programma triennale di sviluppo. Successivamente
c'era stata una direttiva che aveva stabilito che il "GRTN" fosse
responsabile anche della rete nazionale e che tale attività fosse
finalizzata al conseguimento di obiettivi, fra i quali il rispetto
dei vincoli ambientali.
Con il documento del 18 marzo 2004, la Conferenza dei Presidenti
delle regioni e delle province autonome ha approvato un accordo di
programma con il "GRTN" in merito alla pianificazione elettrica; il
DPCM dell'8 luglio 2004 ha stabilito i limiti di esposizione, i
valori di attenzione, gli obiettivi di qualità per la protezione
della popolazione dall'esposizione ai campi elettrici e magnetici.
Abbiamo quindi una nuova disposizione che è stata approvata a
livello ministeriale, di cui il "GRTN" deve tener conto, che è
quella. Nel frattempo questi parametri si sono evoluti, quindi
quello che nel passato non era tollerabile, oggi lo è diventato. Lo
stesso decreto ha affidato all'APA - Agenzia della Protezione
dell'Ambiente - il compito di calcolo per la determinazione delle
fasce di rispetto con l'approvazione del Ministero dell'ambiente e
della tutela del territorio. Noi dobbiamo prendere atto di
questo.
Un punto qualificante dell'accordo del 18 marzo è la previsione
di collaborazione fra "GRTN" e Regione, nella definizione di
corridoi atti ad ospitare elettrodotti e nella risoluzione di
conflitti ambientali e legali nei campi elettromagnetici. Il
Ministro dell'ambiente non ha ancora definito le fasce di rispetto
per la popolazione dai campi elettrici e magnetici previsti dal
DPCM dell'8 luglio. La definizione dei corridoi energetici deve
rappresentare il giusto compromesso fra il non ostacolare i piani
di sviluppo territoriali e il proteggere la popolazione da
possibili effetti negativi. I due obiettivi appaiono contrastanti:
il primo porta a definire corridoi di minore dimensione possibile,
mentre il secondo, perseguendo il criterio della massima cautela,
mira al risultato opposto.
Noi, in ambito regionale, abbiamo ritenuto opportuno subordinare
l'accordo tra il "GRTN" e Regione all'avvenuta definizione delle
fasce di rispetto, anche perché, se non sappiamo quali sono le
fasce di rispetto, diventa difficile andare a definire un accordo,
anche se il Presidente della Regione aveva lo scorso anno, in
accordo con i vari assessorati competenti, promosso un incontro con
il presidente del "GRTN", nel quale, oltre a questo, avevamo fatto
dei ragionamenti che andavano addirittura sulla gestione in caso di
"black out" e via dicendo, e avevamo avviato una proficua
collaborazione affinché le strutture regionali e quelle delle
società partecipate fra di loro collaborassero.
Tuttavia, poiché 6 regioni hanno già siglato un accordo con il
"GRTN", in cui si definiscono, indipendentemente dalle fasce di
rispetto obiettivi comuni di sviluppo sostenibile della rete
elettrica, c'è la volontà di scambiarsi reciprocamente banche dati
territoriali e basi cartografiche, l'impegno a insediare tavoli di
confronto bilaterali su temi specifici, stiamo valutando
l'opportunità di seguire anche noi questa strada e provare a
mettere in piedi un primo protocollo, ma riteniamo in questo
momento indispensabile avere il quadro di riferimento dal punto di
vista delle fasce di rispetto, perché andiamo ad individuare dei
corridoi e poi la Valle d'Aosta, con l'orografia che ha, rischia di
avere dei corridoi che impattano notevolmente sui centri abitati.
Guardo il Consigliere Stacchetti, perché le ultime riunioni che
sono state fatte a Gressan danno la sensazione dell'incertezza e
dell'attenzione che esiste in materia.
Presidente - La parola al Consigliere Viérin Marco.
Viérin M. (SA) - Non chiedo la parola come proponente, ma come
se fossimo ancora in discussione generale, perché non vorrei che si
chiudesse la discussione generale...
Presidente - ... la discussione generale era stata chiusa prima
dall'intervento dell'Assessore.
Viérin M. (SA) - Allora ne presenteremo un'altra al prossimo
Consiglio! Ci sono delle cose esatte e inesatte e non del tutto
confacenti alla situazione. Questo tema lo seguiamo da più di 5
anni, fin da quando si discusse l'acquisizione, che condividemmo,
se non il fatto di avere un accordo sinergico con Trento e Bolzano
per addivenire a un risultato migliore.
L'Assessore ha parlato di una clausola - onestamente, di questa
ne vengo a conoscenza oggi - la possiamo chiamare "opzione", e qui
mi allaccio ad alcune sue considerazioni. Capiamo bene che oggi si
potrebbe indebolire la Regione su una presa di posizione di
quest'aula in merito a detto argomento, fondamentale per tutti i
settori della Valle d'Aosta. Dico questo perché non vorrei che,
alla fine, non occupandosi il Consiglio di queste cose, rifacciamo
l'errore di 5 anni fa, perché forse non voglio dire il sottoscritto
piuttosto che il Consigliere Curtaz o qualche altro che era
presente a quelle adunanze, avrebbero presentato un emendamento su
una clausola d'opzione diversa. Probabilmente avremmo chiesto
un'opzione diversa, perché oggi ho capito dall'Assessore la volontà
di chiudere urgentemente questa cosa - ha trovato un ostacolo, in
quanto "ENEL" ha scritto - riprendo le parole dell'Assessore - di
non essere contraria, ma al tempo stesso ha precisato che la
Regione ha solo il dovere di acquistare e non il diritto e solo
"ENEL" il diritto di cedere. Pertanto una clausola che: "se io,
"ENEL", voglio vendere, lo vendo e tu Regione devi comprare; se io,
Regione, voglio comprare... eh no decido io "ENEL", e facciamo
altri prezzi"! Forse allora avremmo rischiato di mettere la Regione
in difficoltà nella trattativa, però avremmo potuto dare da parte
nostra qualche idea in più. La nostra preoccupazione è che
rischiamo di nuovo di fare questi passi!
Sul discorso dell'Assessore in merito ad una lettera inviata a
"Finaosta" che ha espresso motivazioni similari alle nostre, siamo
felici che su questo aspetto ci incontriamo; probabilmente siamo
qui per indicare una strada un po' diversa ed anche un impegno
verso questo Consiglio di sapere le cose, senza voler mettere in
difficoltà nessuno, non vuole essere questo il nostro scopo, cioè
il far spendere qualche soldo in più per dire: ""ENEL" sa che la
Regione ha deciso di acquistare e quindi alza il prezzo"!
L'Assessore dice che noi siamo diversi da Trento... quando io ho
proposto di andare a verificare l'accordo di Trento, l'ho fatto per
trarne eventualmente dei suggerimenti, perché le linee di Trento
sono state cedute totalmente... quando parliamo di "diversità di
utenza", a Trento si parla di 220.000 utenti, qui si parla di
120.000...
(interruzione dell'Assessore Marguerettaz, fuori
microfono)
... ho capito, ma i chilometri non sono superiori a quelli di
Trento, sono un po' inferiori, quindi bisognerebbe fare anche
questi conti.
Il discorso delle linee che lei ha toccato alla fine -
rispondendo all'interpellanza del Consigliere Tibaldi -, quello
della rete di trasmissione, è fondamentale anche per noi,
altrimenti non ci sarebbe il collegamento fra le centrali e la rete
di distribuzione, a prescindere dall'aspetto ambientalistico. È
vero, dobbiamo avere grande attenzione all'ambiente, ma anche lì è
un rapporto che dobbiamo aprire con "Terna" e non con "ENEL",
altrimenti rischieremmo di avere la distribuzione e la produzione,
ma non le reti di "Terna" che collegano la nostra produzione alla
nostra distribuzione: questo è il ragionamento che dobbiamo fare in
più rispetto a quello che oggi abbiamo proposto al Consiglio, che
riguarda espressamente "ENEL".
L'Assessore diceva: attenzione a non indebolire la trattativa;
però, oltre al fatto di rischiare di non essere tutti
informati...
(nuova interruzione dell'Assessore Marguerettaz, fuori
microfono)
... se lei mi dice che viene in commissione abbiamo migliorato
rispetto al passato! Però c'è anche da considerare che "ENEL" non è
fessa, sa bene che c'è una legge del 2000 sugli intenti che la
Giunta deve avere! L'articolo 2 della legge regionale n. 20 è
chiaro perché dice tutto, dalla produzione alla distribuzione, dice
anche gli obiettivi. Pertanto questa nostra mozione è soprattutto
un richiamo ad essere più veloci a far fronte a quella indicazione
della legge.
Sui consorzi lei dice che oggi abbiamo già delle agevolazioni;
credo che chi ci ascolta debba sapere anche questo fatto. I
consorzi, oggi, danno un risparmio dal 15 al 18%, la convenienza di
stare in un consorzio riguarda coloro che hanno un consumo di oltre
50 kw/h, altrimenti non c'è convenienza perché fino a quel livello
di consumo lo sconto è zero, in quanto le aziende devono mettere
dei soldi nel consorzio, giustamente. Per questa ragione abbiamo
pochissimi utenti valdostani che, si sono consorziati, e chi lo ha
fatto ha pochi benefici, perché chi consuma 60mila ha uno sconto
del 3-4%, chi ne consuma 100mila arriva al 10%, e così via... sono
pochi i consorzisti che beneficiano oggi di un vero sconto! E
rilevante!
Abbiamo poi un altro problema: parecchie aziende che sono in
Valle stanno comprando, ma non con "DEVAL". L'ho detto "en
passant", sono alcune decine di aziende che sono collegate ad
aziende nazionali, ad esempio, le banche. Se "Banca Intesa" lo fa a
Roma o a Torino o a Novara, è chiaro che non le convengono le
tariffe valdostane, perché se le convenissero le tariffe valdostane
- come lei diceva prima - avrebbe fatto il contratto per tutte le
sedi nazionali con "DEVAL".
C'è poi un altro aspetto da lei toccato, aspetto del quale
discuteremo il prossimo Consiglio, perché abbiamo presentato una
legge per l'abbattimento di circa il 50% dei costi della bolletta
per le famiglie, solo per la prima casa che, se non altro, ha avuto
il merito di far aprire un dibattito sul fatto che le ricadute
comincino ad arrivare nelle tasche dei cittadini e non solo a fare
cassa per la Regione. L'accusa della Giunta di far cassa è stata
rivolta al Governo nazionale in merito alla legge sul condono;
allora non posso condividere il suo ragionamento che dice:
"dobbiamo fare attenzione a non indebolire troppo le aziende
"DEVAL" e "CVA", dobbiamo fare cassa per il bilancio regionale
anche per gli investimenti futuri. Avremmo gradito poter avere un
piano di "Finaosta" - spero lo abbia fatto -, sulle acquisizioni
per la produzione. Un piano che dovrebbe aver previsto sul medio e
lungo termine le spese che la Regione, in qualità di acquirente,
andrebbe a sostenere nel futuro per mantenere in funzione e in
sicurezza gli impianti acquisiti, piano che però ripeto non abbiamo
mai avuto. Se esiste vorremmo averlo, perché ci farebbe capire se
c'è la necessità di futuri investimenti come diceva l'Assessore,
perché solo se abbiamo comprato dei "buchi" dovremo prevedere di
fare tanti investimenti per metterli a posto. Io non credo e non lo
spero!
Dall'altra parte dico che a 40 milioni di euro - che è circa
l'utile annuale - vanno aggiunti anche i ritorni fiscali e siccome
lei ha accennato alla nostra legge, le ricordo che l'impegno di
quella nostra proposta è 6 milioni di euro, ma non è neanche questo
il reale costo per la Regione, ma sarà di 3 milioni e "rotti" di
euro, perché se "CVA" andrà a pagare il 50% del consumo, quei
proventi che "CVA" utilizzerà per pagare, cioè quei 6 milioni che
vanno prelevati dai 40 di utile, andrebbero nelle casse di "DEVAL",
ma il 49% ritornerebbe alla Regione, che è proprietaria del 49%! La
spesa reale per la nostra legge sarebbe quindi solo di 3 milioni e
"rotti".
La nostra legge - lo dimostreremo dati alla mano nel prossimo
Consiglio - si propone non di dare contributi, ma di abbassare le
tariffe, perché come ha detto correttamente l'Assessore la nostra
proposta è stata fatta anche perché a livello europeo la media del
costo dell'energia elettrica è del 49% in meno rispetto alle nostre
tariffe; ma per fare la media ci sono Stati in cui i cittadini
pagano ancora meno di quel -49%, ci sono Stati in cui si paga il
70% in meno rispetto alla nostra Regione! Allora i cittadini non
capirebbero che abbiamo fatto questa operazione solo per far cassa;
bisogna avere la capacità di dare direttamente alla gente qualcosa
e voler fare meno utili. Se ci fosse un concorrente qui, se ci
fosse veramente l'appetito di venire qui a fare concorrenza,
saremmo comunque obbligati ad abbassare le tariffe. Infatti io
condivido - lei lo ha detto fra le righe - che uno, per venire qui,
deve avere un "tot" di clienti per ammortizzare la struttura; ora,
"L'AM" di Torino (come tanti altri) potrebbero venire... perché non
vengono? Perché devono avere un minimo di clienti per far sì che la
struttura stia in piedi, ma questo ragionamento lo affronteremo fra
15 giorni, ho voluto solo accennarlo perché l'Assessore ha fatto
riferimento alla nostra proposta di legge.
Questa in sintesi è la nostra posizione, ma ribadiamo, come già
fatto in altre situazioni, che questa è una delle 5 o 6 proposte
con cui vogliamo essere propositivi a favore degli interessi della
Valle. Mi sembra di aver percepito, Assessore, che questa sia anche
la sua intenzione. Adesso è chiusa la discussione generale e non si
possono più presentare emendamenti, quindi ripresenteremo questa
iniziativa perché l'Assessore ci sta invitando, fra le righe, a
ritirarla, ma una cosa che - potendo presentare un emendamento -
avrei proposto all'Assessore sarebbe stata quella di togliere
l'
"Impegna"
e di incaricare la commissione competente ad
analizzare gli accordi che vanno a definirsi. Almeno questo, che
non sarebbe un impegno alla Giunta, quindi non indebolirebbe la
contrattazione; ma darebbe un minimo apporto a quello che si andrà
a definire per il domani, se questa cosa approdasse in commissione
come bozza di accordo avremo un po' più di forza, perché la Giunta
potrebbe dire all'"ENEL": "noi proponiamo delle condizioni, voi
potete accettarle, ma noi dobbiamo vagliarle in commissione se
siamo tutti d'accordo". Tale percorso eviterebbe di fare delle cose
che sappiamo oggi dopo 4 anni o che non sappiamo ancora oggi del
tutto, perché sarebbe molto importante per avere una visione
complessiva avere lo studio di "Finaosta" sulle spese di
manutenzione obbligatoria straordinaria e ordinaria nei prossimi 30
anni, dal momento dell'acquisizione della proprietà "ENEL", e sugli
investimenti da fare a medio e lungo termine.
Chiedo all'Assessore se può trovare un'intesa o concordare con
noi - che abbiamo lanciato questa proposta - di discutere in
commissione prima di andare a firmare l'eventuale acquisizione,
anche per poter dare un nostro contributo; resto in attesa della
risposta dell'Assessore per decidere se ritirare la mozione o porla
ai voti.
Presidente - La parola al Consigliere Tibaldi.
Tibaldi (CdL) - Farò alcune considerazioni sulla risposta che
l'Assessore ha fornito alla nostra interrogazione e poi anche in
merito alla mozione presentata da "Stella Alpina".
L'Assessore, rispondendo alla nostra interrogazione, ha
tracciato un quadro ampio e approfondito degli sviluppi in essere
fra il Governo regionale e "ENEL distribuzione" per il tramite di
"Finaosta". Cosa è emerso da queste sue comunicazioni? É emerso
ancora una volta l'atteggiamento singolare che ha "ENEL" nei nostri
confronti, perché se è vero - come è vero - che "ENEL" beneficia di
questa opzione, ai sensi dell'accordo di programma stipulato nel
2000, di cedere eventualmente alla Regione la quota residua di
capitale, è altrettanto vero che "ENEL", come abbiamo appreso, ha
confermato la non intenzione di esercitare l'opzione. Perché?
Perché non è conveniente esercitarla per "ENEL", perché da un punto
di vista economico "ENEL" non ne ricaverebbe un'utilità in termini
di prezzo di vendita allettante.
Allora cosa dice "ENEL"? "ENEL" dice: "no, "Finaosta", non
esercito l'opzione" - perché non conviene -, "ma rimango
disponibile a trattare in una formula che sia extra accordo, quindi
sono aperta ad ogni proposta"; tanto che l'Assessore
precipitosamente scrive a "Finaosta" il 13 luglio perché proceda ad
una nuova stima aggiornata della "DEVAL", ovvero per vedere se e
come si è rivalutato il patrimonio aziendale di questa società, per
venire incontro alle richieste di "ENEL".
Torniamo indietro al 2000: ci è costato circa 760 miliardi il
pacchetto energetico. "ENEL", ha incassato tutti quei soldi, mentre
la Regione Valle d'Aosta ha fatto sì un investimento ma si è anche
indebitata emettendo dei "BOR", dei buoni regionali collocati sui
mercati finanziari.
Se Tatò con Viérin aveva fatto un grande affare sul comparto
produttivo, oggi "ENEL" tenta di rifarlo con Perrin e con
Marguerettaz sul comparto distributivo. Valutiamo bene queste
offerte, cercando di ricavarne una convenienza anche per la
Regione!
Assessore, formalmente la ringraziamo per la risposta che ci ha
dato per quanto riguarda l'insieme dei rapporti che stanno
intercorrendo, ma a noi non interessa una logica di
regionalizzazione spinta a ogni costo nell'acquisizione dell'un
comparto piuttosto che dell'altro, produttivo o distributivo, come
magari interessa ai colleghi della "Stella Alpina"! Per noi
l'obiettivo è quello della riduzione tariffaria per gli utenti
finali valdostani, obiettivo che mi pare sia presente anche nella
sua mente.
È un obiettivo che nella mozione di "Stella Alpina" compare
marginalmente nelle premesse, mentre invece prevale l'impegnativa
assoluta di addivenire ad un'acquisizione del restante 51% di
"DEVAL".
Concordo parzialmente con la sua risposta: teniamoci le mani
libere per capire qual è la strada più conveniente, perché se
l'obiettivo è quello di far beneficiare "in primis" le imprese, che
oggi nell'ambito di un mercato libero dal luglio 2004 possono
cercare i migliori offerenti in termini energetici, un domani lo
saranno anche le famiglie, a partire dal 1° luglio 2007. Se quello
è il traguardo, il percorso per arrivarci valutiamolo bene; non
necessariamente deve passare attraverso un'acquisizione del
restante capitale azionario di "DEVAL" da parte della Regione,
poiché il 51% potrebbe anche essere acquisito da imprenditori
privati o da soggetti privati e potrebbe corrispondere, anziché
alla solita logica della regionalizzazione che piace alla
maggioranza degli esponenti politici qui presenti, a un nuovo corso
di vera privatizzazione, che è mancato nel 2000 e che potrebbe
vedere una riscossa nel 2005 o nel 2006.
Su questa mozione ci asterremo per le motivazioni dette e
ringraziamo l'Assessore per le risposte fornite alla nostra
interrogazione.
Presidente - La parola all'Assessore al bilancio, finanze,
programmazione e partecipazioni regionali, Marguerettaz, per
dichiarazione di voto.
Marguerettaz (UV) - Rispetto al ragionamento fatto dal
Consigliere Viérin, credo di poter concordare con una sessione di
lavoro in commissione, che permetta di condividere una serie di
ragionamenti, sia quelli espressi dalla "Stella Alpina" sia quelli
espressi da "La Casa delle Libertà", perché anche lì, condividendo
la conoscenza di alcuni dati, si capiscono abbastanza bene gli
scenari.
Il settore distributivo non permette un "business" particolare,
perché ha dei vincoli a valle e a monte che difficilmente
permettono alla forbice degli utili di espandersi in modo
importante, in quanto vi sono degli obblighi rispetto agli acquisti
e degli obblighi rispetto al vettoriamento e degli importanti
investimenti per mantenere la qualità degli impianti. Occorre
coniugare queste varie esigenze in tale settore, che ha
un'importanza notevole per il cittadino e per il servizio, meno dal
punto di vista reddituale perché tutte le cose devono essere
gestite correttamente.
Concordo pienamente quindi sulla proposta fatta dal Consigliere
Viérin e mi rendo disponibile, a fronte del ritiro della mozione, a
calendarizzare una serie di incontri in commissione per meglio
effettuare il lavoro; dopodiché, se sarà il caso, potremo proporre
dei documenti comuni.
Presidente - La parola al Consigliere Viérin Marco, per
dichiarazione di voto.
Viérin M. (SA) - Credo che, come sempre, la "Stella Alpina"
cerca di fare alcune cose che vanno in una certa ottica, cioè verso
l'interesse dei Valdostani. Apprezzo la disponibilità manifestata
dall'Assessore di discuterne, poi potremo fare degli errori lo
stesso, ma se non altro ci sarà una partecipazione maggiore per
dare suggerimenti e sensazioni sull'argomento. Condivido anche che
questo aspetto è legato all'altra nostra proposta, che sarà
discussa nel prossimo Consiglio.
Possiamo quindi accettare di ritirare la mozione, però diciamo
fin d'ora che nell'ambito della discussione della legge che abbiamo
presentato 3 giorni fa, sull'abbattimento del 50% alle famiglie,
cercheremo di fare anche la stessa strada - lo anticipo già -, però
a seguito di un impegno di questo Consiglio inerente a quanto ha
dichiarato oggi l'Assessore.
Voglio però riprendere una cosa menzionata dal Consigliere
Tibaldi nella sua dichiarazione di voto, sulla quale non sono
d'accordo! Il Consigliere Tibaldi ha detto di non condividere la
proposta di "Stella Alpina" perché va verso l'inserimento del
pubblico a gestire la distribuzione. Non lo condivido per 2 o 3
ragioni che tutti possono capire, anche mia figlia, che ha 7 anni,
e non voglio offendere il Consigliere Tibaldi come persona, ma è il
principio che non condivido. L'argomento non deve essere
finalizzato, siamo d'accordo, l'abbiamo detto che si è lavorato per
dare alcune indicazioni per migliorare la crisi industriale,
abbiamo preteso il passaggio nel documento approvato dal Consiglio
di poter verificare fra 6 mesi se si è iniziato a lavorare per
quegli obiettivi; d'altra parte, la maggioranza ha accettato alcune
proposte di "Stella Alpina", quindi il tutto in senso propositivo e
costruttivo.
Siamo perciò qui, a dire che anche i costi dell'energia vanno a
difesa della classe produttiva per rilanciare il volano economico,
lo abbiamo detto e scritto da più parti; però, da qui a far entrare
gli imprenditori privati in questo settore, come proprietari, ci
passa un mare, in primo luogo per le ragioni che ha detto
l'Assessore e che condivido appieno. Intanto vorrei trovare un
imprenditore che è d'accordo ad entrare nel settore della
distribuzione dove non si dovrà fare degli utili, e infatti
l'Assessore ha detto che si devono mettere gli utili nel fondo di
riserva per far fronte alle spese future se vogliamo fare da
volano, altrimenti se vogliamo che questa impresa di distribuzione
faccia degli utili da distribuire ai proprietari, non potremo fare
dei prezzi convenienti a chi consuma per vivere in Valle
d'Aosta.
Quindi il Consigliere Tibaldi ha fatto un ragionamento
completamente anacronistico, si è dato una risposta e una
controrisposta da solo, e tale settore è strategico ma se alcuni
imprenditori privati volessero entrare, avrebbero solo intenzione
di fare utili! Lei, Consigliere Tibaldi, ha mai visto imprenditori
che vanno in una società per non fare utili? Se ne fregano dei
Valdostani, purtroppo, anche perché se andiamo a ricercare
imprenditori, sicuramente dobbiamo andare ad imprenditori di fuori
Valle, perché da noi c'è pochissima gente che ha disponibilità
finanziarie per affrontare una spesa in conto capitale per
l'acquisizione di una parte di questo settore! E faremmo la fine,
caro Tibaldi, quello che lei contesta come noi da molto tempo, di
chi ha venduto la società di Funivie del Monte Bianco ai Francesi,
lei sta dicendo di fare la stessa cosa, e poi l'altro giorno ha
criticato nuovamente e giustamente quell'operazione! Non si può
dire quando conviene una cosa e poi dirne un'altra!
Noi siamo per dire che alcuni settori strategici devono essere
dell'ente pubblico: l'acqua potabile, l'energia elettrica, le
strade, la scuola eccetera; per quanto riguarda la scuola è giusto
che ci sia un settore di scuola privata a far concorrenza, come c'è
nel campo della produzione di energia idroelettrica, dove ci sono
piccoli privati valdostani che hanno iniziato a fare delle
convenzioni con i comuni, questo va bene, ma non si può fare un
ragionamento diverso, altrimenti non ci troviamo o, perlomeno,
"Stella Alpina" non è su quella strada, perché ci sono alcune cose
che deve gestire l'ente pubblico! Altrimenti chi vive la povertà in
casa, anche in Valle d'Aosta, è sempre più penalizzato e agli
imprenditori, che dovessero essere nella società, interesserebbe
solo far cassa mentre gli altri imprenditori che devono consumare
l'energia per produrre non porterebbero a casa niente! Noi siamo
per evitare situazioni come quella che si è creata con la vendita
della società funiviaria del Monte Bianco, ed altre ancora,
vogliamo dirlo fin da subito: la "Stella Alpina" ha una posizione
ben chiara sui settori che toccano giornalmente la vita dei
Valdostani! Avremo eventualmente occasione nel prossimo Consiglio
di affrontare l'argomento in maniera più specifica.
Ribadiamo, dopo quanto ha dichiarato l'Assessore a nome della
Giunta, di ritirare la nostra proposta e di riparlarne nel prossimo
Consiglio.
Presidente - Prendiamo atto che la mozione è stata ritirata
sulla base degli impegni assunti dall'Assessore Marguerettaz e che
l'interrogazione è stata svolta.
Il Consiglio prende atto.
