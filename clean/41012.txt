Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria



Oggetto del Consiglio n. 251 del 20 dicembre 2018 - Resoconto
OGGETTO N. 251/XV - Interpellanza: "Sospensione dell'attività
degli ambulatori psichiatrici presenti sul territorio
valdostano".
Rollandin (Presidente) -
Punto 18 all'ordine del giorno.
La parola alla collega Russo per l'illustrazione
Russo (M5S) -
La presente interpellanza, presentata a
novembre, è strettamente legata alla mozione da noi presentata nel
mese di ottobre, in cui veniva comunicato a questa Assemblea
l'assenza di sei psichiatri sul totale dell'organico previsto di
dodici, cioè manca il 50 percento degli psichiatri all'interno del
reparto di psichiatria.
Nella scorsa presentazione ho sottolineato - lo voglio
risottolineare con forza anche oggi - che l'Organizzazione Mondiale
della Sanità ha presentato dei dati allarmanti sulla condizione del
disagio psichico. Nel 2020 la malattia depressiva sarà la seconda
causa di invalidità e morte dopo l'infarto del miocardio. Tra
qualche anno il 20 percento della popolazione sarà depresso e
questo dato avrà importanti risvolti anche sul piano del costo
sanitario di tale patologia in Valle d'Aosta. Ricordiamo inoltre
che nella nostra regione il tasso dei suicidi è alto rispetto al
resto d'Italia.
La presa in carico dei disturbi psichiatrici si esplica su due
livelli: attività di reparto in cui si tratta l'acuzie del disturbo
e attività sul territorio tramite gli ambulatori psichiatrici.
L'obiettivo è stabilizzare il disturbo tramite il reinserimento
sociale del paziente, svolgendo visite singole o familiari,
colloqui e somministrazioni farmacologiche, ma soprattutto facendo
prevenzione. Le attività di reparto devono essere sempre seguite da
attività sul territorio, diversamente la presa in carico è
parziale: la sofferenza mentale si cura lì dove nasce, dentro il
territorio e dentro le famiglie. Diminuire la prestazione
ambulatoriale o addirittura interromperla sul territorio e chiudere
i servizi significa non offrire la possibilità a una persona
sofferente di potersi curare adeguatamente, tornando quindi a una
mentalità manicomiale e di ghettizzazione che predominava in Italia
fino agli anni Settanta.
In questa cornice, composta di dati numerici reali, locali e
preoccupanti, in cui gli eventi delle scorse settimane ne sono una
chiara ed evidente testimonianza, la prospettiva futura di un
aumento certo del numero dei pazienti depressi e la chiusura degli
ambulatori psichiatrici presenti sul nostro territorio creerà in
particolare tre ordini di problemi. La presa in carico del paziente
sarà parziale, perché viene trattato solo il disturbo nella sua
fase acuta, ma il cuore, la vera scommessa per il futuro del
paziente, cioè il reinserimento nella società, viene trattato in
modo non continuo e non strutturato; viene meno la continuità
terapeutica tra psichiatra e paziente, in quanto il paziente si
troverà davanti di volta in volta a uno psichiatra diverso.
Ricordiamo che la rilevanza sostanziale della continuità
terapeutica, importante in tutte le relazioni medico/paziente,
diventa essenziale nella presa in carico dei pazienti con
problematiche psichiatriche e psicologiche, in quanto è parte
stessa della cura, esattamente come, se non più, dei farmaci.
Gli spostamenti importanti per chi arriva dalle valli laterali
saranno un problema incredibile. Ricordo, e forse pochi di noi lo
sanno, che per alcuni pazienti che soffrono di depressione maggiore
o per chi ha dei sintomi psicotici, anche effettuare spostamenti in
macchina è un vero problema quasi insuperabile. Molte Regioni, per
esempio l'Emilia-Romagna, la Toscana, la Lombardia, le Marche, il
Veneto, stanno ampliando il bacino territoriale di ambulatori per
potenziare e intercettare le richieste di sofferenza mentale, in
modo da attuare programmi importanti di prevenzione, aspetto
prioritario su cui investire anche in questo ambito e anche qui in
Valle d'Aosta. Contemporaneamente hanno rivisto le modalità di
erogazione delle prestazioni sanitarie del reparto, che invece da
noi rimangono per adesso ancora sempre uguali.
Fatte queste premesse, chiediamo all'Assessore se vi è
intenzione dal mese di gennaio 2019 di chiudere tutti gli
ambulatori territoriali psichiatrici presenti sul territorio
valdostano: Donnas, Verrès, Châtillon e di Morgex, a parte quello
di Aosta. Aggiungo che il personale medico e infermieristico del
reparto di psichiatria, gli psicologi che lavorano in regime
privato e gli stessi pazienti con problemi di scompenso già attuale
sono già a conoscenza di questo, il che ha creato non pochi
problemi a un discreto numero di famiglie, perché il paziente è
sempre all'interno di una famiglia.
Presidente -
La parola all'assessore Baccega per la
risposta.
Baccega (UV) -
Come abbiamo avuto modo di sottolineare
ieri durante il dibattito relativo al bilancio, ci sono ovviamente
delle importanti carenze di medici. Soprattutto nel settore delle
specialità professionali la USL è fortemente impegnata a reperire
sul territorio figure professionali con specialità in psichiatria o
equipollente (neuropsichiatria infantile, neurologia, psicologia
clinica), al fine di poter garantire la copertura dei turni
notturni e festivi necessari per l'emergenza e di poter dedicare
gli psichiatri rimanenti alle sole attività diurna di reparto e
ambulatoriali, sia ad Aosta che nelle altre sedi. In particolare è
stata approvata la graduatoria per l'assunzione a tempo determinato
di due dirigenti sanitari medici da assegnare al SERD, che
prenderanno servizio proprio a gennaio 2019.
Altro aspetto importante è che è in corso di sottoscrizione una
convenzione con la ASL TO-4, nella zona di Ciriè, Chivasso e Ivrea,
quindi l'Eporediese, per poter impegnare i loro psichiatri per un
totale di quarantotto ore notturne e festive al mese. È stata anche
contattata la società VALETUDO di Parma per il reperimento di
medici psichiatri o neurologi in libera professione. A tale
proposito si sta attendendo il riscontro da parte della
cooperativa, perché sono associati in questa forma. Va detto che le
attività riorganizzative del servizio poste in essere dall'Azienda
dimostrano ampiamente la volontà di mantenere aperti gli ambulatori
territoriali psichiatrici presenti sul territorio valdostano, anche
a seguito della sollecitazione che è venuta dall'Assessorato, dal
sottoscritto e anche da chi mi ha preceduto.
La carenza di medici, che è conclamata e ormai evidente, ha già
avuto una prima risposta ieri con l'approvazione del bilancio e
della legge di stabilità, con cui 500 mila euro in più sono stati
dati alle risorse aggiuntive regionali per poter garantire maggiori
ore e maggiori disponibilità per gli interventi dei medici sul
territorio, ma soprattutto abbiamo dato l'opportunità di avviare
dei concorsi, non avendo dato l'autorizzazione al proseguimento
delle graduatorie in essere. Quindi due risposte importanti che
vanno in quella direzione.
Presidente -
La parola alla collega Russo per la
replica.
Russo (M5S) -
Ringrazio l'Assessore per le risposte
puntuali che mi ha dato. Volevo solo capire però con precisione: il
primo gennaio 2019 gli ambulatori quindi non chiuderanno, perciò i
medici hanno già dato indicazioni ai pazienti del cambio di rotta?
Ok, grazie.
