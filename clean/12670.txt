Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3606 del 9 luglio 1992 - Resoconto
OGGETTO N. 3606/IX Disegno di legge: "Modificazioni alla
legge regionale 24 gennaio 1989, n. 9 recante interventi per la
qualificazione e lo sviluppo degli insediamenti artigiani".
Presidente
Dichiaro aperta la discussione sul disegno di
legge n. 412, indicato in oggetto e iscritto al punto 33
dell'ordine del giorno. Ha chiesto di illustrare il disegno di
legge l'Assessore all'Industria, Commercio e artigianato Mafrica,
ne ha facoltà.
Mafrica (PCI-PDS)
La relazione del Consigliere Milanesio è
allegata al disegno di legge. Questo disegno di legge riveste una
certa urgenza in quanto è destinato a risolvere dei problemi aperti
con i consorzi artigiani. Ritengo che sarebbe in questo caso, visto
l'interesse dei consorzi stessi e la relazione allegata, procedere
all'esame del disegno di legge.
Presidente
Ha chiesto la parola il Consigliere Bondaz,
per mozione d'ordine.
Bondaz (DC)
Non voglio fare polemiche, però non è mai
successo nei Consigli regionali che una legge venga portata avanti
e discussa in Consiglio in mancanza del relatore. É un fatto
costituzionale di questo Consiglio, quindi non capisco perché
adesso improvvisamente si vengano a cambiare le regole che si erano
date, sia pure a livello consuetudinario. Anche se la relazione è
agli atti, manca il relatore che poteva anche fare una relazione
orale della quale noi non siamo a conoscenza; per tale ragione non
credo che sia giusto procedere nella discussione di questo piano di
legge.
Presidente
Ha chiesto di parlare il Consigliere Aloisi, ne
ha facoltà.
Aloisi (PSI)
Volevo solo informare la Presidenza e il
Consiglio che il Consigliere Milanesio ha dovuto recarsi presso
l'ospedale di Torino per gravi motivi.
Presidente
Non voglio entrare nel merito, ma generalmente
queste giustificazioni vengono portate alla Presidenza del
Consiglio, per correttezza e per una procedura lineare. I lavori
del Consiglio mi sembra che abbiano la priorità su qualsiasi
incombenza, anche grave di tipo personale, quindi insisto sulla
continuazione dell'esame dell'ordine del giorno e nella discussione
della legge n. 412.
Se il Consiglio ritiene di incaricare un Consigliere per leggere
la relazione questo può essere fatto, diversamente intenderei
procedere nei lavori.
Ha chiesto di parlare il Consigliere Ricco, ne ha facoltà.
Ricco (DC)
Noi riteniamo che questa sia una manifesta
violazione al regolamento, pertanto se la maggioranza desiste siamo
costretti ad abbandonare l'aula.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha facoltà.
Mafrica (PCI-PDS)
Poiché non c'è nessuna pretesa di
comprimere il Consiglio essendoci ancora la possibilità di
discutere questo disegno di legge il 16 luglio, chiedo che venga
rinviato. In tal caso, anche qualora fosse assente il relatore,
vista l'urgenza dello stesso, procederemo con la discussione.
Presidente
Se non ci sono obiezioni il punto 28
viene rinviato alla prossima seduta.
Ha chiesto di parlare il Consigliere Andrione, ne ha
facoltà.
Andrione (UV)
Chiedo scusa, ma non vorrei che l'estrema
gentilezza dell'Assessore Mafrica costituisse un precedente. Il
fatto che una Commissione abbia nominato un relatore di minoranza e
che questo si sia reso latitante dopo aver risposto all'appello,
viene interpretato dalla maggioranza come un atto di
impedimento.
Tuttavia noi riteniamo che quando vi è una relazione scritta non
ci debba essere la presenza fisica del relatore, perché la
relazione scritta costituisce la relazione prevista dal regolamento
e dalle Commissioni.
Ritengo quindi corretto che si affronti la discussione sul
disegno di legge.
Presidente
Ha chiesto di parlare il Consigliere Bondaz,
ne ha facoltà.
Bondaz (DC)
Io non ho detto che non accettavo la cortesia
dell'Assessore Mafrica, ho soltanto detto che se dev'essere
sostituito il relatore con un altro, così come ha chiesto il
Presidente del Consiglio, deve essere deciso dalla Commissione.
Pregherei dunque il Presidente della Giunta di evitare che si
faccia della polemica per la polemica.
Ringrazio Mafrica per la disponibilità che ha dimostrato,
chiediamo solo che se deve essere modificato il regolamento, nel
senso che si deve cambiare il relatore, sia il regolamento a
dirlo.
Presidente
Pongo in votazione la proposta del Consigliere
Andrione di proseguire la discussione del disegno di legge n.
412.
Si dà atto che i gruppi della DC e del PSI lasciano
l'aula.
Esito della votazione:
Presenti: 22
Votanti: 22
Favorevoli: 20
Astenuti: 1 (Maquignaz)
Contrari: 1(Riccarand)
Il Consiglio decide
di continuare la discussione sul disegno di legge n. 412.
Presidente
Ha chiesto di illustrare il disegno di
legge in oggetto l'Assessore all'Industria, Commercio e Artigianato
Mafrica, ne ha facoltà.
Mafrica (PCI-PDS)
Il disegno di legge contiene una
modifica importante alla legge 9, una legge che comincia a dare
notizie e risultati, ma che è opportuno migliorare per facilitare
la costituzione del consorzio. Nello stampo delle attività
artigiane la possibilità di costituire consorzi è uno strumento
molto efficace, perché permette di mettere insieme imprese
artigiane che si uniscono e utilizzano spazi comuni per i servizi,
e da questo consorzio traggono i vantaggi nelle spese generali,
nell'esposizione dei prodotti e anche nella caratteristica degli
insediamenti.
La legge precedente prevedeva che la Regione intervenisse per un
30 percento per la costruzione di stabilimenti per i consorzi. Con
la variazione proposta in questa legge si consente l'intervento
regionale a fondo perduto anche per l'acquisto di capannoni già
costruiti, poiché i tempi per avere la disponibilità delle aree e
per avere le concessioni edilizie per costruire sono molto
lunghi.
In questo modo, quando si presenta il caso di procedere, di
intervenire per l'acquisto tale variazione rappresenterebbe un
risparmio di tempo; i criteri di valutazione, la spesa per la
Regione sarebbero identici.
Ricordo che ci sono già numerosi consorzi in atto che si trovano
in diverse fasi della loro attività e con questo disegno di legge
si fornirebbe un ulteriore strumento per i consorzi artigiani, che
indubbiamente daranno un ulteriore impulso a questo strumento di
attività artigiana.
Presidente
Dichiaro aperta la discussione generale. Ha
chiesto dia parlare il Consigliere Chenuil, ne ha facoltà.
Chenuil (PCI-PDS)
Chiedo che sia data per letta la
relazione del Consigliere Milanesio, in quanto è stata approvata
dalla Commissione.
Presidente
Dichiaro chiusa la discussione generale.
Passiamo all'esame dell'articolato. Do lettura dell'articolo 1:
Articolo 1 (Finalità)
1. La lettera b) del comma 1 dell'articolo 1 della legge
regionale 24 gennaio 1989, n.9, recante interventi per la
qualificazione e lo sviluppo degli insediamenti artigiani, è così
sostituita:
"b) la costruzione o l'acquisto, comprese le opere di
ristrutturazione, di recupero funzionale o di ampliamento, di
fabbricati destinati all'attività di imprese artigiane".
Presidente
Pongo in votazione l'articolo 1:
Esito della votazione:
Presenti: 23
Votanti: 23
Favorevoli: 21
Astenuti: 2 (Riccarand e Maquignaz)
Il Consiglio approva
Presidente
Do lettura dell'articolo 2:
Articolo 2 (Norma finanziaria)
1. Il maggiore onere derivante dall'applicazione dell'articolo
1, previsto in lire 1.000.000.000= per l'anno 1992, graverà sul
capitolo 47.500 del bilancio per l'anno in corso.
2. Alla copertura dell'onere di cui al comma 1 si provvede
mediante riduzione di pari importo dello stanziamento iscritto al
capitolo 69020 - Fondo globale per il finanziamento di spese di
investimento, a valere sulla residua disponibilità
dell'accantonamento previsto all'allegato n. 8 al bilancio di
previsione per l'esercizio finanziario 1992 concernente "Interventi
per favorire l'installazione negli stabilimenti industriali di
impianti anti-inquinamento ambientale (Codice C.1.3.)".
3. A decorrere dall'anno 1993 gli oneri per l'applicazione
dell'articolo 4, comma uno e due, della legge regionale 24 gennaio
1989, n.9, sono determinati con la legge di bilancio ai sensi
dell'articolo 15 della legge regionale 27 dicembre 1989, n. 90.
Presidente
Pongo in votazione l'articolo 2:
Esito della votazione:
Presenti: 23
Votanti: 23
Favorevoli: 21
Astenuti: 2 (Riccarand e Maquignaz)
Il Consiglio approva
Presidente
Do lettura dell'articolo 3:
Articolo 3 (Variazioni di bilancio)
1. Alla parte spesa del bilancio di previsione della Regione per
l'esercizio finanziario 1992 sono apportate le seguenti variazioni
in termine di competenza e di cassa:
In diminuzione
Capitolo 47500 la cui denominazione viene così modificata
"Contributi a consorzi e a società consortili per la costruzione,
l'acquisto, il recupero funzionale o l'ampliamento di fabbricati
destinati all'attività di imprese artigiane"
Legge regionale 24 gennaio 1989, n. 9.
Lire 1.000.000.000=
Presidente
Pongo in votazione l'articolo 3:
Esito della votazione:
Presenti: 23
Votanti: 23
Favorevoli: 21
Astenuti: 2 (Riccarand e Maquignaz)
Il Consiglio approva
Presidente
Do lettura dell'articolo 4:
Articolo 4 (Dichiarazione d'urgenza)
1. La presente legge è dichiarata urgente ai sensi del comma 3
dell'articolo 31 dello Statuto Speciale della Regione Valle d'Aosta
ed entra in vigore il giorno successivo a quello della sua
pubblicazione sul Bollettino Ufficiale della Regione
Presidente
Pongo in votazione l'articolo 4:
Esito della votazione:
Presenti: 23
Votanti: 23
Favorevoli: 21
Astenuti: 2 (Riccarand e Maquignaz)
Il Consiglio approva con la maggioranza prescritta dal terzo
comma dell'articolo 31 dello Statuto.
Presidente
Pongo ai voti la legge nel suo
complesso:
Esito della votazione:
Presenti: 23
Votanti: 23
Favorevoli: 21
Astenuti: 2 (Riccarand e Maquignaz)
Il Consiglio approva
