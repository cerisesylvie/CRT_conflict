Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 1877 del 7 marzo 2001 - Resoconto
OGGETTO N. 1877/XI Organizzazione delle AIAT a seguito
dell’approvazione della legge regionale di riforma
del turismo. (Interrogazione)
Interrogazione Premesso:
- che, attraverso la recente approvazione di una legge
regionale, le APT cambiano denominazione in AIAT e sono titolari
grossomodo delle medesime funzioni del passato;
- che le AIAT sono organizzate secondo un modello
particolarmente complesso e fortemente burocratizzato;
- che le risorse disponibili in legge per il funzionamento delle
AIAT sono quantificate in 6 miliardi per l’esercizio
corrente;
tutto ciò premesso, i sottoscritti Consiglieri regionali
Interrogano
l’Assessore competente per conoscere:
1) quanti sono attualmente i dipendenti di tali organismi
territoriali e se sono previsti ampliamenti di organico;
2) a quanto ammontano le altre risorse che enti locali o privati
mettono a disposizione per il funzionamento delle AIAT;
3) quale quota è destinata alle spese correnti e quale quota è
invece riservata agli investimenti per iniziative di accoglienza
e/o informazione;
4) quanto incide, in termini di costi, il mantenimento degli
organismi direttivi tra indennità periodiche e gettoni di
presenza.
F.to: Tibaldi - Lattanzi
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
Al primo quesito:
"quanti sono
attualmente i dipendenti di tali organismi territoriali e se sono
previsti ampliamenti di organico"
, rispondiamo che attualmente
i dipendenti sono 47 complessivamente, così suddivisi: 6 Aosta, 8
Monte Bianco, 9 Monte Cervino, 7 Monte Rosa, 6 Monte Rosa Walser, 2
Gran San Bernardo, 3 Cogne Grand Paradis, 3 Gran Paradiso e 3
Saint-Vincent.
Se sono previsti ampliamenti di organico, questo dipenderà molto
dal momento in cui sarà vistata la nuova legge sulla riforma
turistica, dipenderà molto dall'eventuale riorganizzazione delle
singole strutture dal punto di vista territoriale.
"A quanto ammontano le altre risorse che enti locali o
privati mettono a disposizione per il funzionamento delle
AIAT"
; attualmente i contributi non della Regione che sono
quantificati in 6 miliardi annui, io rispondo per
l’anno 2000, 6 miliardi all’anno che
sono fra l’altro quelli che la nuova legge prevede
che vengano mantenuti nella ridistribuzione, sono 795 milioni? vi
interessa la suddivisione dei 6 miliardi?
Tibaldi
(fuori microfono)
? No?
Lavoyer (SA)
? Allora i contributi degli enti locali
complessivamente sono di lire 506.501.828, mentre i contributi di
privati attualmente sono di lire 7.810.000.
Apro un inciso per sottolineare che proprio questi dati, che per
certi versi fanno riflettere, sono uno degli elementi che ha
suggerito nella modificazione della nuova legge nel riordino delle
APT che diventeranno AIAT di incentivare maggiormente riducendo
alcune percentuali, aumentando la percentuale di ridistribuzione
per le varie organizzazioni territoriali in base a quanto queste
sono in grado di attingere a contributi che non sono quelli
regionali.
"Quale quota è destinata alle spese correnti e quale quota è
invece riservata agli investimenti per iniziative di accoglienza
e/o informazione"
; complessivamente sono stati destinati, come
ho detto prima prendo a riferimento l’ultimo anno,
per spese correnti lire 3.774.129.328, mentre sono stati utilizzati
per spese di investimento lire 2.073.290.110.
"Quanto incide, in termini di costi, il mantenimento degli
organismi direttivi tra indennità periodiche e gettoni di
presenza"
; per quanto attiene la nuova riforma diciamo che i
gettoni di presenza sono stati quantificati in 50.000 lire a
presenza per i consiglieri, mentre per quanto attiene il Presidente
sarà un atto dei nuovi organismi all’interno di un
tetto che verrà fissato successivamente con delibera di Giunta.
Attualmente l’indennità di carica degli organismi
è per il presidente di 3 milioni annui, a parte
l’APT di Saint-Vincent, dove
l’indennità è di lire 3.214.000, quindi
complessivamente l’indennità di carica per i
presidenti è di lire 27.214.010.
Per quanto attiene invece i gettoni di presenza, che attualmente
ammontano a 30.000 lire per presenza, complessivamente hanno inciso
come spesa complessiva per lire 14.429.203.
Presidente
La parola al Consigliere Tibaldi.
Tibaldi (FI)
Sotto il profilo formale la risposta
dell’Assessore ha soddisfatto i quesiti posti dagli
interroganti, perché ci ha permesso di acquisire un insieme di dati
che fotografano la situazione delle ex APT, ora AIAT, che direi è
piuttosto grigia o sbiadita. Perché?
Perché in realtà la nuova riforma ha potenziato, di queste
strutture promozionali o di accoglienza, l’aspetto
burocratico e burocratizzante.
La nuova riforma, quella che viene definita come riforma, esalta
questo sistema articolato sulla base di organismi territoriali,
troppi a nostro avviso, lo abbiamo già segnalato e
l’Assessore lo sa, mentre servirebbero più uffici
d'informazione immediatamente efficaci sul territorio piuttosto che
organismi di questo tipo: un'APT per la Regione Valle
d’Aosta sarebbe più che mai sufficiente.
Le AIAT sono organismi che assorbono la maggior parte delle
risorse che la Regione mette a disposizione: su 6 miliardi
stanziati, quasi 3,8 miliardi sono destinati solo alle spese
correnti, tant’è che il numero di dipendenti è
attualmente di 47 unità e sono facilmente prevedibili ampliamenti
di organico.
Questo ci fa capire che il sistema turistico valdostano si sta
burocratizzando ulteriormente e d’altro canto non si
riescono a coinvolgere in maniera adeguata i privati perché se il
contributo dei privati su 6,5 miliardi è di soli 7,8 milioni, direi
che è una cifra risibile.
È vero che sono dati riferiti al 2000, ma il 2000 è già finito e
di conseguenza è auspicabile che la riforma possa dare un impulso
superiore in quello che è il rapporto fra pubblico e privato.
Noi nutriamo profondi dubbi in materia, perché le AIAT sono
organismi territoriali strettamente burocratizzati e connessi con
il potere politico: d’altronde un rappresentante
della Giunta in ogni loro direttivo non riusciamo a capire quale
funzione possa svolgere.
Quanto ai fondi, su 6,5 miliardi, 6 miliardi sono messi dalla
Regione, mezzo miliardo dai comuni. L’altro giorno
ho avuto l’occasione di partecipare a un Consiglio
comunale a Saint-Vincent, che dovrebbe essere un comune a vocazione
turistica più spiccata rispetto ad altri: la quantità di denaro
destinata alla promozione e all’accoglienza
turistica, cioè la quota-parte discrezionale da parte
dell’Assessore ammonta a 30 milioni. Cifra ridicola
che è stata anche oggetto di una giustificata lettera pubblicata su
"La Stampa" recentemente: un Assessore che costa 70 milioni annui
ha una disponibilità di portafoglio di 30 milioni e parliamo del
Comune di Saint-Vincent.
C’è da fare una riflessione su quanto serva a
questo punto l’Assessore al turismo di un Comune
come Saint-Vincent visto che costa il doppio di quello di cui può
disporre.
È auspicabile che sulla base di questa riforma le AIAT non
diventino una palude burocratica e politica; Assessore, lei ha
questa grossa responsabilità. Lei dice che la riforma sarà il
momento di rilancio, mi ha risposto prima dicendo che fino a ieri è
stato così, ma che domani cambierà.
Noi siamo fortemente scettici perché l’articolato
della legge è veramente un'essenza burocratica che appesantisce
notevolmente il sistema. Ci auguriamo anche che i privati vengano
stimolati e coinvolti; non so se quegli incentivi percentuali, che
sono stati stabiliti a margine della legge, possano conseguire
questo obiettivo.
Penso che però i dati che lei oggi ha fornito fotografino una
situazione piuttosto allarmante. Lei non ha le responsabilità del
passato perché in passato ci sono stati altri suoi colleghi, ma sta
di fatto che il turismo finora ha prodotto solo burocrazia.
