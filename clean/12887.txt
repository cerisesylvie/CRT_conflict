Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3843 del 22 ottobre 1992 - Resoconto
OGGETTO N. 3843/IX Possibile demolizione della diga
"Beauregard" di Valgrisenche.
(Interpellanza)
Bich (Presidente)
Do lettura dell'interpellanza
presentata dai consiglieri Limonet e Ricco, iscritta al punto 19
dell'ordine del giorno.
Interpellanza Sentite le risposte di alcuni componenti della
Giunta regionale all'interpellanza relativa allo smantellamento
dell'elettrodotto chiamato Superphénix;
Preso atto della disponibilità e della sensibilità con cui hanno
perorato la causa ambientale, nonché della manifestata volontà di
portare il problema in sede ministeriale per una sua risoluzione
positiva;
Considerata l'inutilità di avere uno sbarramento delle
dimensioni della diga "Beauregard" di Valgrisenche, la quale è
sottoutilizzata da più di una generazione e probabilmente non potrà
mai, per ragioni di sicurezza, superare l'attuale indice di
utilizzo;
Allo scopo di liberare Valgrisenche dall'incombente pericolo che
potrebbe scaturire dalla tentazione di voler riutilizzare in pieno
detta struttura e dal tremendo impatto che la stessa opera crea
all'ambiente circostante con tutti i risvolti negativi che si
possono immaginare per una comunità prevalentemente turistica come
quella di Valgrisenche;
i sottoscritti consiglieri regionali della Democrazia
Cristiana
interpellano
la Giunta regionale per conoscere:
- se intende prendere in considerazione l'idea della
demolizione, almeno parziale, della diga "Beauregard" di
Valgrisenche e quindi a portare il problema nelle sedi
opportune.
Presidente
Ha chiesto la parola il Consigliere Limonet;
ne ha facoltà.
Limonet (DC)
Questa interpellanza non vuole essere né
demagogica né propagandistica. Sono stato sollecitato a presentarla
dalla giuste risposte date al Consiglio dagli Assessori Rollandin e
Nicco all'interpellanza sull'elettrodotto Superphénix.
L'Assessore Rollandin giustamente sostiene che i tempi sono
cambiati, per cui certe opere che potevano essere tollerate allora,
non lo sono più oggi.
L'Assessore Nicco dice che la Valle d'Aosta ha già pagato troppo
in termini ambientali e ricorda la convenzione delle Alpi, che
impone obblighi ben precisi in tema di tutela della natura e del
paesaggio, e cita la diga di Beauregard tra le opere deturpanti. Lo
stesso Assessore fa anche riferimento al piano energetico ed ai
futuri rapporti con l'Enel e pone l'accento sull'eventualità che
quella possa essere un'utile occasione per richieste d'una certa
rilevanza.
Io vado abbastanza di frequente a Valgrisenche, una valle che mi
piace parecchio, e sempre mi chiedo cosa stia ancora a fare una
diga di quelle dimensioni, semivuota da almeno più di una
generazione, e fino a quando la Valle d'Aosta se la dovrà tenere.
Ho preso atto della disponibilità della Giunta a perorare la causa
ambientale, nonché della manifesta volontà di sollevare il problema
del Superphénix all'attenzione delle sedi ministeriali per una sua
positiva risoluzione.
Considerata quindi l'inutilità di avere uno sbarramento delle
dimensioni della diga di Beauregard, che è sottoutilizzata da tanti
anni, ed allo scopo di liberare la Valgrisenche dall'incombente
pericolo che qualcuno sia tentato di riutilizzare in tempi di crisi
tale sbarramento e dal tremendo impatto che la stessa opera ha
sull'ambiente circostante, con tutti i conseguenti risvolti
negativi per la comunità di Valgrisenche dedita prevalentemente
all'attività turistica, interpello la Giunta per sapere se intende
prendere in considerazione l'idea della demolizione, almeno
parziale, di quell'opera e se intende portare questo problema
all'attenzione delle sedi più opportune.
Presidente
Ha chiesto la parola l'Assessore
all'ambiente, territorio e trasporti, Nicco; ne ha facoltà.
Nicco (Ass. tec.)
Il problema è reale. Noi ce ne siamo
occupati da tempo, tant'è che abbiamo già raccolto una serie di
elementi per ricostruire questa complessa e lunga vicenda, che
costituisce un serio problema che c'era, c'è e sicuramente
continuerà ad esserci ancora per parecchio tempo.
Ripercorro brevemente alcune note storiche, per capire come
siamo pervenuti alla situazione attuale. Si tratta di una vicenda
molto lunga, che sicuramente i Consiglieri interpellanti conoscono,
ma la voglio richiamare per sommi capi.
Si parte dal Decreto Reale del 20 agosto 1923. Allora si parlava
di un invaso di 11.615.000 metri cubi, che poi sarebbe stato
seguito, sempre sullo stesso torrente ma più a valle, in località
Revers del comune di Arvier, da un secondo bacino giornaliero,
della capacità di 115.000 metri cubi, dal quale si sarebbero
derivate le acque per la produzione di energia idroelettrica.
C'è stata tutta una serie di progetti successivi:
- 17 agosto 1941: Decreto Ministeriale che consentiva lo
sviluppo di questo bacino da 11 milioni a 30 milioni di metri cubi,
da cui derivare direttamente - in questo secondo caso - un canale
sulla sponda sinistra;
- 21 agosto 1946: da 30 milioni a 50 milioni di metri cubi;
- 28 luglio 1951: da 50 milioni a 70 milioni di metri cubi.
Quindi già nella evoluzione progettuale abbiamo avuto tutta una
serie di passaggi o di stadi, da un invaso iniziale di un certo
tipo ad un invaso finale di tipo completamento diverso.
E' sulla base del Decreto Ministeriale del 28 luglio 1951 che
poi è stata realizzata la costruzione della nuova struttura che è
entrata parzialmente in funzione il 16 marzo 1954. Si tratta di una
diga ad arco gravità, con un ciglio di coronamento che si sviluppa
per 394 metri ed una larghezza di 5 metri.
Le opere dell'impianto sono state collaudate provvisoriamente il
9 aprile 1954, mentre quelle di derivazione sono state collaudate
il 29 marzo 1960. Si tratta sempre di collaudi provvisori. I
collaudi definitivi sono stati eseguiti solo parecchi anni
dopo.
Già in quella fase erano stati installati dei sistemi di
misurazione e di controllo della stabilità dell'opera. Ricordo, in
particolare: due pendoli, installati nel corpo stesso della diga,
per la misurazione degli spostamenti monte-valle e sinistra-destra;
quattro punti sul coronamento per la misurazione degli spostamenti
planimetrici e sei punti, sempre sul coronamento, per la
misurazione degli spostamenti altimetrici.
L'invaso è di notevole dimensione e portata. Se i Consiglieri
interpellanti sono interessati, posso fornire loro anche ulteriori
dati tecnici, relativi, ad esempio, alla portata media.
Qual è stata la storia successiva? Si distinguono tre fasi.
In un primo periodo di esercizio (1959-64) il serbatoio è stato
utilizzato appieno, cioè fino alla quota massima di regolazione
(1770 metri s.l.m.). E' in questo periodo che si sono registrati i
movimenti dei capisaldi ubicati in sponda sinistra, nei quali si è
verificato il problema principale.
Nel secondo periodo di esercizio (1964-68), proprio in seguito
ai problemi verificatisi nel periodo precedente, il livello del
serbatoio non ha mai superato la quota di 1730 metri. Si è visto
qui che, in seguito all'abbassamento della quota di utilizzo, c'è
stata una riduzione dell'entità degli spostamenti misurati sulla
sponda sinistra.
Nel terzo periodo di esercizio (dal 1969 ad oggi), l'invaso non
ha superato la quota di 1710 metri.
Com'è noto, poi ci sono stati anche problemi di altra natura,
come quello della proprietà delle acque. La nostra Regione, sulla
base degli articoli 7 ed 8 dello Statuto, ha giustamente posto tale
all'attenzione del Governo tale questione, che è stata risolta col
Decreto interministeriale 18 luglio 1962, che ha assegnato appunto
alla Regione Valle d'Aosta la concessione di cui ho parlato prima
(20 agosto 1923), che non era stata utilizzata alla data del 7
settembre 1945. Da qui discende la successiva subconcessione da
parte della Regione all'Enel in via di sanatoria.
Qual è lo stato attuale della stabilità dell'opera?
A partire dal 1967 sono stati intensificati i controlli sulla
sponda sinistra mediante la realizzazione di cinque pendoli, in
grado di misurare gli spostamenti della massa rocciosa in
superficie ed in profondità, e l'installazione di 17 capisaldi,
posizionati proprio sulla sponda, per il controllo degli
spostamenti in superficie, cioè per accertare l'effettiva esistenza
della frane e le loro dimensioni.
Dal 1987 sono state installate altre strumentazioni, ancora più
moderne, costituite da cinque estensimetri multibase per il
controllo delle deformazioni della roccia di fondazione, da cinque
piezometri per il controllo delle sottopressioni e da una rete di
rilevamento di emissioni acustiche costituita da otto idrofoni
distribuiti nel corpo della diga e nella sponda sinistra.
Ancora più recentemente, cioè nel 1990, è stato attivato un
sistema elettronico per il controllo dei 17 capisaldi, cui ho fatto
cenno, ubicati nella sponda sinistra, che serve appunto per
rilevare e registrare in modo automatico e continuo ogni movimento
della sponda.
Che fare in questa situazione? Evidentemente è opportuno,
necessario e doveroso ragionare sul futuro di questa struttura, ma
sulla base di precisi elementi di conoscenza.
Sappiamo che l'Enel ha già attivato delle commissioni di studio
sia per valutare l'entità e l'estensione della zona franosa, sia
per individuarne una prospettiva di medio e lungo periodo.
Noi pensiamo che sia opportuno portare la questione della diga
di Beauregard all'attenzione delle sedi più opportune e, se sarà
possibile, anche in occasione dell'incontro con il Ministro
dell'ambiente, previsto per la fine del mese, per chiedergli la
costituzione di una specifica commissione mista Stato-Regione, di
natura tecnico-scientifica, che prenda in considerazione tutte le
ipotesi e di ognuna valuti costi, tempi ed effettive possibilità di
realizzazione.
Questa è la prospettiva nella quale intendiamo muoverci,
assicurando ai Consiglieri interpellanti la nostra piena
disponibilità a seguire attentamente la questione, come del resto
tutte le questioni che concernono l'ambiente della nostra
Regione.
Presidente
Ha chiesto la parola il Consigliere
Limonet; ne ha facoltà.
Limonet (DC)
Ringrazio l'Assessore Nicco per le
risposte molto tecniche e precise, delle quali mi ritengo
soddisfatto.
