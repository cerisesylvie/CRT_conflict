Classificazione
AMBIENTE
Stoccaggio e smaltimento rifiuti



Oggetto del Consiglio n. 1024 del 10 febbraio 2010 - Resoconto
OGGETTO N. 1024/XIII - Interpellanza: "Approfondimento delle
modalità del trattamento finale dei rifiuti
indifferenziati".
Interpellanza
Vista la deliberazione della Giunta regionale n. 3343 del 1°
dicembre 2009 nella quale si indica come scenario per il
trattamento finale dei rifiuti urbani indifferenziati la
valorizzazione energetica da attuarsi attraverso un sistema di
gassificazione;
Ricordati anche i continui cambi di orientamento in materia
di trattamento rifiuti manifestati in questi mesi dalla Giunta
regionale;
Sottolineata la necessità che siano potenziate le attività
finalizzate a perseguire livelli importanti di raccolta
differenziata e alla riduzione e prevenzione nella produzione dei
rifiuti;
Richiamate le affermazioni del Prof. Giuseppe Genon in
occasione dell'incontro di Quart, sull'utilità di fare un LCA (life
cycle assesment), una valutazione del ciclo nel suo complesso,
anche nel caso di una non chiusura del ciclo dei rifiuti
indifferenziati sul territorio valdostano;
i sottoscritti Consiglieri regionali
Interpellano
l'Assessore competente per sapere:
1) se è intenzione della Giunta regionale approfondire con un
LCA l'ipotesi di chiudere il ciclo rifiuti al di fuori del
territorio regionale;
2) in che tempi e con quali obiettivi si intende potenziare
la raccolta differenziata e la riduzione della quantità dei rifiuti
prodotti.
F.to: Bertin - Louvin - Patrizia Morelli
Président
- La parole au Conseiller Bertin.
Bertin (VdAV-R)
- Questa interpellanza prende spunto
dalla delibera di Giunta con la quale due mesi fa viene indicata,
come nuovo scenario per il trattamento finale dei rifiuti urbani
indifferenziati, la valorizzazione energetica con il gassificatore.
Dopo i ripetuti cambiamenti di orientamento ai quali abbiamo
assistito in questi ultimi due anni... in un primo tempo l'idea
principale - del tutto insensata, peraltro - dell'inceneritore, poi
un cambio repentino di indirizzo con cui si è ipotizzata la
soluzione TOR, in seguito il CDRQ da utilizzarsi come combustibile
per il teleriscaldamento e adesso - pare - la gassificazione... se
ipotesi, scenario o decisione già assunta in modo definitivo, non
si è ancora capito.
Riteniamo che, visti anche i precedenti, sia il caso di valutare
tutti gli scenari possibili prima di prendere una decisione
definitiva e permettere un confronto aperto con tutta la comunità.
Non esiste una sola soluzione per affrontare questo problema, lo
abbiamo visto già quando si è cercato di far passare l'inceneritore
come unica possibilità per gestire i rifiuti in Valle d'Aosta,
abbiamo visto che poi non era tale, dal momento che addirittura voi
l'avete accantonata. Non esiste una sola soluzione, ne esistono
diverse; si tratta di scegliere quella che meglio si adatta al
territorio ed alle dimensioni della nostra regione, tenendo conto
che le scelte precostituite e autoritarie rischiano di produrre
soltanto dei danni.
È per questo che chiediamo di andare con calma e soprattutto di
approfondire tutte le ipotesi; in ragione anche delle piccole
dimensioni e dei piccoli numeri della nostra regione chiediamo che
venga analizzata e approfondita anche l'ipotesi di chiudere il
ciclo fuori del territorio della nostra regione, come era previsto
dal piano rifiuti qualche anno fa. Questa ipotesi è anche indicata
come alternativa dal prof. Genon, vostro consulente, che ha
affermato - quando ha presentato a Quart la gassificazione - che
valuta interessante ed utile fare un LCA per valutare il ciclo
globale nel suo complesso, anche nel caso di non chiusura del ciclo
in Valle d'Aosta. Fra l'altro, correttamente, questa ipotesi è
riportata anche nello studio dell'ing. Cout, che poi però non
l'aveva approfondita e che è, come diceva lo stesso Genon, al
momento è l'alternativa immediata alla costruzione di un
gassificatore.
Intanto ci troviamo ancora in una fase preliminare, non abbiamo
ancora capito che tipo di impianto faremo come gassificazione, qual
è il costo, si tratta di 50-60-70.000.000 di euro, e non abbiamo
ancora ben presente le dimensioni di questo impianto. Pertanto,
visto che siamo in una fase preliminare, è interessante vagliare
tutte le ipotesi, anche in funzione delle dimensioni dell'impianto
e quindi dei costi di gestione e di realizzazione, per capire
quanta - e questa è la nostra seconda domanda - produzione di
rifiuti si intende mandare alla gassificazione, quindi capire in
che tempi e in che modi si vuole ridurre la produzione dei rifiuti
e quindi il trattamento. Grazie.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie, Presidente.
Prima di rispondere ai quesiti, non posso non rilevare una
contraddizione nell'illustrazione dell'interpellanza. Da un lato,
infatti, nel testo sembra essere data una sottolineatura negativa
al fatto che siano stati valutati più scenari, definendoli
"continui cambiamenti"; dall'altro, invece, si auspica di prendere
in considerazione tutti gli scenari possibili, quindi senza andare
in una direzione preordinata. Credo che si debba fare un po' di
chiarezza sulla volontà. Riteniamo che sia opportuno - e in questo
senso abbiamo operato - considerare un ampio spettro di scenari,
certo non rifacendo il percorso fatto dal precedente Governo, ma
cercando di andare avanti e portare contributi ulteriori.
Detto questo, nel primo punto, si richiede un ulteriore
approfondimento con l'analisi LCA (
life cycle assesment
);
questo è un metodo ben conosciuto e infatti, negli studi
specialistici che l'Amministrazione regionale ha finora
commissionato, è presente uno studio di questo tipo. Il documento
principale è quello predisposto dal prof. Giugliano, del
Politecnico di Milano, nel novembre 2007, uno studio di
approfondimento che riguarda il confronto di impatto di due
scenari, fra cui il trasporto fuori Valle dei rifiuti, considerando
alcuni effetti, tipo: l'effetto serra, l'acidificazione, la
tossicità umana, la formazione fotochimica di ozono. Non entro nel
merito e rimando per tutti gli approfondimenti agli studi che da
tempo sono sul sito dell'area "territorio e ambiente". Anche ARPA
ha fatto ulteriori approfondimenti secondo il metodo LCA,
illustrati con note di aprile e giugno 2009, anche queste
disponibili sul sito.
Che dire, allora, degli studi LCA? Questi rappresentano - credo
sia opportuno specificarlo - un metodo di supporto alle decisioni,
perché permettono di comparare vari scenari, ma non possiamo avere
la presunzione che siano assunti come valutazione unica e decisiva,
innanzitutto per le numerose componenti, gli indicatori coinvolti e
soprattutto per i pesi attribuiti agli stessi, che sappiamo come
possano spostare l'esito finale in funzione della scelta di
parametri di scenario. Scelta che inevitabilmente ha degli aspetti
di discrezionalità, senza venir meno ad un rigore scientifico.
Inoltre gli elementi d'informazione oggi disponibili, che
provengono dagli studi LCA, devono essere integrati con altre
valutazioni; le informazioni che provengono dall'insieme degli
studi sono in grado di condurci ad una decisione strategica, dove
però le diverse componenti in gioco devono essere pesate da
valutazioni politiche, e soprattutto dagli obiettivi che questa
Regione vuole porsi sul tema dei rifiuti.
Credo che, al punto in cui siamo, rimandare a continui ed
ulteriori approfondimenti non rappresenti una concreta utilità.
Questo non significa che come Assessorato non si stia realizzando
il possibile in termini di continuo monitoraggio e valutazione dei
fattori coinvolti, che sono fattori ambientali, economici,
tecnologici, sociali, normativi, che sappiamo essere in continua
evoluzione, e questo anche con la collaborazione - per le parti di
competenza - di ARPA.
La chiusura del ciclo fuori o dentro la nostra Regione, se
rappresenta senza dubbio una scelta ambientale in termini di
impatto globale, ma anche locale, ora deve essere messa in
relazione anche ad aspetti normativi, economici e di tempistica;
non dimentichiamo anche il fattore di valutazione di urgenza di un
intervento e del contesto socio-politico che ci circonda. Quindi
ora è il tempo della politica, che può e deve fare la sua
parte.
Circa il secondo punto dell'interpellanza, credo che nel merito
della tematica sulla riduzione e differenziazione dei rifiuti, con
tutto ciò che è stato fatto, detto e pubblicato, sia dai media, sia
rendicontato in questa sede, non rimarrebbe che richiamare le
numerose risposte che sono state finora fornite - io le ho
raccolte, sono già un bel dossier -, nonché richiamare le
iniziative assunte. Vi invito a vedere i due brevi video che sono
inseriti sul sito della Regione per rendersene conto.
Comunque, per non apparire ripetitiva, rinvio a tutti gli
interventi per gli opportuni approfondimenti; non volendo neppure
essere scortese, fornisco ancora una volta alcune brevi
considerazioni. Gli obiettivi di riduzione di raccolta
differenziata sono contenuti sia nella legge regionale n. 31/2007
che nella direttiva del novembre 2008 del Consiglio del Parlamento
europeo, che sono in corso di recepimento da parte dello Stato
italiano. Allo stesso modo le disposizioni richiamate fissano i
tempi entro i quali i vari Stati membri sono tenuti a provvedere.
Tuttavia, questi obiettivi sui quali - sia come Amministrazione
regionale, sia a livello di Amministrazioni locali - siamo
impegnati, sono comunque obiettivi che consideriamo sterili, senza
un reale coinvolgimento ed un'adeguata sensibilizzazione della
popolazione. E non è una questione di sanzioni o di obblighi, ma
una questione di civiltà e di responsabilità, alla quale mirano
innanzitutto le iniziative che abbiamo avviato, anche con la
Settimana europea sulla riduzione dei rifiuti del novembre scorso,
e con quelle che proseguono o prenderanno avvio dopo averle
discusse in seno all'Osservatorio regionale dei rifiuti, la cui
convocazione è prevista per inizio marzo.
Président
- La parole au Conseiller Bertin.
Bertin (VdAV-R)
- Grazie, Presidente.
Per venire alle due risposte dell'Assessore, nella seconda
risposta è importante capire in che tempi e in che modi si vuole
ridurre la produzione e poi il trattamento dei rifiuti, anche in
rapporto alle dimensioni che si vuole dare al nuovo impianto che si
farà. Indipendentemente dall'impianto che si farà, una cosa è
trattare 50.000 tonnellate o 20.000, l'impianto cambia, cambiano i
costi e cambiano anche i costi di realizzazione e di gestione, per
cui è importante capire già da ora, fra tre anni, quando l'impianto
sarà realizzato, che tipo di scenario da questo punto di vista ci
sarà in Valle d'Aosta, perché questo permetterebbe di avere qualche
dato più preciso rispetto ai costi di questa operazione, che è uno
degli aspetti non molto chiari della gassificazione, nel senso che
non si sa bene quanto costerà, anche perché, in Italia, di impianti
di gassificazione ce n'è solo uno funzionante da solo un anno e ha
caratteristiche del tutto diverse da quelle ipotizzabili in Valle
d'Aosta. È l'impianto di Roma che gestisce quantità enormi di
rifiuti e che, tra l'altro, prevede anche un pretrattamento dei
rifiuti, quindi un rifiuto omogeneo che viene poi portato alla
gassificazione con rendimenti che sono diversi rispetto ad un
sistema che non prevede un pretrattamento, con costi superiori. Per
questo ci interessava sapere quante tonnellate si volevano gestire
fra due o tre anni a Brissogne; la risposta non ci è stata data e
non siano soddisfatti. Poi, giustamente, si faceva l'elenco delle
iniziative fatte dall'Assessorato come la settimana per la
riduzione dei rifiuti, di cui però alla fine abbiamo visto che i
risultati concreti sono ben pochi, come è inevitabile da un certo
punto di vista.
Per quanto riguarda la prima domanda siamo insoddisfatti, perché
a nostro avviso vanno approfondite tutte le ipotesi e, come abbiamo
visto ultimamente, gli scenari e anche gli stessi studi cambiano.
Infatti gli stessi vostri consulenti, appena 24 mesi fa,
concludevano uno studio alla III Commissione, riferito al
gassificatore, come un impianto del tutto inadatto alla situazione
valdostana, quindi - se prendessimo soltanto in considerazione gli
studi già fatti - questa nuova ipotesi andava già scartata, dunque
spendere qualche soldo per approfondire di più tutte le ipotesi è
indispensabile, soprattutto perché la scelta che faremo, oltre che
costosa perché richiederà un investimento di decine di milioni di
euro, avrà delle conseguenze sul futuro della Valle d'Aosta. Siamo
comunque, anche in questo caso, evidentemente insoddisfatti.
Grazie.
