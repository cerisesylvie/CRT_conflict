Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 2478 del 2 aprile 1997 - Resoconto
SEDUTA ANTIMERIDIANA DEL 2 APRILE 1997
OGGETTO N. 2478/X Stato dei lavori di edificazione di alcune
strutture turistico-sportive. (Interpellanza)
Interpellanza Considerato che, nonostante le numerose
interpellanze e interrogazioni presentate in Consiglio in merito
allo stato dei lavori di edificazione dell'Ecole des Neiges di La
Thuile, del Palazzetto dello Sport di Gressoney e di altre
strutture turistico-sportivo, ancora non si conosce lo stato
attuale dei lavori in oggetto;
Preso atto dell'importanza, anche economica, di tali strutture,
e considerati gli ingenti costi fin qui sostenuti a tal scopo dalla
Regione Autonoma Valle d'Aosta;
i sottoscritti Consiglieri regionali
Interpellano
la Giunta regionale per conoscere quali sono i problemi che
ostano la realizzazione definitiva delle opere suddette e quali
sono le realistiche previsioni per il completamento delle strutture
in questione.
F.to: Lanièce - Chiarello
Presidente Ha chiesto la parola il Consigliere Lanièce.
Lanièce (GA) Quest'interpellanza è una richiesta mirata a
conoscere fatti concreti; vogliamo finalmente capire se la Giunta
ha le idee chiare e precise in merito al completamento, alla
gestione e all'utilizzo delle strutture turistiche e sportive del
territorio.
È recentissimo il caso del Palazzetto di Courmayeur: 25 miliardi
spesi per la realizzazione, 800 milioni di costo annuale per la
gestione della struttura e, nonostante tutto, i bagni non sono
ancora agibili, mancano rifiniture e accessi praticabili; lo stesso
vale per i disabili. L'intero impianto si presenta già afflitto da
magagne impensabili per un complesso costruito ex novo.
Non veniteci a dire che bastano poche attività commerciali,
minute inserite nella struttura, per ripagare in poco tempo le
spese sostenute; infatti si parla di 800 milioni di costo contro
300 di eventuali entrate da queste attività commerciali. Quindi c'è
già un divario di 500 milioni, oltre a tutte quelle difficoltà che
abbiamo potuto constatare anche personalmente in quanto componenti
della III Commissione, quando abbiamo fatto un sopralluogo presso
il Palazzetto dello sport.
Lo stesso discorso vale anche per gli altri impianti sportivi
oggetto della nostra interpellanza. Parlando del Palazzetto di
Gressoney, vorremmo chiedere a che punto è la situazione di questa
struttura, se è vero che ci sono ancora problemi di infiltrazioni e
se c'è già una scelta per quanto riguarda la gestione dello stesso
Palazzetto. Quindi chiediamo delle delucidazioni in merito a questo
problema, tenuto conto che su questo Palazzetto è stato effettuato
un sopralluogo da parte della III Commissione, di cui sia io che
Chiarello siamo componenti, nel corso del quale abbiamo potuto
verificare sul posto le varie problematiche che ci sono e che hanno
fatto pensare a una scelta sbagliata fin dall'inizio.
Infatti secondo noi il problema dell'infiltrazione dell'acqua
poteva essere appurato a monte del progetto, perché andando sul
luogo si vede che a 100 metri da dove è situato il Palazzetto c'è
un bacino d'acqua ed era prevedibile che ci potessero essere delle
falde sotterranee che avrebbero potuto creare dei problemi allo
stesso Palazzetto.
Un altro problema molto importante è il caso dell'Ecole des
Neiges di La Thuile; ne è passato di tempo da quando nella prima
seduta consiliare dell'89 portammo all'attenzione di questo
consesso il progetto dell'Ecole, a cui seguirono tanti altri
progetti, tante proposte trasformatesi in breve tempo prima in
cantieri, infine in strutture vere e proprie, che a tutt'oggi non
sono ancora terminate, o non sono del tutto agibili, a causa di
problemi funzionali di vario tipo.
Nel caso dell'Ecole des Neiges ci troviamo di fronte a una vera
e propria odissea, in cui l'Ulisse è l'utente che da anni aspetta
di poter vedere un fantasma trasformato in una struttura finalmente
accessibile ed efficiente. Qua le risposte non possono limitarsi ad
un elenco di spese: diteci per favore quando l'Ecole des Neiges
potrà essere considerato per davvero un fiore all'occhiello del
turismo sportivo dello sci valdostano, tenuto conto anche che nel
merito di questo problema sono già state presentate diverse
interpellanze e interrogazioni negli ultimi tempi. Ad esempio
nell'aprile ?96 l'Assessore ci diceva che il tempo previsto per
l'ultimazione dei lavori è stato abbondantemente superato,
l'impresa ha accumulato a tutt'oggi 290 giorni; inoltre se essa
continua con l'attuale andamento, cumulerà in proiezione
circa...
(Il Presidente richiama i consiglieri a fare silenzio)
.... allora, in merito al problema dell'Ecole des Neiges
l'Assessore ci diceva nell'aprile ?96 che fra l'affidamento della
progettazione, la presa dei lavori e le procedure di appalto
saranno necessari circa 7-8 mesi, quindi altri 2 anni serviranno
per terminare i lavori stessi. Si parlava dell'esistenza di un lodo
arbitrale, che non è stato ancora pronunciato in quanto il collegio
si è autoprorogato e questa proroga è giunta fino al 20 febbraio
1997; vogliamo sapere attualmente a che punto è la situazione.
Per quanto riguarda lo stesso Palazzetto di Gressoney,
l'Assessore ci informava, sempre rispondendo ad un'interrogazione,
che il tempo previsto per l'ultimazione dei lavori è stato
abbondantemente superato, che l'impresa ha accumulato a tutt'oggi
290 giorni di ritardo, e che se essa continua con l'attuale
andamento cumulerà in proiezione circa 580 di ritardo. E ancora,
che la ripresa dei lavori è stabilita per il 22 aprile ?96,
pertanto stante l'andamento passato e con una lieve accelerazione,
è possibile presumere nella peggiore delle ipotesi una loro
ultimazione per la fine dell'anno in corso, ovvero per la fine del
?96. Qualora persistesse l'attuale andamento dilatorio dei lavori -
concludeva l'Assessore - l'Amministrazione procederà nei confronti
dell'impresa con interventi decisamente sanzionatori, fino ad
arrivare come ultima ratio alla rescissione del contratto.
Queste sono alcune dichiarazioni fatte in aula, noi vogliamo
sapere in merito a queste strutture così importanti quale è la
situazione dei lavori e la presumibile data di ultimazione degli
stessi.
Pensiamo che sono stati tanti i miliardi spesi sia per l'Ecole
des Neiges che per le altre strutture e impianti tecnico-sportivi,
quindi è opportuno sapere al più presto qual è la situazione reale,
anche perché queste strutture dovevano essere il fiore
all'occhiello della nostra regione; eppure, nonostante tutti questi
"fiori all'occhiello" le nostre compagini sportive lamentano ancora
la carenza di assistenza e di strutture.
I turisti dicono di trovarsi in difficoltà quando si tratta di
abbandonare le piste di sci per dedicarsi ad altre attività, in
grado di soddisfare la doppia necessità di svago e di benessere
fisico. Qualcuno ci dica oggi come stanno realmente le cose, quanto
tempo dovremo ancora aspettare e quanti soldi dovremo spendere per
vedere realizzate le ambizioni espresse con tanta facilità e forse
con un po' meno di esperienza in questi ultimi anni.
Presidente Ha chiesto la parola il Consigliere Chiarello.
Chiarello (RC) Volevo essere un po' più preciso sul Palazzetto
del ghiaccio di Courmayeur. Volevo chiedere all'Assessore se tutti
i collaudi che devono essere effettuati in una struttura di quel
tipo sono stati effettuati, perché è quasi un anno che questo
impianto è in funzione, volevo capire se i collaudi degli impianti
igienici sono stati fatti. Di questo Palazzetto ne abbiamo parlato
in commissione...
Presidente ... di Courmayeur o di Gressoney?
Chiarello (RC) Di Courmayeur sto parlando!
Président Mais cela ne concerne pas l'interpellation...
Chiarello (RC) ... ma c'è scritto anche "altre strutture",
inoltre sono tre anni che chiediamo del Palazzetto di Courmayeur e
ci è stato detto che tutto funziona; abbiamo saputo dal sindaco che
non ci sono le scale di fuga, cioè uno apre la porta per l'uscita
di sicurezza e invece di salvarsi cade nel vuoto. È quello che
volevo chiedere all'Assessore, dato che abbiamo chiesto altre volte
e non volevamo cumulare interpellanze.
A me verrebbe anche da chiedere come mai a Perloz non si
collauda l'opera; ho visto passare delle altre delibere di Giunta
che vanno a sopperire a delle mancanze del lavoro precedente,
perché mi risulta che vanno a coprire delle infiltrazioni d'acqua
anche a Perloz. L'Assessore alla sanità aveva detto che sperava di
metterlo in funzione prima possibile... sì, è aperto, ma non è mai
stato collaudato. Mi risulta che anche lì sono passate altre
delibere di Giunta per aggiustare dei guai che c'erano alla
struttura, vorrei sapere se è vero...
(interruzione di un assessore, fuori microfono)
... è tutto a posto comunque, non sono stati fatti altri lavori
per l'umidità nella zona caldaie, cioè lavori non previsti? Volevo
solo sapere se è a posto almeno... adesso ci dice che è a posto, va
bene.
Volevamo sapere del Palazzetto dello sport di Gressoney, adesso
parlo di Gressoney: lì c'erano delle infiltrazioni d'acqua,
lasciamo perdere quelle, vorrei almeno capire quando questa ditta
porta a termine i lavori, dato che l'ultima volta l'Assessore ci ha
detto che la ditta aveva tempo fino a fine anno per portare a
termine i lavori. Sono stati presi dei provvedimenti nei confronti
di questa ditta? Ci sono degli artigiani che aspettano ancora i
soldi da questa ditta? Non c'è nessuna soluzione nei loro
confronti? Volevamo sapere qualcosa di più dall'Assessore, oltre a
quelle due parole che ci scambiamo magari in corridoio.
Per quanto riguarda l'Ecole des Neiges, non eravamo noi che
avevamo deciso che doveva essere il fiore all'occhiello della Valle
d'Aosta, ma Giunte precedenti. Quasi sicuramente passerà anche
questo Consiglio e non sapremo niente; chi va là a vedere dice che
è una vergogna, volevamo sapere se questa vergogna prima o poi si
riuscirà a cancellare!
Non vorrei aggiungere altre strutture, perché volevo chiedere
dei castelli, dico solo che sono cose che nella nostra Valle
d'Aosta non riusciamo a risolvere con la nostra autonomia nella
nostra piccola regione.
Président Moi je demande plus de sérieux en ce qui concerne le
travail du Conseil. Il faut savoir faire son travail de
conseiller.
La parole à l'Assesseur des travaux publics, Lavoyer.
Lavoyer (ADP-PRI-Ind) Effettivamente ci è stata presentata
un'interpellanza, ma dall'illustrazione soprattutto da parte del
Consigliere Chiarello...
(interruzione del Consigliere Chiarello, fuori microfono)
... rispondo, cosa c'è Consigliere, è arrabbiato?
(nuova interruzione del Consigliere Chiarello, fuori
microfono)
... stia tranquillo...
Président ... bien sûr, Conseiller Chiarello: il ne faut pas
commencer la campagne électorale au Conseil régional.
Lavoyer (ADP-PRI-Ind) I quesiti sono tutt'altro che relativi
agli argomenti posti dall'interpellanza, comunque cercherò di dare
delle brevissime risposte.
Su alcuni aspetti più puntuali relativi ai collaudi e al
Palazzetto di Courmayeur, non essendo oggetto dell'interpellanza,
mi impegnerò a far pervenire i dati al Consigliere Chiarello
domani, o nei prossimi giorni; oggi non posso dare delle risposte
precise perché non sono oggetto dell'interpellanza. Non sono un
computer e non ho i dati sotto mano.
Per quanto attiene il problema più in generale sull'avere le
idee chiare su cosa vogliamo fare del Palazzetto di Courmayeur,
sollevato anche dal Consigliere Lanièce, qui vorrei soffermarmi un
attimo visto che il Consigliere Chiarello ha fatto dell'ironia
sull'uscita di sicurezza dalla quale, se uno esce, cade; intanto
non lo ha detto il sindaco, probabilmente non hai seguito bene la
trasmissione televisiva, però vi pregherei cari consiglieri, di
informarvi di qual è la situazione di conflittualità fra l'APT, il
gestore del Palazzetto di Courmayeur e il Comune di Courmayeur. Se
poi questa conflittualità viene ribaltata sull'Amministrazione
regionale, questi sono altri aspetti! Ognuno è libero di fare le
dichiarazioni che vuole, le interviste che vuole.
Per quanto attiene il Palazzetto di Courmayeur non è
assolutamente vero che i servizi igienici non sono agibili; ti
produrrò la documentazione del direttore dei lavori e del
collaudatore, che ti diranno che non è assolutamente vero. Quindi
questa è un'affermazione falsa...
Chiarello (fuori microfono) ... fatta dal sindaco di
Courmayeur...
Lavoyer (ADP-PRI-Ind) ... non era il sindaco di Courmayeur che
ha parlato dei servizi. Il sindaco di Courmayeur ha sottolineato
che la sua intervista era più complessiva, più globale, più
articolata, ed è stata presa solo una parte dell'intervista che
andava probabilmente nella direzione di chi voleva pubblicare quel
servizio.
Comunque, i servizi igienici del Palazzetto di Courmayeur sono
agibili, l'uscita di sicurezza è funzionale. Per quanto riguarda il
problema della scala, qualora si voglia aumentare la capienza della
sala che attualmente non riesce neanche ad essere soddisfatta alle
attuali funzioni, verrà posta un'ulteriore scala di sicurezza. Ma
attualmente le uscite di sicurezza sono complete, sono collaudate,
vi è stata la visita della Commissione di vigilanza che ha detto
che è tutto in ordine. Comunque se il Consigliere Chiarello vorrà,
gli farò avere i dati.
Altri problemi sono le difficoltà di gestione e di effettiva
possibilità di avere dei bilanci in pareggio, ma questi non sono
problemi dell'Amministrazione regionale.
Diciamo che non ci sono problemi di servizi, non ci sono
problemi di uscite di sicurezza dove la gente esce e cade.
Per tornare all'interpellanza presentata, interpellanza che mi
pare focalizzi i problemi su due interventi in particolare, l'Ecole
des Neiges e il Palazzetto dello sport di Gressoney, per quanto
attiene la parte relativa all'Ecole des Neiges non so se definirla
intempestiva o troppo tempestiva, nel senso che nelle recenti
risposte che ho avuto occasione di dare in merito a questa
telenovela, a seguito delle varie interpellanze che sono state
fatte anche con precisione da altri gruppi consiliari, in
particolare dai Popolari per la Valle d'Aosta, avevo sottolineato
che per poter definire la questione dell'Ecole des Neiges era
necessario avere la definizione del lodo arbitrale. Nella
precedente interpellanza avevo relazionato in Consiglio che la
scadenza era il 27 febbraio; tale scadenza è stata ulteriormente
prorogata di un mese, cioè al 31 marzo.
Il 27 di marzo - in questo senso prima ho fatto la battuta che
l'interpellanza era o intempestiva o troppo tempestiva - finalmente
è stato trasmesso all'Ufficio legale il lodo arbitrale, che dà in
toto ragione alle posizioni dell'Amministrazione regionale.
Finalmente questa vicenda viene definita dal punto di vista
burocratico; ribadisco che a questo punto sarà impegno della Giunta
regionale, in tempi brevi, insieme al Comune e alla Comunità
montana di definire quali potranno essere le strategie di utilizzo
di questa struttura.
Per quanto attiene invece gli interventi immediati, come avevo
già sottolineato nell'interpellanza precedente, con delibera di
Giunta dell'11 ottobre 1996 era stata approvata l'esecuzione in
economia di lavori urgenti per sistemare la recinzione del
cantiere, per verificare lo stato di consistenza delle strutture,
una serie di interventi che andassero nella direzione di evitare un
ulteriore deterioramento.
Il problema c'è, lo sappiamo; però voglio anche sottolineare,
visto che il Consigliere Chiarello ha fatto riferimento
all'autonomia della nostra regione in materia di lavori pubblici,
che la tanto vituperata legge n. 12 contiene l'articolo 15 che, al
comma 5, prevede in caso di rescissione del contratto di poter
riappaltare immediatamente le opere senza utilizzare tutta una
serie di procedure che adesso siamo costretti a seguire. Questo
serve, non certamente più per l'Ecole des Neiges, ma potrà servire
qualora andassimo in questa direzione per il Palazzetto di
Gressoney. Almeno da questo punto di vista ci siamo attivati come
Amministrazione regionale, per dare un minimo di significato a quel
termine che prima con un po' di ironia Chiarello sottolineava, che
era quello dell'autonomia.
Per quanto attiene l'Ecole des Neiges abbiamo avuto il lodo il
27, adesso sarà oggetto di confronto con l'Amministrazione, anche
con il collega di Giunta della Pubblica istruzione, per vedere
quale linea dovremmo seguire per l'ultimazione dell'intervento.
Per quanto attiene invece il Palazzetto di Gressoney, il tono
delle richieste delle informazioni sembra che sia legato al fatto
che noi abbiamo dato delle informazioni e ci siamo presi degli
impegni, ma che o le informazioni erano scorrette o gli impegni
sono stati disattesi.
Così non è, perché nelle precedenti interpellanze avevo
sottolineato che per il Palazzetto di Gressoney vi sono dei ritardi
enormi. Adesso riassumo brevemente l'argomento, se poi volete avere
dei dati più precisi vi farò avere tutti gli ordini dei servizio,
le relazioni in rescissione danno per contratto, tutto quanto
abbiamo fatto con l'impresa. In sostanza, appena abbiamo avuto la
possibilità che i supporti legislativi ci danno, abbiamo avviato le
procedure per la rescissione del contratto. Quindi abbiamo gli
ordini di servizio, abbiamo la relazione stilata il 27 dicembre
1996, perché io vi avevo detto che entro il 27 dicembre 1996
scadevano i termini per l'impresa per ultimare i lavori; scaduti
questi termini noi abbiamo avviato la procedura per la rescissione
del contratto e la relazione dell'Ingegnere capo, prot. n. 13491, è
in data 27 dicembre 1996.
Successivamente la procedura di rescissione è stata sospesa, in
quanto abbiamo avuto comunicazione che l'impresa mandataria è stata
ammessa dal Tribunale di Catania alla procedura di amministrazione
controllata. Il Commissario giudiziale ha chiesto di poter trattare
la ripresa dei lavori, chiaramente alle condizioni originali.
Tenete conto che l'appalto del Palazzetto di Gressoney ha una
impresa mandataria, che è la Comil, e una ditta mandante che sono i
Lavori pubblici S.r.l., quindi c'è un'associazione temporanea di
impresa.
La ditta mandante ha chiesto la possibilità di subentrare
nell'esecuzione dei lavori alle stesse condizioni originali, e
adesso la cosa è possibile come via di esame. Gli uffici si sono
dati 15 giorni di tempo, quindi entro il 15 aprile si decide se vi
sono le condizioni per il subentro della ditta mandante o se c'è la
possibilità trattare la ripresa dei lavori con il Tribunale che sta
curando il fallimento della Comil. Qualora entro il 15 aprile non
siano definite con precisione queste possibilità, l'Amministrazione
regionale procederà alla rescissione del contratto e utilizzerà la
legge n. 12 per riappaltare i lavori che sono ancora da
terminare.
Presidente Ha chiesto la parola il Consigliere Chiarello.
Chiarello (RC) Sono soddisfatto della risposta dell'Assessore,
però mi lasci dire che quando un altro assessore alla televisione
ammette che ci sono problemi nelle toilettes e che uno a casa sua
il sifone o il rubinetto se lo cambia, di fatto ammette che ci sono
dei problemi. Allora, se lo diciamo noi che siamo consiglieri
rispetto ad un Assessore che lo dice in televisione, vorrei capire
chi è che si fa pubblicità televisiva.
Mi è sembrato logico nel fare la domanda chiedere se questo
Palazzetto era a posto, dato che ci sono state voci le più
disparate che hanno detto che ci sono grossissimi problemi.
Lasciamo stare il problema economico che era già stato
sviscerato in III Commissione quando abbiamo fatto i sopralluoghi,
non si sapeva poi chi avrebbe gestito questa cosa, però se gli
assessori sono padroni di andare a parlare in televisione e di
ammettere che ci sono delle disfunzioni in questo Palazzetto,
permettete che un consigliere, in questo Consiglio, che penso sia
la sede idonea, possa chiedere, signor Presidente!
Dicevo di La Thuile e di Gressoney proprio perché mi sembrava
che, non solo come Consiglio ma anche come Amministrazione, se si
porta a termine si fa bella figura; pensavo che fosse un impegno da
amministratori, non un qualcosa per farsi pubblicità
elettorale.
Se un'amministrazione funziona bene e se riesce a superare
questi problemi, che sono problemi di appalti, di ditte che
falliscono o altro, è un bene per tutta l'Amministrazione! Abbiamo
saputo che in tutti e due i casi, anche in quello di Gressoney,
siamo a buon punto, diciamo quasi al punto finale, o meglio
iniziale per finire i lavori, vedremo nel prosieguo. Penso che
nessun consigliere di questo Consiglio sia qui per giocare, ma per
cercare di dare il suo apporto per portare a termine i lavori.
Président Je tiens à rappeler au Conseiller Chiarello et à tout
le Conseil que par les fonctions d'inspections et par les fonctions
politiques les conseillers peuvent chaque Conseil régional, à
travers trois questions, trois interpellations, trois motions,
poser toutes les questions qu'ils veulent et mettre à l'attention
de ce Conseil n'importe quel problème. Mais évidemment si un
problème n'est pas posé et on prétend des réponses, cela devient
plutôt difficile.
