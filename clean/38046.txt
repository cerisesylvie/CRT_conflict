Classificazione
COMMERCIO
CONSIGLIO REGIONALE
Costituzione e funzionamento degli organi consiliari
UNIONE EUROPEA E RAPPORTI INTERNAZIONALI



Oggetto del Consiglio n. 1654 del 16 dicembre 2015 - Resoconto
OGGETTO N. 1654/XIV - Approvazione di mozione: "Impegno delle
Commissioni consiliari competenti ad audire i rappresentanti
dell'associazione ATTAC Italia sull'applicazione del Trattato
transatlantico di libero scambio USA-UE".
Presidente
- Passiamo ora al punto 30; nel contempo
verranno distribuiti due testi di risoluzioni pervenute alla
Presidenza, che dopo il punto 30 metteremo in votazione per
l'iscrizione. Ci sarà una copia che sarà sostitutiva di quella
presentata dal Movimento Cinque Stelle rispetto a quella
distribuita nella mattinata.
Punto 30 all'ordine del giorno.
Presidente
- La parola al collega Cognetta.
Cognetta (M5S)
- Sì, grazie Presidente.
Questa mozione vuole semplicemente impegnare le commissioni
consiliari ad incontrarsi per ascoltare l'associazione ATTAC Italia
sul Trattato di libero scambio tra Stati Uniti ed Europa. È un
trattato che la Commissione europea sta valutando già da diverso
tempo e che sicuramente, una volta approvato, impatterà
pesantemente su tutta l'economia e su tutta l'agricoltura italiana
ed europea, a maggior ragione nei territori molto piccoli quali
quelli della nostra regione. Ho pensato di fare questa richiesta, e
cioè di demandare il tutto alle commissioni innanzitutto per
cercare di approfondire l'argomento tutti assieme, per capire
meglio quanto potrebbe essere impattante questa cosa e quanto
possiamo difenderci da questa eventualità. Si impegna poi anche il
Governo regionale a diffondere la notizia rispetto a ciò che
accadrebbe qualora venisse approvato questo trattato, perché di
fatto questo trattato svilisce molto i nostri prodotti, prodotti
che sono di qualità, fatti in maniera artigianale e non
industriale, ai quali noi teniamo moltissimo; chiaramente dovremmo
in qualche modo far capire a tutta la popolazione che siamo su
questa posizione, cioè sul fatto che vorremmo difendere questo. E
vorremmo innanzitutto capire che cosa contiene, per essere
maggiormente convinti delle nostre posizioni: questo è quanto è
contenuto in tale mozione. Grazie.
Presidente
- Grazie collega. Siamo in discussione
generale. Chi chiede la parola? La parola al collega Bertin.
Bertin (ALPE)
- Grazie Presidente. È già stata illustrata
dal collega Cognetta l'impegnativa di questa mozione.
Stiamo assistendo ad una trattativa rispetto a questo trattato
del quale non si conosce quasi niente, nella migliore delle ipotesi
tutto avviene nella più totale opacità. È poco trasparente, i
lavori non si conoscono, non si sa nemmeno quali sono gli interessi
in gioco. È importante che la popolazione venga sensibilizzata.
Sono cose che vogliono farci passare sopra la testa e bisogna che
tutti, al contrario, conoscano quello che si sta decidendo per noi,
è importante che anche il nostro piccolo Consiglio regionale si
impegni a fare la sua piccola parte rispetto a questo aspetto, che
rischia comunque di condizionare pesantemente il futuro dei singoli
cittadini, ma anche delle istituzioni, non ultima quella
dell'autonomia della nostra Regione. Pertanto questo è un piccolo
passo per poter seguire con più attenzione questi aspetti comunque
molto importanti. Grazie.
Presidente
- Grazie collega. Ci sono altre richieste di
intervento in discussione generale? Chiudiamo la discussione
generale. Per la replica, la parola al Presidente della
Regione.
Rollandin (UV)
- Grazie.
Il tema evocato è sicuramente molto complesso. Di queste
tematiche si parla ormai in modo più o meno evidente da molti anni,
da quando già nel lontano 1997 era stato lanciato un programma da
Le Monde Diplomatique
, che poi aveva fatto proseliti ed era
andato avanti per cercare di evidenziare le soluzioni per un
"libero mercato" che in qualche modo fosse il più esaustivo
possibile per quanto riguarda gli interessi degli Stati. A questo
sistema hanno aderito già oggi più di 50 Stati, quindi è una
discussione aperta, già molto avanzata. Ritengo che, più che
discuterne qui, sia giusto fare un approfondimento in commissione,
per vedere gli aspetti che in qualche modo vanno a coinvolgere più
direttamente un'economia come la nostra, che è del tutto
particolare e che ha dei progetti rispetto al discorso della
commercializzazione dei prodotti tipici che devono essere
salvaguardati.
Noi accogliamo favorevolmente questa iniziativa e riteniamo che
sia corretto avere questo approfondimento per dare dei suggerimenti
eventualmente normativi o relativi ad azioni da intraprendere anche
a livello nazionale, per salvaguardare in qualche modo le giuste
precauzioni che devono essere attivate nei confronti del mercato.
Grazie.
Presidente
- Grazie. La parola al collega Cognetta.
Cognetta (M5S)
- Sì, grazie Presidente. Ringrazio anche
il Governo per accogliere questa mozione, e al più presto gli
uffici poi si organizzeranno. Grazie.
Presidente
- Grazie colleghi. Posso procedere alla
votazione? La votazione è aperta. Prego, colleghi. La votazione è
chiusa.
Presenti: 34
Votanti: 34
Favorevoli: 34
Il Consiglio approva all'unanimità.
