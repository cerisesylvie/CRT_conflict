Classificazione
TURISMO E INDUSTRIA ALBERGHIERA



Oggetto del Consiglio n. 220 del 26 novembre 2008 - Resoconto
OGGETTO N. 220/XIII - Interpellanza: "Eventuale utilizzo
degli studi dall'Assessorato del Turismo nel corso degli anni per
l'elaborazione di un piano di marketing turistico".
Interpellanza
Premesso che l'Assessorato regionale del Turismo ha speso,
nel corso degli anni, cifre importanti per commissionare ricerche,
consulenze e studi finalizzati all'analisi e alla promozione
dell'offerta turistica regionale;
Visto che la Giunta regionale ha recentemente affidato
l'ennesimo incarico a una società esterna (SL&A di Roma) per
l'elaborazione di un piano di marketing turistico;
Considerato che l'incarico, ben compensato (159.000 euro),
prevede un affiancamento per 7 mesi degli uffici competenti nella
predisposizione del piano annuale di promozione e comunicazione
nonché l'approfondimento in merito allo sviluppo del portale
turistico regionale;
Sentita la risposta dell'Assessore Marguerettaz a una
precedente interpellanza (prot. 31/08) dello scrivente gruppo
consiliare;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quale utilizzo è stato fatto degli studi commissionati e
realizzati a favore dai precedenti assessori regionali del
Turismo;
2) se SL&A pensa di potere trarre indicazioni utili dagli
studi precedenti: in caso affermativo, quali;
3) se è intenzione dell'Assessore promuovere l'utilizzo degli
studi medesimi.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. L'argomento che viene
trattato in questa interpellanza è già stato trattato anche nella
scorsa seduta consiliare, dove si metteva in evidenza un incarico
affidato dalla Regione alla SL&A di Roma per l'elaborazione del
primo piano di marketing turistico della Valle d'Aosta, a fronte di
un corrispettivo di 159.000 euro.
Questo incarico dura sette mesi e prevede l'affiancamento degli
uffici competenti nella predisposizione del piano annuale di
promozione e comunicazione, nonché l'approfondimento in merito allo
sviluppo del portale turistico regionale.
Sappiamo che la Regione non è novizia nell'affidare incarichi e
consulenze, anzi, diciamo che l'Assessorato al turismo si è
distinto per una proliferazione di incarichi e di ingaggi che sono
costati molto, probabilmente saranno serviti anche altrettanto, ma
si sono rivolti anche al settore specifico del marketing
turistico.
Qua abbiamo fatto una ricerca con le nostre solerti segretarie
sull'argomento e abbiamo evidenziato una serie di convenzioni che
ci sono state, posso citare quella del CISET del 1997 con
l'Università Ca' Foscari, ci sono anche incarichi a professionisti
del settore che hanno elaborato progetti, hanno promosso, proposto
idee, hanno dato suggerimenti agli amministratori di turno che si
sono succeduti alla poltrona di Piazza Narbonne e ovviamente
avranno dato anche qualche indicazione utile che speriamo sia stata
fatta oggetto di tesoro e di implementazione da parte degli stessi
politici che lì hanno rappresentato le volontà pubbliche.
Allora, Assessore Marguerettaz, noi torniamo su questo argomento
e vorremmo chiedere alcune cose.
Innanzitutto se questi studi e consulenze strabordanti dai
cassetti e armadi dell'Assessorato di piazza Narbonne possono
essere utilizzati, se questi documenti possono essere adoperati per
l'elaborazione di questo primo piano di marketing strategico e
quelle indicazioni che sono state fornite nel recente o nel remoto
passato possono avere una valenza e possono essere attualizzate a
vantaggio della futura promozione strategica della Regione.
Naturalmente sappiamo che sono state spese delle cifre
importanti, vorremmo sapere se e come intende l'Assessore far sì
che questi studi, commissionati e realizzati a favore dei suoi
predecessori, possono essere utilizzati e soprattutto se pensa che
SL&A, questa società di recente nomina, possa trarre
indicazioni utili dagli studi precedenti e in caso affermativo
quali sono le indicazioni che potrebbero essere colte dagli esperti
di SL&A.
Infine se è intenzione dell'Assessore di promuovere l'utilizzo
degli studi medesimi.
Queste sono in sintesi le domande che le poniamo e sulle quali
gradiremmo avere delle risposte.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Queste interpellanze sono una ottima
occasione per fare il punto delle attività e per dare delle
informazioni sullo stato di avanzamento dei lavori.
Rispetto a questo incarico con SL&A abbiamo avuto modo di
confrontarci in Commissione consiliare, quindi c'è stata
l'audizione del rappresentante della SL&A e abbiamo avuto modo
anche di fare un incontro con tutti gli operatori, una conferenza
stampa, dove è stato presentato questo lavoro. Quindi proprio per
collegarmi, è intenzione di questo Assessorato, di queste
strutture, uscire dal Palazzo dell'Amministrazione regionale
proprio per confrontarci e questo sia per gli studi già fatti sia
per quello che è in corso. Ho avuto grande piacere di vedere la
partecipazione ai lavori anche di Consiglieri non solo di
maggioranza ma anche di minoranza, anche di Consiglieri
appartenenti al suo gruppo che hanno avuto un atteggiamento
decisamente fattivo e di aiuto al raggiungimento
dell'obiettivo.
Per quanto attiene le domande specifiche ossia quale utilizzo è
stato fatto degli studi commissionati e realizzati a favore dai
precedenti assessori regionali al turismo, rispondo che sono studi
che se andiamo indietro di dieci anni, questa è anche la profondità
che è emersa dalla presentazione del collega Tibaldi, abbiamo avuto
quelli del CISET, ma è sicuramente da ricondurre alla
collaborazione con l'Università Ca' Foscari di Venezia, ricordo che
sono del 1998, se confrontiamo i momenti che stiamo vivendo oggi e
il 1998, collega Tibaldi, non le sfuggirà che il mondo è cambiato
radicalmente. Le attività allora fatte erano da un lato prospettive
e sviluppo della promozione del turismo alpino, il caso Valle
d'Aosta, un focus groupe sull'atteggiamento dei turisti nei
confronti della Valle d'Aosta, c'è stata una collaborazione
importante con la SVG 2004-2006, ci sono stati tutta una serie di
report.
Proprio in virtù di quei lavori così come altri, lei avrà visto
che nei mesi scorsi era stata avviata una collaborazione anche con
l'Università della Valle d'Aosta, che era volta a profilare e
monitorare regolarmente sia nella stagione invernale sia nella
stagione estiva le caratteristiche socio antropologiche dei turisti
in vacanza in Valle, in relazione ai paesi di provenienza e alle
località valdostane di destinazione, individuando età, composizione
del nucleo in vacanza, incidenza dei
new comer
rispetto ai
repeater
, grado di apprezzamento dei vari segmenti di
offerta, modalità di prenotazione, canali di informazione
utilizzati, eccetera.
I
report
elaborati sono resi disponibili nell'area
riservata della sezione del sito regionale denominata turismo
operatori e sono accessibili da parte di tutti gli addetti del
settore: AIAT, consorzi degli operatori turistici, gestori di
strutture ricettive.
Quindi tendenzialmente, da adesso in avanti, cerchiamo e
facciamo di tutto per rendere disponibili gli studi in un'area
riservata agli operatori in modo tale che diventino patrimonio di
tutti.
Per quanto attiene ai precedenti studi, questi sono stati
utilizzati dagli uffici dell'Assessorato per orientare le proprie
campagne di pubblicità e comunicazione sul mercato Italia, per
definire il
brief
alle agenzie di comunicazione, agli uffici
stampa di volta in volta individuati. Quindi sono diventati degli
strumenti di lavoro, però rispetto a questo c'è la volontà di fare
questi studi e di metterli a disposizione su sezione riservata a
tutti gli operatori.
Relativamente al punto due, cioè se SL&A pensa di potere
trarre indicazioni utili dagli studi precedenti e in caso
affermativo, quali, abbiamo trasferito, anche su consiglio del
collega Benin che ad altro titolo a volte vi partecipava, tutti
questi studi alla società, chiarendo tuttavia che l'oggetto
dell'incarico di collaborazione tecnica affidata
all'Amministrazione regionale e alla società SL&A di Roma non è
un incarico finalizzato alla predisposizione di un piano annuale di
promozione e comunicazione, che al contrario verrà definito a valle
al termine del lavoro dei consulenti incaricati, oggi stiamo
facendo un altro mestiere e non una attività di comunicazione.
L'incarico è finalizzato alla restituzione di studi e ricerche
relative alla diagnosi dello stato delle offerte e al
posizionamento della Valle d'Aosta sul mercato nazionale e
internazionale, studi e ricerche che stanno a monte del cuore
dell'attività della SL&A, che diventano tutti importanti e
preziosi documenti di conoscenza che vengono utilizzati.
L'output atteso dalla collaborazione tecnica avviata con la
SL&A è la predisposizione di un piano pluriennale di marketing
turistico per la Valle d'Aosta, un piano che, come chiarito nella
risposta alla precedente interpellanza, dovrà definire le linee
strategiche per il turismo in Valle nei prossimi anni, su quali
prodotti, fra quelli attuali e soprattutto potenziali dell'offerta
turistica regionale, puntare prioritariamente e a chi venderli. Il
piano operativo di promozione e comunicazione turistica definirà
poi come venderli, attraverso quali canali, utilizzando quale
linguaggio, con quale messaggio. La società in questione, come bene
esplicitato nella propria proposta di collaborazione, ai fini dello
svolgimento del proprio lavoro utilizzerà tutto il materiale di
ricerche e studi già disponibile e concernente la mappatura
dell'offerta turistica regionale, l'esame della clientela attuale e
delle relative caratteristiche comportamentali e l'analisi della
notorietà della destinazione procedendo unicamente a carotaggi e
indagini, mirate su specifici aspetti meritevoli di approfondimenti
verticali e su specifici mercati e target di clientela, che non
risultino essere stati presi in considerazione dalle precedenti
indagini e ricerche.
Ai fini dell'individuazione delle linee strategiche per lo
sviluppo turistico regionale la società incaricata metterà a
disposizione della Regione tutta la sua conoscenza, il patrimonio
acquisito e maturato in oltre venti anni di esperienza nel settore,
con l'obiettivo di definire assi di intervento coerenti con lo
stato effettivo dell'offerta, in linea con le tendenze attuali e
soprattutto future della domanda e, possibilmente, che distinguano
la Valle d'Aosta in una ottica di leadership e non di ottimi
secondi, pur nella consapevolezza che la nostra dimensione è,
rispetto alle due Province autonome che fanno sempre da
riferimento, almeno di uno a quattro, separatamente, quindi se le
due province fossero assieme sarebbe di uno a otto, facendo le
dovute proporzioni.
Per quanto riguarda il terzo punto, cioè se è intenzione
dell
'
Assessore promuovere l'utilizzo degli studi medesimi,
come ho avuto modo di dire, già nella primavera 2008 è stata
implementata la nuova denominazione turismo e operatori, e quindi
c'è questo intendimento, ma non solo, se posso concludere, per
l'Assessorato, così come per le varie strutture che vivono,
respirano, c'è un rapporto di osmosi con il territorio e se ha
avuto modo di raccogliere delle sensazioni e degli elementi da
quella conferenza che abbiamo avuto il 18, c'è una voglia di fare
importantissima, quindi da questo punto di vista c'è una richiesta
continua da parte degli operatori di essere messi al corrente, di
voler collaborare. Tutto questo fa pensare che potrebbe aprirsi una
nuova pagina dove tutti cercano di muoversi e di remare nella
stessa direzione e questo obbliga la nostra struttura a creare
questa comunità virtuale, dove ognuno nell'ambito delle sue
competenze, mette il suo contributo.
Président
- La parole au Conseiller Secrétaire
Tibaldi.
Tibaldi (PdL)
- Vede, Assessore, noi remiamo tutti nella
stessa direzione e se facciamo queste iniziative è perché non
vogliamo che il timoniere si addormenti ma tenga in adeguata
considerazione tutte le risorse e gli strumenti a nostra
disposizione.
L'interpellanza ha avuto una risposta, che è quella che terrete
in adeguata considerazione gli studi precedenti, noi non possiamo
che essere soddisfatti di questa dichiarazione e vedremo quali
saranno gli elementi di interesse, visto che purtroppo è rimasta
inevasa questa porzione di risposta, al nostro quesito numero
due.
Lei ci ha detto che ha fatto un'audizione in IV Commissione con
un rappresentante di SL&A, una conferenza di presentazione fra
il 18 e 19 novembre, la nostra iniziativa porta la data del 14
novembre, ci fa piacere che questa abbia costituito l'ulteriore
stimolo per darle questa opportunità, ma lei deve tener presente
una cosa: noi non siamo obbligati a partecipare a commissioni nelle
quali non siamo titolari o a conferenze che lei indice con la
stampa, abbiamo un nostro rappresentante che ha tutto il diritto di
partecipare e rappresenta a pieno titolo il nostro gruppo, ma se il
sottoscritto o il collega Lattanzi le formulano dei quesiti in
quest'aula, lei ha il dovere di risponderci. Quindi non è che le
sia costato molto ripetere ciò che ha detto in conferenza stampa o
ai colleghi della IV Commissione. Ci mancherebbe che espropriassimo
il Consiglio della sua funzione di cognizione dialettica che
intercorre fra le parti non solo politiche ma anche fra i colleghi
interroganti o interpellanti e gli assessori che rispondono.
Speriamo che lei abbia fatto una rassegna adeguata degli studi,
effettivamente numerosi, che la Regione ha commissionato in questi
anni, dal 1970 dove la Giunta regionale commissionò al Centre de
recherche de haute montagne de Grenoble un primo studio ampio e
profondo, per arrivare a quello della Ca' Foscari del '98, a quello
della SVG del 2005; è vero che nel corso degli anni c'è stata una
evoluzione dei mercati, ma è anche vero che questi studi nei loro
contenuti sono spesso ripetitivi e dal 1970 ad oggi non c'è poi
stato un grosso stravolgimento. C'è stata una proliferazione di
ingaggi, di incarichi e questo è agli atti. Per quanto riguarda i
contenuti, ci pare quasi che ci sia questo filo conduttore che da
allora ad oggi riprende tesi e analisi che si replicano e quindi
possono essere riprodotte con una certa semplicità.
Ci auguriamo che SL&A ci dia qualche novità in più, visto
che l'ingaggio è importante noi siamo fiduciosi e abbiamo comunque
il collega Benin che in IV Commissione sarà un attento osservatore
e suggeritore in materia turistica.
