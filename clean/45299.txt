Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 2072 del 14 dicembre 2022 - Resoconto
OGGETTO N. 2072/XVI - Interrogazione: "Notizie relative
all'iter seguito dalla Struttura regionale competente per
l'assunzione di personale dell'organico del Corpo Valdostano dei
Vigili del Fuoco".
Sammaritani (Presidente) -
Riprendiamo i lavori con la
trattazione della prima interrogazione, punto n. 9 all'ordine del
giorno. Risponde il presidente Lavevaz.
Lavevaz (UV) -
Credo sia innanzitutto utile inquadrare la
questione, visto che dobbiamo cambiare registro rispetto a due
giorni e mezzo di discussioni di altro tipo.
Con quest'interrogazione si chiedono notizie relative all'iter
seguito dalla struttura regionale competente per l'assunzione di
personale dell'organico del Corpo valdostano dei Vigili del Fuoco,
quindi per sapere quale sia stato l'iter seguito dalla struttura
competente con riferimento cronologico agli incontri, alle chiamate
dell'ufficio, ai candidati e agli atti, anche interni,
prodotti.
È utile inquadrare la questione, anche se credo sia abbastanza
nota a tutti: parliamo della graduatoria del concorso per il
reclutamento dei Vigili del Fuoco, che è una graduatoria vecchia di
otto anni e dalla quale l'Amministrazione ha attinto negli anni per
assumere nuovi Vigili; è stata prorogata nel tempo diverse volte,
in ultimo con la finanziaria dell'anno scorso, col collegato alla
finanziaria, quindi con la legge regionale n. 35/2021.
Come è noto, gli articoli che prorogavano questa graduatoria
sono stati oggetto d'impugnativa da parte del Governo centrale
davanti alla Corte costituzionale. Siamo in attesa di decisioni che
dovrebbero e potrebbero peraltro arrivare a ore.
Per non vanificare lo sforzo che era stato fatto con questa
proroga, la Regione ha richiesto, cosa non proprio abituale, di
anticipare la discussione in Corte, in modo da avere una sentenza
in tempo utile affinché si possa utilizzare questa graduatoria,
quindi con l'avvio dei Vigili del Fuoco al corso propedeutico
all'assunzione, che dev'essere fatta entro fine anno per fare in
modo che la graduatoria rimanga utile.
Nelle more di questa sentenza, proprio per garantire la giusta
possibilità a questi Vigili o aspiranti Vigili, eventualmente
assunti anche in tempi stretti, l'Amministrazione ha avviato le
procedure per il reclutamento proprio per questi motivi, includendo
anche le visite mediche necessarie.
Dopo questa introduzione, vengo alla definizione dell'iter
svolto, che vi elenco in maniera più dettagliata.
Dopo una serie di confronti interni, il 5 ottobre 2022 si è
svolta una riunione tra le strutture regionali interessate per
definire congiuntamente le modalità di assunzione degli aspiranti
Vigili del Fuoco.
In quella sede - considerato che il Comandante del Corpo ha
precisato che la tipologia di mestiere sulla base della quale erano
state effettuate le graduatorie del concorso, approvate con
provvedimento dirigenziale 1418 nell'ormai lontano 2014, era
ininfluente per le esigenze del corpo, che sono di carenza numerica
in questo momento - si era convenuto di convocare i primi idonei di
ciascuna graduatoria a scorrimento fino alla copertura dei quindici
posti disponibili.
Si era altresì previsto che, tenendo conto di eventuali rinunce,
si sarebbe proceduto con le graduatorie più numerose in via
prioritaria, utilizzando la graduatoria di autista, quella più
rappresentata nel bando del 2014.
In data 7 ottobre sono stati convocati gli idonei, ancora
presenti nelle graduatorie per mestiere, approvate all'epoca, alla
presenza del Presidente della Regione, del coordinatore del
Dipartimento legislativo e del coordinatore di Dipartimento del
personale.
L'incontro è stato convocato anzitutto per chiarire ai candidati
la complessità del quadro nel quale non poteva essere data garanzia
dell'assunzione, proprio per l'attesa della pronuncia da parte
della Corte Costituzionale.
In particolare è stato evidenziato ai partecipanti che
l'Amministrazione regionale, consapevole che il procedimento
avrebbe potuto essere caducato da una decisione non favorevole per
l'ente, intendeva comunque avviare le procedure per il reclutamento
dei quindici Vigili del Fuoco; si è altresì indicato che il
criterio che sarebbe stato utilizzato per le chiamate degli
aspiranti Vigili, sarebbe stato lo scorrimento orizzontale delle
graduatorie fino all'esaurimento dei posti.
Successivamente all'incontro, gli uffici competenti hanno
provveduto a convocare i candidati per il 17 ottobre ai fini
dell'accettazione o della rinuncia.
A seguito di un ulteriore approfondimento da parte della
Dirigente della struttura Amministrazione e formazione del
personale competente all'assunzione, è stata annullata la
convocazione del 17 ottobre e adottato il provvedimento
dirigenziale n. 6.652 del 9 novembre 2022 con cui ha stabilito che
si sarebbe proceduto allo scorrimento sulla base dei medesimi
criteri adottati nelle precedenti assunzioni, e quindi mediante
utilizzo della graduatoria del mestiere, o del dipendente avanzato
a caposquadra o cessato.
In caso di mestieri riferiti a graduatorie esaurite o in
esaurimento, si sarebbe applicato il criterio del punteggio in
assoluto più elevato, ottenuto dai candidati in tutte le
graduatorie dei mestieri ancora capienti.
I candidati sono stati quindi convocati, in base ai criteri
adottati dal provvedimento dirigenziale sopracitato, in data 15
novembre per proporre i quindici posti vacanti così come
determinati con DGR 534/2022.
Detto questo, come dicevo nell'introduzione, a giorni dovrebbe
arrivare la sentenza della Corte Costituzionale che dovrebbe essere
depositata nel corso della prossima settimana, così mi hanno detto,
e quindi avremo contezza definitiva sul futuro di questo iter
quantomeno travagliato.
Presidente -
Per la replica il consigliere Carrel.
Carrel (PA) -
Grazie per aver ripercorso le tappe di
questa lunga storia, su cui ci siamo già confrontati diverse volte.
Ricordo che nel mese di maggio, come gruppo consiliare, avevamo
chiesto informazioni al Governo ed erroneamente ci era stato detto
che l'udienza sarebbe stata il 7 di luglio del 2020 ma è stata poi
rimandata in quanto il 7 di luglio purtroppo abbiamo avuto
solamente l'audizione sull'articolo 18 e non sull'articolo 9,
quindi ovviamente abbiamo avuto dei ritardi che sono dei ritardi
che hanno compromesso e rallentato tutto l'iter dell'assunzione di
questo personale.
Da una parte abbiamo sicuramente quello che possiamo definire un
errore dell'Amministrazione perché ce lo ha detto lei, nella data
del 7 di ottobre del 2022, anche se informalmente, anche se in una
riunione, come Amministrazione regionale abbiamo detto a quindici
persone che avremmo scelto, come Amministrazione, un determinato
criterio che poi però puntualmente, con il PD 6652, abbiamo
cambiato, e questo credo che sia un dato di fatto e un atto che non
vada assolutamente nella direzione che noi auspicavamo, cioè di
chiarezza, almeno nei requisiti, poi giusti o sbagliati, questi si
possono discutere, ma credo che sarebbe stato giusto tenere una
linea coerente con quanto detto od oppure sarebbe stato meglio
insomma convocare la riunione quando si era decisa la linea da
tenere.
Per quanto riguarda l'udienza che si è tenuta nel mese di
novembre, l'ho ascoltata tutta e il tema di fatto contestato non è
assolutamente la competenza della Regione a legiferare in materia,
ma è il "quando si fa il corso di formazione" e quindi se questa
graduatoria è attuale o no.
O meglio, la graduatoria è vecchia, e non abbiamo dubbi perché è
del 2011, ma quello che ci chiedevano era se il corso di formazione
era stato fatto nel 2011, e quindi oggi poteva essere che chi
andavamo ad assumere non aveva più i requisiti perché avevamo fatto
il corso nel 2011, oppure se il corso sarebbe stato fatto
adesso.
Mi dispiace dirlo, ma l'avvocato che ci rappresentava in quella
situazione non ha saputo rispondere a questa domanda e questo
sicuramente ha complicato la situazione, mi auguro che vi sia stata
la possibilità per gli uffici competenti di integrare, perché era
sufficiente ribadire in quella audizione - io penso che l'abbiamo
ascoltata tutti coloro che hanno seguito questa problematica - era
sufficiente dire: "Sì, il corso deve ancora partire, quindi se le
persone che abbiamo selezionato, queste 15 persone, non sono
idonee, non passeranno il corso, non verranno assunti e quindi non
creiamo nessun tipo di danno".
Questo invece non è avvenuto ed è un grave fatto che in qualche
modo ci mette un po' di pessimismo per quello che aspettiamo dalla
Corte Costituzionale, perché, se avessimo avuto una risposta
differente da parte dell'avvocato che rappresentava la Regione,
sicuramente avremmo avuto una posizione più forte perché continuo a
dirlo e ne sono convinto, ne abbiamo bisogno ed era un atto giusto
quello di questa proroga della graduatoria dei Vigili del
Fuoco.
Quindi quello che volevamo mettere in risalto era proprio questo
errore da parte dell'Amministrazione: di definire prima in una
riunione un determinato criterio e poi sceglierne un altro, questa
è sicuramente una mancanza e un fatto che purtroppo dobbiamo
rimarcare anche dalla risposta a quest'interrogazione; dall'altra
parte ci premeva rimarcare che la Corte Costituzionale si
esprimerà, ma purtroppo il nostro avvocato non ha dato l'indirizzo
che noi ci auspicavamo, e cioè ribadire che il corso di formazione
per queste 15 persone verrà fatto - se verrà fatto, perché tutto
dipende dalla Corte Costituzionale - proprio nel 2023, quindi se
saranno idonei lo sceglierà il corso di formazione e non l'abbiamo
già scelto nel 2011.
