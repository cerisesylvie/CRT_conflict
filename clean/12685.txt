Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3621 del 16 luglio 1992 - Resoconto
OGGETTO N. 3621/IX Progetto Anas di rifacimento della S.S. n.
27 per il tratto Echevennoz-Etroubles.
(Interrogazione)
Interrogazione Vista la Deliberazione n. 22, in data 20
maggio 1992, del Consiglio comunale di Etroubles con cui vengono
formulati rilievi critici sul progetto A.N.A.S. di rifacimento
della strada statale n. 27 del tratto fra Echevennoz ed
Etroubles;
Rilevato che, in tale Deliberazione, il Consiglio comunale
lamenta di non aver neppure ricevuto dall'A.N.A.S. una copia del
progetto;
Al fine di conoscere le caratteristiche e l'iter del citato
progetto relativo alla strada statale n. 27, nonché le risposte
date al Comune di Etroubles;
il sottoscritto consigliere regionale del Gruppo Verde
Alternativo
Interroga
l'Assessore ai Lavori Pubblici per conoscere:
1) le caratteristiche del progetto A.N.A.S. di rifacimento della
strada statale n. 27 del tratto Echevennoz-Etroubles;
2) l'iter finora svolto nell'esame ed approvazione del progetto
e le procedure che ancora devono essere espletate;
3) gli estremi delle approvazioni, delle autorizzazioni e dei
pareri finora intervenuti relativamente al citato progetto;
4) quali risposte sono state date alle richieste del Consiglio
comunale di Etroubles.
F.to: Riccarand
Presidente
Ha chiesto la parola l'Assessore ai Lavori
Pubblici Vallet, ne ha facoltà.
Vallet (UV)
Devo premettere che l'unico momento
autorizzativo nei confronti di quest'opera da parte della Giunta
regionale è una delibera di Giunta del 15 febbraio 1991 che esprime
un parere favorevole in merito all'esecuzione dei lavori di
sistemazione della superstrada 27 del Gran San Bernardo, tra il Km.
14.020 Località Echevennoz, e il Km. 16.19 Capoluogo di
Etroubles.
La delibera ha ottenuto il parere favorevole della
Sovrintendenza di cui potrò fornire copia al Consigliere
Riccarand.
Per quanto riguarda le caratteristiche dell'opera di cui stiamo
parlando, si tratta principalmente dell'esecuzione di una variante
al tracciato stradale esistente da realizzarsi in parte su viadotto
a valle dell'attuale superstrada 27.
In rapporto all'iter fin'ora svolto nell'esame e approvazione
del progetto nonché alle procedure che ancora devono essere
espletate, da informazioni assunte presso l'A.N.A.S., lo stesso
sarebbe stato svolto in maniera completa tant'è che i lavori sono
stati affidati e sono in corso di esecuzione.
In riferimento alla terza domanda, gli estremi dell'approvazione
per quanto di nostra competenza, esiste un riferimento a due
protocolli, il n. 465 dell'ufficio regionale di urbanistica e il n.
25855 dei Beni culturali, del 10 gennaio 1991, che sono alla base
della delibera di Giunta che esprimeva parere favorevole.
Quali sono le risposte date alle richieste del Consiglio
comunale di Etroubles. Qui devo dire che entriamo nel discorso
difficile dei rapporti A.N.A.S.-Amministrazioni comunali e
regionale. Nel senso che rispetto alle richieste
dell'Amministrazione comunale di Etroubles, formulate con una
delibera di Consiglio le risposte sono state negative, anzi non ci
sono state. Non si è in sostanza tenuto conto delle richieste
dell'Amministrazione comunale.
In considerazione di questa situazione, abbiamo definito per
giovedì prossimo 23 luglio, un incontro-sopralluogo nel Comune di
Etroubles, con i responsabili locali dell'A.N.A.S. e
l'Amministrazione comunale di Etroubles, per verificare le
richieste che riguardano i lavori già in esecuzione e soprattutto
per ampliare il discorso sul possibile miglioramento e
realizzazione di varianti che escludano i centri abitati di
Etroubles, St. Oyen e St. Rhémy.
In questo senso comunico anche che, prima della fine del mese di
luglio, ci sarà una riunione, di cui avevo già dato notizia, con
l'Ing. Marzi e l'Ing. Perazzin della direzione nazionale A.N.A.S.
che riguarderà questo argomento e che riguarderà altri problemi
concernenti strade statali in Valle d'Aosta.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Io chiederei all'Assessore di
verificare in modo più dettagliato quali sono gli estremi delle
varie autorizzazioni, perché la questione può essere importante per
accertare se questo iter, oltre che essere concluso, sia anche del
tutto regolare. Ricordo infine che esiste una legge regionale
sull'impatto ambientale che prevede la valutazione anche sulle
strade statali.
Credo che il Comune abbia delle motivazioni valide per
effettuare questi tipi di rilievi, quindi chiedo un controllo
accurato da parte dell'Assessore rispetto alle procedure
condotte.
