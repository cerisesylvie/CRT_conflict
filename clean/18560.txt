Classificazione
INDUSTRIA


Resoconto integrale del dibattito dell'aula
Oggetto del Consiglio n. 1667 del 27 novembre 2000 - Resoconto
OGGETTO N. 1667/XI Chiusura dell'attività della Ditta
Akerlund & Rausing. (Interrogazione)
Interrogazione Appreso che l’Impresa Akerlung
(ex Converter), a seguito della chiusura
dell’attività, avrebbe portato via i propri
macchinari, di significativo valore, per alienarli e/o utilizzarli
altrove;
Ricordato che l’Ente pubblico vanta nei confronti
di detta Impresa un consistente credito;
il sottoscritto Consigliere regionale
Interroga
l’Assessore competente per sapere:
1) se è vero che l’Impresa Akerlung ha portato
via dallo stabilimento valdostano che occupava diversi macchinari
di valore;
2) in caso affermativo, se non sarebbe stato più opportuno
evitare tale operazione, a garanzia del pagamento dei debiti
accumulati da tale Ditta.
F.to: Curtaz
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
In seguito alla cessazione
dell'attività nello stabilimento di proprietà regionale sito a
Pont-Saint-Martin, Akerlund & Rausing S.p.A. ha iniziato a
trasferire alcuni macchinari e attrezzature ivi collocati nello
stabilimento sito in Lanzo, dove continua ad esercitare la propria
attività produttiva.
Attualmente risulta che l'impresa abbia trasferito macchinari e
attrezzature per un importo di circa 2,6 miliardi e che in loco
siano ancora presenti cespiti del valore di circa 10 miliardi.
Peraltro, al fine di completare l'operazione descritta, si rende
necessario provvedere al consolidamento di alcune parti
dell'immobile che erano state danneggiate dall'incendio onde
evitare il verificarsi di possibili incidenti nella fase di
smontaggio e di rimozione dei beni.
La Regione, per venire alla questione posta dall'interrogazione,
intende favorire tale processo di riallocazione nell'intento di
ottenere nel più breve tempo possibile la disponibilità dei locali
liberi, allo scopo di consentire il rapido insediamento di
un'attività imprenditoriale sostitutiva nello stabilimento.
È opportuno precisare che le eventuali azioni di sequestro dei
beni trasferiti a garanzia dei crediti vantati da Finaosta S.p.A.
in seguito ai finanziamenti concessi all'impresa possono essere
intraprese qualora lo si ritenga necessario anche presso la sede di
Lanzo. Si rimarca a tale proposito che sono in corso trattative fra
Finaosta e Akerlund, tendenti ad ottenere una rapida restituzione
delle agevolazioni percepite.
In particolare Finaosta sta valutando la capienza delle garanzie
ipotecarie proposte dalle imprese a fronte del piano di rientro dei
finanziamenti a suo tempo concessi, quindi non escludiamo
assolutamente di procedere a questo tipo di iniziativa che viene
indicata anche nell'interrogazione; ci riserviamo di farla qualora
l'Akerlund non intenda onorare, cosa che al momento non risulta,
gli impegni assunti.
Presidente
La parola al Consigliere Curtaz.
Curtaz (PVA-cU) Prendo atto della risposta dell'Assessore che
peraltro non mi sembra completamente rassicurante perché è
assolutamente vero quello che l'Assessore ha detto che un eventuale
sequestro dei beni può essere fatto anche a Lanzo o in altri
stabilimenti ove eventualmente l'Akerlund volesse trasferire i suoi
beni, però è anche vero che il tutto diventa più difficilmente
controllabile perché mentre i beni sono a Pont-Saint-Martin la
Regione può seguirne le vicende, se invece questi beni vengono
prima portati a Lanzo e poi da qualche parte ancora, questo tipo di
operazione rischia di far venire meno le garanzie che la Regione ha
circa il regolare pagamento delle pendenze che ancora l'Akerlund ha
nei confronti della Finaosta.
In ogni caso prendo atto delle sue rassicurazioni e voglio
augurarmi che questo trasferimento di macchinari per un valore
presuntivo che lei ha indicato in 2,6 miliardi non vada a
detrimento delle ragioni creditizie della finanziaria pubblica.
