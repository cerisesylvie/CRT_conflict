Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1500 del 28 luglio 2000 - Resoconto
OGGETTO N. 1500/XI Disegno di legge: "Ulteriore finanziamento
della legge regionale 7 aprile 1992, n. 14 (promozione della
direttrice ferroviaria del Gran San Bernardo)". (Reiezione di
ordine del giorno)
Articolo 1
(Autorizzazione di spesa)
1. È autorizzata, per l'anno 2000, la spesa di lire 850 milioni
(euro 438.988,36), per l'anno 2001 la spesa di lire 500 milioni
(euro 258.228,45) e per l'anno 2002 la spesa di euro 258.000, per
l'ulteriore finanziamento delle azioni previste dalla legge
regionale 7 aprile 1992, n. 14 (Promozione della direttrice
ferroviaria del Gran San Bernardo).
Articolo 2
(Disposizioni finanziarie)
1. Gli oneri di cui all'articolo 1 gravano sul capitolo 68110
(Spese per interventi di promozione del progetto per il traforo
ferroviario del Gran San Bernardo e collegamenti annessi) del
bilancio di previsione della Regione per l'anno finanziario 2000 e
di quello pluriennale 2000/2002.
2. Alla copertura della spesa derivante dall'applicazione della
presente legge si provvede mediante utilizzo delle risorse iscritte
al capitolo 69020 (Fondo globale per il finanziamento di spese di
investimento), a valere sull'apposito accantonamento (codice
B.2.4.) previsto all'Allegato n. 1 del bilancio di previsione della
Regione per l'anno finanziario 2000 e pluriennale 2000/2002.
Articolo 3
(Variazioni di bilancio)
1. Al bilancio di previsione della Regione per l'anno
finanziario 2000 e pluriennale 2000/2002 sono apportate le seguenti
variazioni:
Parte spesa:
a) in diminuzione:
capitolo 69020: "Fondo globale per il finanziamento di spese di
investimento"
anno 2000 competenza lire 850.000.000
anno 2001 lire 500.000.000
anno 2002 euro 258.000
capitolo 69440: "Fondo di riserva di cassa"
anno 2000 cassa lire 850.000.000
b) in aumento:
capitolo 68110: "Spese per interventi di promozione del progetto
per il traforo ferroviario del Gran San Bernardo e collegamenti
annessi"
anno 2000 competenza e cassa lire 850.000.000
anno 2001 lire 500.000.000
anno 2002 euro 258.000.
Président
La parole au rapporteur, Conseiller Cerise.
Cerise (UV)
Guardando una carta dell’Europa
sulla quale siano indicate le grandi direttrici del traffico
esistente e quello in predicato di realizzazione risulta evidente
l’assenza di un asse che unisca
l’Italia nordoccidentale e i segmenti ferroviari in
grado di sostenere anche l’alta velocità connessi
con le reti del centro e nord Europa. In particolare la direttrice
del Gran San Bernardo rappresenta la via più breve per collegare
con ferrovia la pianura padana e, passando da Martigny, il bacino
di Ginevra e Losanna, quindi proseguendo verso nord-ovest
raccordarsi con l’asse per Parigi, mentre verso
nord-est con quelli per Berna, Basilea, eccetera. Riporto a titolo
di informazione che con questa direttrice si prevedono questi tempi
di percorrenza: Aosta-Martigny: 20 minuti; Parigi-Torino: 4,25 ore;
Parigi-Milano: 4,40 ore; Francoforte-Torino: 6 ore.
È una linea che potrebbe essere considerata complementare,
inserendosi nel grande spazio non servito, che va dalla direttrice
del Moncenisio - leggi Torino-Lione - ad est e quella del San
Gottardo-Lotschberg - leggi Milano-Zurigo - più ad ovest.
Certo essa è complementare in termini generali, ma il bacino
ch’essa servirebbe potrebbe acquisire un'opportunità
di sviluppo con spinte notevoli verso i livelli raggiunti, non a
caso dalle zone delle direttrici che fanno perno su Milano. Sotto
questo punto di vista più che essere una direttrice complementare,
quella del Gran San Bernardo può rappresentare un'infrastruttura di
riequilibrio nel quadro di una più intensificata e più articolata
fruizione dei servizi ferroviari internazionali.
Il sogno di internazionalizzare la linea ferroviaria era insito
al progetto stesso di realizzazione della tratta Ivrea-Aosta.
Ne sono testimoni i vari accenni fatti in occasione del lungo e
travagliato incedere della realizzazione di questa opera, infine
eseguita dallo Stato con il concorso finanziario dei Valdostani.
Sulla questione paiono determinate le parole pronunciate da Mons.
Duc il 4 luglio 1886 giorno della solenne inaugurazione della
tratta Ivrea-Aosta. Esse erano indirizzate alle autorità che
arrivarono con il treno augurale:
"Soyez les bienvenus au milieu
de nous. Venez vous reposer à l’ombre de nos
modestes demeures, daignez accepter la franche hospitalité qui vous
est offerte. Que ce seuil de la grande porte
d’Italie soit aujourd’hui témoin de
nos étreintes fraternelles pour devenir bientôt,
s’il plaît à Dieu, un entrepôt international par le
prolongement de la voie ferrée jusqu’au delà de la
frontière."
Il progetto di un collegamento ferroviario attraverso il Gran
San Bernardo porta date molto vecchie; al di la dei vaghi intenti
possiamo ricordare quello del francese Henry Lefèvre nel 1862 a cui
faceva seguito quello del vallesano Juvénal Dorsaz nel 1873. Il
progetto faceva seguito a studi avviati da
quest’ultimo nel 1849 e ripresi assieme al primo nel
1859. Per la verità era una proposta che prevedeva di passare nel
vallone del Menouve.
Essa era sostenuta da ambienti economici torinesi come la camera
di commercio. Non sono mancati sull’argomento
dibattiti, proposte e dichiarazioni di intenti da parte di varia e
qualificata rappresentanza.
Allora l’ipotesi Gran San Bernardo soccombette ad
altre scelte che traevano luogo da interessi più forti rispetto a
quelli in suo sostegno; è un antagonismo che per certi versi non ha
perso nulla in attualità.
La Regione con legge regionale n. 14 del 1992 aveva dato prova
di volontà politica determinata nel concretizzare questa idea. Si
deve però ricordare che la spinta data dalla Valle
d’Aosta e dal Canton du Valais non è stata sostenuta
con eguale determinazione né dalla Confederazione elvetica né dallo
Stato italiano. Bisogna però dire che precedentemente la Regione si
era mossa per far fare lo studio di fattibilità.
Da allora ad oggi cosa è cambiato, o cosa è successo, perché la
Regione intraprenda una nuova azione di rilancio della proposta di
realizzare la direttrice ferroviaria del Gran San Bernardo?
Certamente l’evento più grave e rilevante è
l’incidente al Traforo del Monte Bianco.
L’aspetto più importante di questa vicenda esige
solo l’umana pietà e rispetto per le sofferenze dei
parenti e a chi ha responsabilità politiche deriva
l’obbligo di agire perché non abbia mai più a
ripetersi una simile tragedia.
Ma l’inagibilità del Tunnel ha messo in evidenza
e ha posto sotto esame tutta la problematica connessa con il
traffico attraverso le Alpi.
Da tutte le valutazioni fatte, è emerso che le future, ingenti
crescite del traffico dovranno essere assorbite da sistemi di
trasporto diversi da quello su gomma e in particolare trasferiti
alla rotaia alla quale va al più presto comunque attribuita quanto
prima una quota dell’attuale volume di trasporto
merci. Da qui la necessità di potenziare gli assi ferroviari
esistenti e rafforzare la rete anche con nuove linee internazionali
tra le quali potrebbe esserci anche quella per il Gran San
Bernardo, come evidenziato precedentemente.
Un altro passaggio che dobbiamo tenere in considerazione è la
convenzione per la protezione delle Alpi e il relativo protocollo
sui trasporti che sollecitano un alleggerimento degli impatti
ambientali conseguenti al transito degli automezzi nel territorio
alpino e le sue espressioni.
Non sono più solo reazioni emotive o ideologiche quelle di
cittadini singoli o componenti di associazioni, non sempre
necessariamente ambientaliste, che chiedono di liberare le Alpi dal
traffico pesante. La loro voce e le loro istanze di giorno in
giorno fanno proseliti e non è lontano il momento in cui saranno
capaci di condizionare gli orientamenti in fatto di trasporti
nazionali e internazionali.
La stessa finanziaria dello Stato ha destinato per il 2000 e il
2001 la somma di lire 2,5 miliardi l’anno per lo
studio di fattibilità di questa linea ferroviaria. Inoltre va
richiamata la nota in data 17 dicembre 1999 a firma
dell’Amministratore delegato delle Ferrovie dello
Stato, Giancarlo Cimoli, indirizzata al Prof. Pietro Giada, allora
Sottosegretario al Ministero del Tesoro e al Senatore Romualdo
Coviello, Presidente della V Commissione del Senato, con la quale
egli comunica testualmente:
"? Confermo che in breve tempo e
d’intesa con la Regione Valle d’Aosta
darò il via agli studi di fattibilità necessari per la
realizzazione dell’opera relativa alla nuova
trasversale alpina dalla pianura padana al vallese (Ch)
Aosta-Martigny?".
Sono queste due testimonianze che denotano un nuovo approccio
verso la realizzazione di questa opera da parte dello Stato
italiano. Infine si ricorda come la Comunità di interesse per il
Traforo del Gran San Bernardo, costituita ad Aosta il 17 dicembre
1991, che nel frattempo si è rafforzata con la partecipazione e
l’interessamento della Provincia di Biella e del
Verbano-Ossola, con il supporto del Conseil Vallée
d’Aoste, dopo un periodo di inazione ha manifestato
l’intenzione di riprendere, con rinnovato slancio,
la propria attività in favore della realizzazione di questa
direttrice ferroviaria.
Quanto sin qui esposto evidenzia come il percorso su rotaia
Santhià-Aosta-Martigny conosca nel versante italiano e nel Vallese
un nuovo rilancio e come su di esso converga o potrebbe convergere
l’interesse da parte di più organizzazioni.
Ognuno di questi soggetti è ora chiamato a partecipare alla fase
di approfondimento, di divulgazione e di verifica della fattibilità
ed è in questo contesto che si inserisce il presente disegno di
legge.
Esso richiama le finalità della vigente legge regionale n. 14/92
che porta per titolo: "Promozione della direttrice ferroviaria del
Gran San Bernardo" e le azioni in essa previste che si intendono
ulteriormente finanziare.
La somma prevista ammonta a circa 1 miliardo e
ottocentocinquanta milioni, nel triennio 2000-2002, con imputazione
della stessa su apposito capitolo specificatamente destinato a
questo scopo e previsto nel bilancio di previsione
dell’anno in corso e in quello pluriennale.
Come si evince dalla relazione allegata al disegno di legge e da
quanto è emerso in sede di audizioni il Governo regionale ha già
individuato la destinazione della spesa o quantomeno le iniziative
ch’essa dovrebbe sostenere. Le realizzazioni che si
intende perseguire, con la somma resa disponibile dal presente
disegno di legge, e che più avanti si rappresentano, derivano anche
dagli impegni assunti e concordati con gli altri partners, che
operano in favore di questa direttrice ferroviaria,
anch’essi impegnati con il concorso di somme
equivalenti.
Mentre ritengo che si possa far rientrare
nell’ambito di un'ovvia attività amministrativa il
funzionamento di un servizio di segreteria valdostano di supporto
al costituito Ufficio di coordinamento della "Communauté
d’intérêts du Grand Saint-Bernard" più marcante è
l’aggiornamento dello studio di fattibilità di
questa direttrice ferroviaria. È una scelta che intende affiancare
e per certi versi sollecitare l’analoga iniziativa
presa, come si è visto, dallo Stato italiano. Ricordo come il primo
studio di fattibilità, redatto dall’Università di
Trieste, dati 1990, per cui la necessità di un suo aggiornamento è
scontata. Teniamo conto che si tratta di un progetto di notevole
portata essendo relativo ad una linea ferroviaria adeguata per
l’alta velocità, 250 chilometri/ora, della lunghezza
totale delle linee di 163 chilometri, delle quali più di 50 in
traforo e con tempi di realizzazione di circa 10 anni.
È del tutto lecito ipotizzare che le altre due iniziative, ossia
la produzione di materiale informativo e
l’organizzazione di un congresso internazionale da
tenersi in Saint-Vincent il prossimo autunno, possano avere
riflessi politici e sociali, immediati e di notevole rilievo.
Credo sia fondamentale che su un’opera di così
grande importanza i cittadini dispongano della più ampia conoscenza
possibile. È un passaggio necessario per il loro coinvolgimento al
fine che possa esservi su questa proposta un convinto assenso o
eventualmente un altrettanto determinato dissenso. Ciò che mi pare
importante è che non vengano assunte decisioni di simile portata
senza sgombrare l?informazione, corretta e obiettiva, da zone
d’ombra.
Oggi le motivazioni per le quali si propone la realizzazione di
questa direttrice sono solo in parte collimanti con quelle che
avevano scaldato gli animi e dato impulso alla richiesta di linee
ferroviarie internazionali, a partire dalla seconda metà del secolo
scorso sino all’apertura dei trafori stradali.
Oggi la Valle d’Aosta dispone di due valichi
percorribili per circa metà anno, una rete di strade, comprese
quelle statali, di buon livello, due trafori di cui uno presto e
pressoché connesso con il reticolo autostradale dei versanti
francese e italiano, un aeroporto che si sta attrezzando per
apprezzabili collegamenti aerei.
Tutto ciò testimonia che essa, a differenza di quanto avveniva a
metà del secolo scorso non soffre il timore di isolamento, ma la
Valle dispone di un servizio ferroviario mediocre e insoddisfacente
tanto da generare da parte degli utenti una sorta di disaffezione
verso il suo utilizzo che per conseguenza resta al di sotto del suo
potenziale.
In simile situazione e nella prospettiva futura che sia la
ferrovia il principale strumento di trasporto internazionale tra le
Alpi, la Valle d’Aosta potrebbe conoscere certo non
l’isolamento, ma una forma di marginalizzazione
negativa pregiudizievole a settori importanti della propria
economia con effetti negativi sullo sviluppo socio-economico.
Sono in gioco oggi, come per il passato, degli interessi che
contrappongono l’area di cui fa parte la Valle
d’Aosta con quelli di realtà politiche ed economiche
dei Paesi più o meno vicini; questo è un tema che va sviluppato con
lucidità e determinazione. La valutazione tesa a dimostrare che
questa opera è principalmente strategica agli interessi della
Regione per rapporto ad altri aspetti, ovvero se i benefici che
complessivamente deriverebbero alla Valle d’Aosta,
nell’ottica della sua partecipazione a processi di
sviluppo dei trasporti internazionali, superano il costo totale dei
sacrifici ch’essa deve sopportare, è fondamentale e
propedeutica a ogni decisione.
Non mi riferisco bene inteso solo ad eventuali esborsi
finanziari che comunque non sono da sottovalutare considerato che
il costo dell’opera è preventivato in 5.300
miliardi, ma anche a quelli derivanti dalla presenza di cantieri,
dagli impatti ambientali perenni, dal consumo di territorio,
dall’ulteriore appesantimento infrastrutturale di
una realtà territoriale piccola che gioca parte della sua
attrattiva generatrice di ricchezza su ben altre e opposte
valenze.
Vero è che vanno considerati i ritorni economici e occupazionali
derivanti dall’indotto per
l’esecuzione delle opere. Non possiamo ignorare, o
far finta che siano irrilevanti, le correnti di opinione e le voci
che si interrogano sull'opportunità che si continui a perseguire la
realizzazione di opere pubbliche di grande portata in un vorticoso
e parossistico atteggiamento rivolto al fare che spesso facilita
l’allontanamento da ciò che dovremmo essere.
Né va sottovalutato il fatto che l’alta velocità
trova larghi dissensi anche se ciò avviene per ragioni a volte
contrapposte. Non mi si fraintenda, non è mia intenzione confutare
gli impulsi che si vogliono dare alla realizzazione di questa opera
bensì evidenziare l’importanza che essi agiscano
all’interno di una larga partecipazione popolare
dove possono trovare spazio, in un contesto bene informato, anche
sensibilità dissidenti.
Circa la spesa vale la pena osservare che il piano decennale dei
trasporti testé approvato destina per le ferrovie 94.660 miliardi
di cui 55.600 miliardi di priorità. Ciò significa che il costo
della linea del Gran San Bernardo (5.300 miliardi in 10 anni)
equivale a quella degli investimenti prioritari di un anno per
l’intera rete nazionale, ma se si rapporta alla
quota parte della competenza italiana (ipotizzata al 50 percento)
essa diventa un ventesimo di questa ovvero un trentasettesimo della
cifra stanziata dal piano decennale dei trasporti e quindi del
tutto sostenibile e compatibile con le risorse impiegate in questo
settore dallo Stato.
Tutto ciò senza considerare l’eventuale e a mio
avviso indispensabile e salutare partecipazione di soggetti diversi
dallo Stato. Sono poi illuminanti e per certi versi istruttive le
dichiarazioni dei Ministri Pierluigi Bersani e Nerio Nesi in sede
di presentazione del piano avvenuta nei giorni scorsi.
"Il
problema?"
- hanno detto -
"? non sta nel finanziamento
delle opere, ma nella capacità di spendere i soldi?"
. A buon
intenditor?
Il convegno di Saint-Vincent mi auspico ampli ulteriormente lo
spazio delle conoscenze e chiarisca il ruolo della ferrovia
nell’ambito dei trasporti internazionali e le
ragioni per le quali una realtà come la nostra deve trasformarsi da
ramo ferroviario secco in segmento fondamentale della rete
ferroviaria internazionale senza tuttavia ignorare il concorso che
questa trasversale può e deve dare alla riqualificazione del
servizio ferroviario in uso alla collettività valdostana per le sue
esigenze di mobilità non solo interna, compreso
l’assetto dell’impianto
dell’area ferroviaria di Aosta.
Sono queste le ragioni, che non sono certo tutte, per le quali
ritengo che questa legge, sebbene modesta nel suo articolato e
nella sua implicazione finanziaria, rivesta un elevato valore
prospettico.
In chiusura mi sia permesso un piccolo enunciato. Se è vero,
come è vero che a suo tempo furono molte le voci, compresa quella
dello Stato italiano, che assentivano alla realizzazione della
tratta ferroviaria Ivrea-Aosta anche allo scopo dichiarato di
italianizzare la Valle d’Aosta, noi oggi potremmo
chiedere a tutti coloro che possono contribuire alla direttrice
Santhià-Aosta-Martigny, Stato compreso, di attivarsi per la sua
realizzazione al fine di accelerare il processo di europizzazione
della Valle d’Aosta, di un'ampia parte del Piemonte
e della Repubblica Cantone del Valais; se siamo convinti che questa
infrastruttura costituisca un fattore di accelerazione in tale
direzione.
Président
La discussion est ouverte.
La parole au Conseiller Curtaz.
Curtaz (PVA-cU)
Volevo fare alcune brevi osservazioni su
questo disegno di legge che, se non ho capito male, trattandosi di
un disegno di legge dell'ultima ora, non riguarda tanto le
problematiche della realizzazione dell'Aosta-Martigny, ma riguarda
le problematiche della promozione dell'idea Aosta-Martigny.
Ho già avuto modo di esplicitarlo in quest'aula, in linea di
principio che ci siano delle trasversali ferroviarie, direi
numerose trasversali ferroviarie che attraversano le Alpi per
alleggerire il traffico su gomma e trasferirlo su rotaia, ci vede
ovviamente d'accordo. Non possiamo neanche sostenere che le
trasversali ferroviarie vanno bene se vengono fatte fuori dalla
Valle d'Aosta.
Io però credo che in questo caso, forse perché sono stato
distratto in questi mesi, non siano stati ancora chiariti a
sufficienza gli obiettivi che la Valle d'Aosta si pone con questa
opera. Mancano a mio giudizio in maniera chiara gli obiettivi
politici dell'opera.
Io non ho ancora capito se si fa l'Aosta-Martigny, estremizzo le
due opzioni, per far circolare delle merci dalla pianura padana al
nord Europa e allora la Valle d'Aosta diventa l'ennesimo corridoio,
diventa ancora una volta il corridoio del trasporto, per cui avremo
il corridoio per i TIR e quello per i treni e questa è una scelta a
cui l'alta velocità in un certo senso sembra preludere, oppure se
si fa una ferrovia di carattere internazionale che abbia
soprattutto un'utilità per il trasporto, oltre che delle merci,
delle persone e quindi con un effetto positivo a cascata per
l'economia valdostana, per il turismo, eccetera. Io questa cosa non
ce l'ho chiara, in quest'aula non l'ho mai sentita dichiarare
espressamente dal Governo, invece sarebbe un dato importante perché
ci aiuta a riflettere quale tipo di impostazione si vuole dare a
questa opera e questa è la prima riflessione.
Al di là della petizione di principio, sulla quale credo siamo
tutti d'accordo in quest'aula e noi per primi, oggi ci occupiamo di
un'attività di promozione, praticamente la stessa attività di
promozione che aveva espletato la vituperata "Giunta Bondaz" e che
aveva visto l'astensione dei Consiglieri dell'Union Valdôtaine
allora.
Rifinanziamo una legge del 1992, che il partito di maggioranza
relativa allora non aveva votato, per fare un'attività di tipo
promozionale della cui opportunità e necessità non possiamo
nascondere quanto meno delle perplessità anche perché l'importo che
viene stanziato in un triennio è un importo piuttosto consistente
per un'attività del genere: verranno spesi 2.350 milioni per la
sola promozione del progetto.
Voglio infine dire una cosa che forse sarà sgradita al Governo
regionale, ma avanzo un sospetto: che questa attività promozionale
venga incontro a un'esigenza di tipo politico che ha poco a che
fare con l'Aosta-Martigny che è quella di mettere l'acceleratore
sull'attività di propaganda su questa linea, che oggi ha poche
probabilità di realizzazione, concentrando l'interesse su questa
opera per far passare in secondo piano proprio nel periodo in cui
si andrà a fare l'attività di promozione il fatto che il Governo
regionale e questa maggioranza hanno deciso la riapertura del Monte
Bianco ai TIR.
C'è una coincidenza fra i periodi: in prossimità della
riapertura del Monte Bianco ci sarà questo battage pubblicitario a
favore dell'Aosta-Martigny, come per dire:
"Tranquilli, cari
cittadini valdostani, vi ridiamo i TIR? eccetera, ma è questione di
poco tempo, stiamo facendo di tutto per avere fra 15-20 anni
l'Aosta-Martigny"
.
Questo sospetto lo esterno, lo rappresento a questo Consiglio e
all'opinione pubblica perché se di questo si trattasse, oggi
approveremmo una legge con delle finalità che non sono quelle
espressamente dichiarate dal provvedimento e che ci lasciano
qualche perplessità.
Président
La parole au Conseiller Frassy.
Frassy (FI)
Siamo ormai abituati ad esaminare delle leggi
che vengono iscritte con grande urgenza e grande fretta, delle
leggi con pochissimi articoli; qui con tre articoli si riescono ad
impegnare ingenti risorse, alcune volte queste ingenti risorse
vengono impegnate su progetti che possono essere anche
condivisibili in via generale.
Il problema è che spesso la fretta è una cattiva consigliera e
sotto la spinta dell'urgenza molte volte si rischia di cadere
nell'equivoco ovvero pur condividendo la sostanza diventa difficile
capire nel concreto verso quali conclusioni si vada a parare.
Il problema della ferrovia del Gran San Bernardo, la "direttrice
Aosta-Martigny" cosiddetta, è un problema sul quale penso siano
stati scritti fiumi di inchiostro. Ricordava i progetti del secolo
scorso il relatore Cerise nell'illustrare il disegno di legge ed è
bene ricordare che di progetti ne sono stati fatti parecchi dal
1850 ad oggi; è uno di quegli argomenti che ha affascinato
lungamente la popolazione e soprattutto le amministrazioni che si
sono succedute al governo di questa Regione, della città di Aosta,
dello Stato italiano prima ancora che fosse tale.
L'episodio più recente dell'Aosta-Martigny è quello della legge
n. 14/92. Con tale legge, con qualche articolo in più rispetto
all'attuale legge, si ipotizzava di costituire una società mista
avente quali fini lo studio, la progettazione e la costruzione di
questa trasversale alpina e si ipotizzava tutta una serie di altri
necessari interventi quali un interporto nella zona di Pollein e
l'inserimento della rete ferroviaria valdostana nell'alta velocità
europea. Il tutto era finanziato con 900 milioni.
La relazione del collega Cerise è stata sicuramente interessante
perché ha fatto la fotografia di quelle che erano le aspettative e
le iniziative; riteniamo però che manchi un passaggio in quella
relazione ed è un passaggio importante per capire in quale
direzione oggi si vuole muovere, cioè manca il consuntivo della
legge n. 14/92.
Quella legge ha impegnato ben 900 milioni e, al di là del
ricordato progetto effettuato dall'Università di Trieste, nulla è
stato detto sul perché questo progetto non si è concretizzato,
probabilmente si riserverà di fare alcune valutazioni politiche
l'Assessore in sede di dibattito, però bisogna interrogarci se
effettivamente la situazione che ha enunciato in relazione il
collega Cerise: il tunnel, la finanziaria, le affermazioni
dell'amministratore delegato, forse me ne sfugge qualcun'altra,
sono effettivamente scenari nuovi e sufficienti per dare gambe a
questo progetto o se invece sono solo dei pretesti per creare un
battage pubblicitario che non si concretizzerà in nulla come già
avvenne con la legge n. 14/92.
Perché abbiamo questa perplessità? L'abbiamo perché il disegno
di legge nulla dice su ciò che si vuole fare se non in una
striminzita relazione che la Giunta ha presentato in
accompagnamento al disegno di legge, dalla quale deduciamo che il
finanziamento, almeno per quanto riguarda gli 850 milioni
ipotizzati per l'attuale bilancio dell'anno 2000, dovrebbe servire
essenzialmente per tre iniziative: un servizio di segreteria, un
aggiornamento dello studio di fattibilità e l'organizzazione di un
congresso internazionale a Saint-Vincent.
Abbiamo delle remore, delle perplessità e su queste remore e
perplessità, che vado ad illustrare, vorremmo avere delle
risposte.
Questi 850 milioni, secondo la filosofia dell'Assessore Agnesod
di ieri durante la discussione sulla variazione al bilancio di 52
miliardi, che era poca cosa, sono niente! Rispetto però a un'ottica
diversa, ossia di quello che è il valore del denaro e soprattutto
del denaro pubblico, riteniamo che 850 milioni siano una bella
cifra con cui si possono fare tante cose utili e si può fare anche
molta propaganda inutile.
Intanto vorremmo capire: questo servizio di segreteria come si
costituisce, come si inserisce, cosa prevede, come si concretizza?
Da una stima che abbiamo fatto un servizio di segreteria, composto
da due persone, per questo secondo semestre lo stimiamo a un costo
complessivo di 90 milioni, sul secondo semestre fanno 45 milioni;
probabilmente ci saranno le spese per dei locali, perché forse
l'Amministrazione non ha più locali disponibili perciò bisognerà
aggiungere un altro paio di milioni per affittare i locali,
comunque non andiamo oltre i 60 milioni per le spese di
segreteria.
Aggiornamento dello studio di fattibilità: sarebbe importante
anzitutto capire cosa è costato questo studio, rispetto ai 900
milioni stanziati con la legge del 1992, per capire cosa può essere
necessario per aggiornare lo studio stesso e soprattutto capire se
sia possibile il suo aggiornamento in sei mesi, tenendo conto che
non sono più sei mesi, ad agosto difficilmente accade qualcosa e di
conseguenza ci sarebbero sì e no tre mesi per poter realizzare
l'aggiornamento e impegnare queste spese.
Forse la parte sulla quale ci sono meno incertezze, non dal
nostro punto di vista ma dal punto di vista dell'Assessore, è
l'organizzazione di un congresso internazionale a Saint-Vincent
anche perché questa è già calendarizzata in quel di Saint-Vincent
per l'autunno 2000, allora vorremmo capire se saranno previste
risorse per 100, 400, 600 milioni per organizzare questo congresso
e vorremmo anche capire come sia pensabile organizzare un congresso
in autunno non avendo al momento contezza sui tempi necessari per
l'aggiornamento dello studio di fattibilità. Cosa andiamo a
raccontare in una sede internazionale come vuole essere questo
congresso se non abbiamo un aggiornamento delle previsioni
progettuali?
Diceva Cerise nella sua relazione che è importante coinvolgere
la comunità su questo argomento; pensiamo che forse su certi
argomenti la comunità sia oltre che coinvolta, già convinta e
auspichi che dalle parole finalmente si possa passare ai fatti.
Abbiamo la sensazione che con questa legge, Assessore, si vadano a
finanziare 850 milioni di parole per il 2000 e 1 miliardo per il
2001 e il 2002.
Allora – fra l'ironico e il serio - consiglierei
all'Assessore di essere più scaramantico e perciò di cancellare la
sede di Saint-Vincent che non portò bene al precedente progetto,
nonostante "Stampa Sera" di mercoledì 1° febbraio 1989 titolasse:
"Finalmente si farà il collegamento ferroviario fra Aosta e
Martigny. Il progetto di fattibilità è stato presentato questa
mattina a Saint-Vincent". Dal 1989 ad oggi è passato molto tempo!
Eviterei, Assessore di ritornare a Saint-Vincent semplicemente
forse per una questione di scaramanzia.
Vorrei anche ricordare che dopo il convegno di Saint-Vincent
fatto a febbraio l'8 e il 9 maggio ad Aosta vi fu un congresso
internazionale nel sottostante salone delle manifestazioni. La
divulgazione, la sensibilizzazione della comunità locale e
internazionale nel 1989 sicuramente fu fatta, il problema è che
evidentemente non basta la sensibilizzazione della comunità se non
vi sono le volontà politiche e soprattutto le risorse economiche e
finanziarie.
Allora, al di là delle dichiarazioni fatte dall'amministratore
delegato delle Ferrovie di Stato, rese per altro a dicembre 1999,
dicendo che a brevissimo l'Aosta-Martigny sarebbe stata oggetto di
interessamento da parte delle ferrovie e al di là della
finanziaria, vorremmo capire l'impegno contenuto nella finanziaria
dello Stato ad oggi in cosa si è concretizzato, con quali azioni,
con quali prospettive perché sappiamo benissimo che i bilanci si
fanno scrivere e che le variazioni di bilancio vanno a spostare
quelle risorse scritte sul presupposto di impegnarle e poi non
impegnate. Vorremmo capire l'impegno della finanziaria del 2000
sino ad oggi in cosa si è concretizzato e che tipo di previsioni
operative contiene.
Ci auguriamo che il dibattito fornisca tutti questi elementi che
non sono emersi da una relazione che è stata una relazione storica,
Cerise, apprezzabile, ma storica, cioè una relazione che si ferma a
quello che è stato fatto, ma non spiega i motivi del fallimento
dell'aspettativa contenuta nella legge n. 14/1992 e non spiega
soprattutto qual è il percorso concreto che oggi si vuol
intraprendere.
Perché se dovessimo esprimere un giudizio su questa legge sulla
base della relazione allegata al disegno di legge stesso, dovremmo
dire che è una relazione risibile; se è apprezzabile da un punto di
vista storico la relazione del Consigliere Cerise, che è articolata
anche su parecchie pagine e fornisce dati storici, è vergognosa la
relazione di venti righe su un disegno di legge che dovrebbe avere
l'obiettivo di rilanciare e dare credibilità a questo progetto.
La prima parte di questo progetto, cioè la relazione, è la prima
parte a non avere credibilità.
Ci auguriamo che il dibattito possa fare chiarezza su questi
aspetti. In assenza di una chiarezza le nostre valutazioni potranno
essere diverse rispetto all'auspicio che è quello invece di
realizzare con fatti concreti la linea Aosta-Martigny.
Président
La parole au Conseiller Fiou.
Fiou (GV-DS-PSE)
La questione della direttrice
ferroviaria Santhià-Martigny è vero che può correre il rischio di
essere una bandierina sventolata per attutire le preoccupazioni
circa difficili problemi contingenti, di non facile soluzione,
relativi alla fase di isolamento in cui ci ha costretto la chiusura
del Monte Bianco o alle prospettive del traffico pesante non ancora
del tutto risolte. Perché non assuma questo ruolo, credo che
occorra individuare una serie di scelte che facciano diventare la
suddetta direttrice un'ipotesi realistica.
Su questo terreno credo che una prima cosa vada individuata,
cioè su quale sistema economico-sociale la Valle d'Aosta punta per
i suoi programmi di sviluppo. Credo che qui ci siano due scelte
nettamente distinte fra di loro.
C'è la possibilità di un sistema aperto e quindi aperto
all'innovazione, alla ricerca delle capacità di competizione con
gli altri sistemi territoriali che si stanno costruendo altrove,
aperto alle altre realtà e alle collaborazioni con le altre realtà.
Oppure, si può scegliere un sistema chiuso puntando su un sistema
economico-sociale prevalentemente costruito su elementi di difesa
culturale, territoriale, istituzionale, di difesa anche delle
economie particolari.
Questa seconda scelta ci permette di chiudere il Bianco ai TIR,
di accontentarci di una ferrovia magari un po' ammodernata, ma che
si ferma ad Aosta o al limite con qualche puntata fino a
Pré-Saint-Didier.
Penso che se vogliamo invece partecipare ai processi di sviluppo
che interessano in questa fase il mondo intero, ma in maniera
estremamente vitale la realtà italiana, specialmente quella del
nord, dobbiamo puntare con convinzione sul sistema aperto, fra
l'altro la Valle d'Aosta ha da millenni giocato un ruolo di
territorio di collegamento e la storia ci insegna che i momenti in
cui siamo stati aperti a queste cose, che abbiamo giocato
fortemente il ruolo di collegamento fra realtà diverse, sono stati
i momenti di più felice sviluppo pur rapportati ai momenti storici
particolari a cui questi si riferiscono. Se puntiamo su un sistema
aperto, anche il sistema dei trasporti in Valle non può che
indirizzarsi su scelte impegnative di collegamento, il che implica
ovviamente anche scelte di compatibilità ambientale, ma non in
contraddizione con la necessità comunque di avere un sistema di
trasporti aperto.
Qui ritorno alla questione dei TIR. Emotivamente credo che tutti
guardiamo con preoccupazione al ritorno dei 2-3000 TIR giornalieri
che percorrono la Valle, però se andiamo a pensare alle alternative
che richiedono tempi di realizzazione realisticamente lunghi, non
possiamo permetterci di pensare a soluzioni di chiusure del
percorso stradale finché non ci sono delle alternative serie.
Dico che bisogna essere realisti in queste determinazioni, però
nello stesso tempo bisogna far diventare credibili le alternative.
Al convegno di Saint-Vincent credo che occorra, quindi anche con
l'utilizzo del rifinanziamento di questa legge, proporre di avviare
due percorsi di importanti iniziative: il primo, quello di superare
l'attuale situazione di rapporti internazionali che non prendono in
considerazione la direttrice Santhià-Martigny (ancora lettere di
responsabili istituzionali svizzeri ultimamente hanno segnalato con
molta tranquillità che vi sono altri percorsi in programma e che
non c'è nessuna iniziativa nei confronti della CEE che promuova
questa nuova direttrice).
Quindi uno degli impegni, che è anche di tipo propagandistico se
vogliamo, è quello di fare diventare questo un problema intanto
della nostra comunità, poi soprattutto delle regioni a noi vicine
come il Piemonte che è direttamente interessata ad un'operazione di
questo genere; poi dobbiamo farlo diventare più impegnativo di
quanto non lo sia in questa fase per lo Stato italiano, infine
dobbiamo anche farlo diventare una questione che possa essere
assunta dalla Svizzera con la quale portare la questione a livello
europeo e farla diventare un impegno europeo, altrimenti, ripeto,
non è un'alternativa realistica se non con questi passi che vanno
con pazienza e determinazione costruiti.
L'altro percorso, dal nostro punto di vista ancora più
impegnativo, è più importante per il senso della concretezza che
può promuovere. Se abbiamo in mente la realizzazione di questa
direttrice come la soluzione che risolve i problemi di collegamento
internazionale, ma che risolve anche i problemi di collegamento più
specifici nostri, non possiamo pensare che la ferrovia che
attualmente serve alla Valle d'Aosta rimanga con qualche
aggiustamento così finché non ci sia quella ferrovia nuova.
Quindi dobbiamo mettere in conto che ogni intervento
finanziario, sia da parte nostra che da parte dello Stato, per
migliorare l'attuale percorribilità ferroviaria debba, per essere
credibile, realizzare pezzi di quel progetto. In questo senso tutti
gli investimenti per l'ammodernamento ferroviario anche a breve e
medio termine devono anticipare quel progetto perché allora gli si
dà maggiore concretezza e credibilità. So che è un passaggio non
semplice perché qualcuno pensa a delle alternative abbastanza
radicali all'attuale tracciato ferroviario, ma bisogna studiare
queste innovazioni che servono a breve e a medio termine come
innovazioni anticipatrici però di quel progetto, solo così mi pare
che possa diventare credibile, quindi anche gli investimenti
previsti da questa legge per la promozione della tratta
Santhià-Martigny diventano degli investimenti molto più
motivati.
Président
La parole au Conseiller Tibaldi.
Tibaldi (FI)
Solo per annunciare la presentazione di un
ordine del giorno da parte del gruppo di Forza Italia.
Président
Je donne lecture de l'ordre du jour présenté par
les Conseillers Tibaldi et Frassy:
Ordine del giorno Premesso che il D.L. n. 92 prevede il
rifinanziamento della L. 14/92 recante titolo: "Promozione della
direttrice ferroviaria del Gran San Bernardo" e che tra gli
interventi previsti vi sono la costituzione di un servizio di
segreteria valdostano a supporto della "Communauté
d’intérêts du Grand St-Bernard (CIGB)",
l’aggiornamento dello studio di fattibilità del 1990
e l’organizzazione di un congresso
internazionale;
Il Consiglio regionale
Impegna
la Giunta regionale a presentare nel convegno internazionale di
cui in premessa l’aggiornamento, previsto dal D.L.
n. 92, dello studio di fattibilità del 1990.
F.to: Frassy - Tibaldi
La parole au Conseiller Borre.
Borre (UV)
Non volevo intervenire perché non ho seguito a
fondo questo problema e poi mi sembrava che la relazione del
Consigliere Cerise riassumesse in maniera concreta e con un
"excursus" storico il valore che ha questo progetto.
Il Consigliere Frassy chiede come mai è fallito il progetto, non
è fallito il progetto, non c'è stata dalla parte svizzera la
volontà di portarlo avanti. Oggi hanno capito il valore di questo
progetto, lo hanno ripreso e, poiché da parte nostra non era mai
caduto l'interesse, abbiamo valutato la cosa in maniera positiva,
pertanto oggi finalmente riportiamo in questi banchi questo
problema.
Nella relazione di Cerise ci sono dei passaggi estremamente
importanti e sono quelli di cercare di coinvolgere tutta la
popolazione valdostana in questo grosso progetto, quindi compresi
gli enti locali perché per la città di Aosta e altri comuni che
saranno coinvolti questi sarà un momento di grosso dibattito.
Quello che non riesco a capire è che quando si fa qualcosa, si
assuma sempre un atteggiamento dubbioso, non si colga mai il punto
buono di un'iniziativa e non si cerchi mai di condividerla pur
restando vigili per controllarla.
Si continua invece con delle interpellanze o mozioni a chiedere
di portare qui la vecchia ferrovia di Aosta e magari di portare la
vaporiera che può far prendere fuoco a tutta la collina ogni volta
che passa. Si preferisce restare fermi su qualche punto invece di
riuscire a capire la bontà del progetto.
Président
Je n'ai plus d'inscriptions. La discussion
générale est close.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA)
Ringrazio tutti coloro che sono intervenuti,
in particolar modo il relatore per l'inquadramento storico e molto
esaustivo della problematica. Vorrei però riportare la discussione
sui contenuti specifici del provvedimento che oggi andiamo ad
esaminare anche se l'argomento si presta a delle analisi a 360
gradi.
Rispetto a molte delle motivazioni e degli obiettivi di
carattere generale che venivano richiesti dal Consigliere Curtaz mi
pare che dalla relazione del Consigliere Cerise alcune risposte già
emergano. Ho anche un po' l'impressione che per il gruppo Valle
d'Aosta per l'Ulivo alcuni argomenti e alcune iniziative siano
argomenti e iniziative che devono essere un po' loro patrimonio
esclusivo e quando questi argomenti e queste iniziative tendono a
concretizzarsi ad opera di altri gruppi consiliari o del Governo
regionale subito ingenerano sospetti, dubbi, processi alle
intenzioni.
L'argomento a me pare molto semplice, poi sul fatto che il
collegamento Aosta-Martigny diventi un ulteriore corridoio di
trasporto merci che si affiancherebbe al trasporto su gomma, che
sia un progetto che si vada a collegare sugli altri progetti
dell'alta velocità, questo mi pare ovvio. Ritengo che, se questo
progetto mai si concretizzerà, sarà un progetto e una realizzazione
che potrà assolvere a due obiettivi: quello di risolvere il
problema del trasporto su gomma oltre a quello del trasporto
passeggeri, turistico e non solo.
Saranno certamente degli obiettivi che non possono essere
patrimonio unico del Governo regionale vista l'importanza della
realizzazione che coinvolge non solo gli aspetti a carattere
nazionale, ma anche quelli a carattere internazionale.
Diciamo che la definizione più precisa degli obiettivi non può
essere unilaterale, qui inizio a introdurre anche le risposte alle
osservazioni fatte dal Consigliere Frassy e a questo proposito
ricordo che esiste un'assemblea: la "Communauté
d’intérêts du Grand Saint-Bernard" della quale fanno
parte oltre all'Assessore ai trasporti, il Presidente della Giunta
e i funzionari dell'Amministrazione regionale, fra l'altro il
Presidente Viérin è il Presidente del Comité de direction
dell'assemblea stessa, assemblea che prevede la partecipazione
attiva alla realizzazione di questo progetto del Canton Valais,
della Provincia di Biella, della Provincia di Verbano Cusio Ossola,
della Provincia di Vercelli, del Comune di Aosta, del Comune di
Biella, del Comune di Ivrea, dell'Association pour l'aménagement de
la Région de Martigny, de la Chambre valaisanne du commerce,
dell'Associazione valdostana degli industriali.
Non dobbiamo dimenticare che c'è questo organismo e sulla base
anche degli indirizzi e della decisione che questo congresso ha
assunto nella ultima riunione del 18 febbraio 2000 e dall'assemblea
generale dei membri della Comunità di interesse per il traforo
ferroviario del Monte Bianco sono emerse alcune iniziative, caro
Curtaz, che non sono solo di tipo promozionale e poi quando
parliamo di promozione bisogna distinguere la promozione per la
vendita di un prodotto da quelle che possono essere iniziative di
sensibilizzazione che devono muoversi a 360 gradi, prova ne è che
vi è questo comitato che ha prevalentemente questa funzione,
comitato che non è un comitato chiuso, ma un comitato aperto, che
ha come obiettivo fra gli altri quello di sensibilizzare altri
esponenti istituzionali, ma soprattutto cercare di creare interesse
attorno a questo progetto da parte delle categorie private
industriali che potrebbero cofinanziare questo progetto.
Quindi non è vero che il finanziamento previsto dal disegno di
legge ha solo finalità di tipo promozionale, prova ne è l'obiettivo
che si pone il congresso di Saint-Vincent che fa seguito, come è
stato ben ricordato da altri Consiglieri che sono intervenuti, ad
analoghe iniziative nel 1989 e nel 1990 ma, se vogliamo, possiamo
andare indietro fino al 1906 quando su "L'organe du paysan",
journal populaire, politique, administratif et économique de la
Vallée d'Aoste, si dedicava una pagina intera alla linea
Aosta-Martigny.
Al di là di questi aspetti tutti ci rendiamo conto che sono
problemi di difficile soluzione, ma l'obiettivo del congresso di
Saint-Vincent non è quello di andare a discutere di problematiche
in senso filosofico; uno degli obiettivi, ed è questo il motivo per
cui non possiamo avere prima il progetto di fattibilità e poi fare
il convegno, è appunto quello del raggiungimento di una conclusione
concorde e aggiornata circa la rilettura critica del progetto
generale del 1990 che fungerà da base di partenza per gli studi di
fattibilità esecutiva, quindi questo appuntamento è un appuntamento
indispensabile sia per le iniziative concrete che dovrà fare il
Governo regionale insieme chiaramente a tutti gli altri componenti
della "Communauté d’intérêts du Grand
Saint-Bernard", sia come elemento di partenza per l'azione e
l'utilizzo delle risorse che il Ministero ha stanziato per questo
tipo di finalità.
A questo riguardo avevo già informato il Consiglio che in un
recente incontro insieme al Presidente della Giunta abbiamo
consegnato ai responsabili del Ministero competente il progetto di
fattibilità del 1990 e il loro impegno è assumere questo progetto
come punto di partenza sul quale fare dei ragionamenti.
L'appuntamento di Saint-Vincent dovrebbe essere l'appuntamento che
creerà i presupposti per un'ulteriore definizione di uno studio di
fattibilità. Molte cose sono cambiate, le motivazioni per cui
questo progetto ritorna di attualità, malgrado abbia una storia
lunga, come tutti abbiamo potuto verificare, sono state ben
sottolineate dall'intervento del Consigliere Cerise, quindi oltre
alle problematiche del tunnel che hanno rilanciato questo problema
vi sono state molte evoluzioni dal 1990 ad oggi.
Come tutti sapete, vi è un progetto di alta velocità che
dovrebbe collegare Torino a Milano, quindi non possiamo prescindere
in una realizzazione di un intervento di così grande portata da
quello che sta avvenendo intorno a noi. Il congresso di
Saint-Vincent, oltre a creare questi presupposti indispensabili per
passare a una fase di maggior concretezza, prevederà anche
l'approvazione di un manifesto internazionale sulla realizzazione
della direttrice Santhià-Martigny. Avevo poi dimenticato
nell'elencazione degli organismi presenti all'interno del Comité de
direction pour le Tunnel ferroviaire du Grand Saint-Bernard di
menzionare la Provincia di Torino.
Molti giocano sul fatto che, visto che sta andando avanti il
progetto di collegamento Torino-Lione, la Provincia di Torino non
aderisca a questo tipo di iniziativa invece c'è piena adesione
anche da parte di questa provincia. Un altro obiettivo sarà quello
del censimento degli impegni e delle adesioni, l'allargamento della
Comunità di interesse per il Traforo ferroviario del Gran San
Bernardo come citavo prima; questo non è una "communauté
d’intérêts " chiusa, ma è un punto di partenza che
deve essere aperto e deve coinvolgere vari interessi sia
istituzionali che privati. Altri obiettivi del congresso di
Saint-Vincent saranno la costituzione della Commissione
internazionale di promozione prevista dallo statuto della comunità,
la costituzione di gruppi di lavoro previsti dallo statuto della
comunità di interessi, regioni e paesi interessati, tecnica dei
trasporti, media e relazioni pubbliche, parlamentari, ferrovie,
intermodalità.
Come potete capire, i temi sul tappeto sono molti; non era
possibile in questa fase, che è una fase di rifinanziamento di una
legge, andare a definire con dettaglio quali dovevano essere le
iniziative e i rispettivi costi anche perché saranno decisioni che
non prenderà da sola l'Amministrazione regionale.
Noi cercheremo all'interno di questo organismo di giocare il
nostro ruolo quindi, oltre a partecipare dal punto di vista dei
nostri obiettivi politici, dobbiamo anche avere le disponibilità
per finanziare, per quanto ci compete, le iniziative che saranno
via via programmate, quindi non mi preoccuperei molto del servizio
di segreteria anche se posso apprezzare l'ironia del Consigliere
Frassy. Il servizio di segreteria, se lui legge completamente la
relazione di accompagnamento alla legge, parla di servizio di
segreteria di supporto al comitato della "Communauté
d’intérêts du Grand Saint-Bernard" e, vista anche la
funzione di presidenza che è stata attribuita al Presidente Viérin,
l'Amministrazione regionale dovrà farsi carico di avere un minimo
di organizzazione all'interno del comitato direttivo.
Ritengo che questa iniziativa sia un'iniziativa importante,
indispensabile, oggettivamente non procrastinabile, non la vorrei
caricare di troppi significati, ma non vorrei neanche caricarla di
dubbi, di sospetti, di illazioni o tacciarla solo di essere
un'iniziativa di tipo propagandistico. L'iniziativa si è
concretizzata proprio all'interno di questo quadro, all'interno del
ruolo che il Governo regionale ha assunto con la sua partecipazione
alla "Communauté d’intérêts du Grand
Saint-Bernard".
Président
Nous procédons à l'examen de l'ordre du
jour.
La parole au Conseiller Frassy.
Frassy (FI)
Brevemente anche perché riteniamo che l'ordine
del giorno sia sufficientemente chiaro nella sua sintesi. Abbiamo
posto una serie di riflessioni in discussione generale e
l'Assessore ha dato delle risposte minimali alle riflessioni che il
nostro gruppo ha posto in discussione generale. Con questo ordine
del giorno vogliamo verificare se ci troviamo di fronte a 850
milioni di parole o se ci troviamo di fronte a un impegno
finanziario di 850 milioni che sia finalizzato alla
concretizzazione di un'opera della quale ormai da oltre un secolo e
mezzo si sta parlando. Questa è la sostanza dell'ordine del
giorno.
Riteniamo che il congresso internazionale, che mi sembra essere
uno dei punti centrali per le iniziative del 2000 contenute nel
finanziamento di questa legge, debba essere comunque impostato
all'insegna della chiarezza e soprattutto all'insegna di un
risultato.
Sostiene l'Assessore - nella replica - che scopo del convegno è
quello di essere propedeutico allo studio di fattibilità o meglio
all'aggiornamento dello studio di fattibilità.
Sicuramente non sono tecnico da poter fare una lezione su ciò
che siano le varie fasi progettuali, però ho forse la presunzione,
ma per certi versi anche l'esperienza da quelli che sono gli atti
amministrativi che più volte ci sottoponete, per dire che lo studio
di fattibilità si differenzia dalle problematiche dei successivi
passaggi proprio perché lo studio di fattibilità deve verificare se
ci sia la possibilità o meno di realizzare una determinata opera,
di conseguenza è un po' il "data base" della successiva
progettazione.
Se ci fosse in questo momento la disquisizione se sia opportuno
l'Aosta-Martigny o se sia più conveniente la linea denominata
Morgex-La Fayet sotto il Monte Bianco, probabilmente avrebbe
ragione l'Assessore Lavoyer nel sostenere che è necessario un
congresso internazionale per verificare se la fattibilità di questa
trasversale alpina sia preferibile con una piuttosto che con
un'altra direttrice.
Ma visto che tutto ciò non mi sembra che sia in discussione in
quanto la scelta di tipo politico che è necessaria e preliminare
alla scelta progettuale è già stata fatta, ci domandiamo quali
grossi apporti possano uscire da un convegno internazionale.
L'unico aspetto sul quale forse qualche riflessione va fatta è
l'aspetto finanziario, ma non mi sembra peraltro che l'Assessore lo
abbia messo fra i problemi che devono essere affrontati anche
perché ha dato per scontato che ci sia la partecipazione di vari e
tanti organismi, fra cui la Provincia di Torino, il Vallese.
Volevo solo ricordare che nel 1990 la società del porto di
Genova era favorevole al raccordo ferroviario e che tale società
aveva una valenza che andava al di là di quanto poteva essere la
società in quanto tale, perché in grado di spingere ai fini
dell'interesse economico e commerciale questa direttrice
nell'attraversamento delle Alpi. Allora con questo ordine del
giorno chiediamo una cosa semplicissima, chiediamo che il convegno
sia finalizzato a produrre e a esaminare un qualcosa e che non sia
l'ennesima passerella di grandi nomi che alla fin fine ci lasciano
con relazioni e con atti di convegni che sicuramente non servono
affatto a concretizzare quest'opera.
Vorrei solo evidenziare altri due aspetti, richiamandomi alla
replica dell'Assessore. La replica, dicevo, è stata insoddisfacente
sotto mille punti di vista. A quella che era una domanda precisa e
pertinente, ossia che ne è dell'impegno contenuto nella finanziaria
dello Stato, l'Assessore ha risposto dicendo che è stato consegnato
il progetto di fattibilità del 1990 al Ministero, ora il miliardo e
rotti impegnati in finanziaria?
(interruzione dell'Assessore Lavoyer, fuori
microfono)
? sì, ma su un periodo biennale o triennale, non nel 2000.
Dicevo non penso che questo impegno finanziario con la consegna del
progetto ad oggi abbia avuto una minima concretizzazione nella
spesa o nell'impegno da un punto di vista pratico. Il fatto di aver
consegnato un progetto cosa vuol dire? Sarebbe bene che l'Assessore
fosse meno enigmatico. La lacuna delle risposte e comunque la
premessa e la conclusione di questo ordine del giorno sono elementi
ai quali noi condizioniamo un nostro voto favorevole su questo
disegno di legge.
Président
La parole au Conseiller Curtaz.
Curtaz (PVA-cU)
Interverrò una sola volta sia a proposito
dell'ordine del giorno sia per dichiarazione di voto sul
provvedimento legislativo in generale. Rispetto all'ordine del
giorno ci asterremo perché le osservazioni sulle finalità del
congresso che ha fatto l'Assessore Lavoyer mi sono parse di una
qualche fondatezza, nel senso che se l'obiettivo del congresso è
quello di acquisire degli elementi di carattere
tecnico-scientifico, economico, ambientale, eccetera per rivedere
il progetto, è ovvio che, fatta quella scelta, l'organizzazione del
congresso diventa propedeutica alla revisione del progetto di
fattibilità dell'opera.
A me questa impostazione, come l'ha chiarita l'Assessore, pare
onestamente preferibile rispetto a un progetto di fattibilità che
derivi dalle opinioni magari rispettabili di un progettista o di un
gruppo di progettisti, ma che non abbia l'indirizzo politico, la
discussione generale sugli obiettivi che ci si prefigge che a mio
giudizio è la cosa più necessaria ed è quello che vado lamentando,
cioè che ci vuole prima di decidere quale progetto adottare una
riflessione più ampia su cosa consegue, su quali conseguenze si
hanno a fare una scelta piuttosto che l'altra.
Se il congresso di Saint-Vincent è l'occasione per riflettere su
queste scelte a me sembra un'occasione che si può cogliere. Anche
perché non avevamo avuto la possibilità di approfondire il progetto
e qui vengo sul disegno di legge, in sede di primo intervento non
avevo annunciato la nostra posizione che avrebbe potuto essere una
posizione di voto contrario o di astensione a seconda delle
risposte che fossero state date dal Governo regionale.
Devo riconoscere onestamente che qualche risposta significativa
da parte dell'Assessore Lavoyer c'è stata, quindi il nostro voto
sarà di astensione anche sul disegno di legge. Non si può
trasformare questa apertura di credito in un voto favorevole perché
le perplessità che ho evidenziato non sono state fugate
completamente e anche perché andrà verificato se alle buone
intenzioni seguiranno i fatti, cioè l'apertura di credito è a
termine, nel senso che ci piacerà verificare se questo congresso di
Saint-Vincent, che mi sembra l'evento più importante da finanziare
con questa legge, sarà veramente l'occasione per approfondire i
problemi o se è un'occasione, come è stato detto oggi in
quest'aula, di mera propaganda di un progetto con gli scopi a cui
avevo accennato in precedenza.
Chiedo che questo congresso, che immagino sia in fase di
organizzazione, concentri anche la sua attenzione sulle retombées
che avrà l'eventuale realizzazione dell'Aosta-Martigny nella nostra
regione, retombées di carattere economico e ambientale collegate
all'attività industriale, turistica, eccetera perché voglio
ricordare al Consigliere Fiou che il progetto del 1990 prevede una
linea totalmente indipendente rispetto a quella attuale e quindi in
un fondovalle stretto come il nostro questo può comportare anche
dal punto di vista ambientale, soprattutto per l'alta velocità che
prevede degli standards tecnologici particolari, dei grossi
problemi.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Ringrazio il Consigliere Curtaz per aver
supplito ad una carenza di risposta mia sull'osservazione fatta dal
Consigliere Fiou, nel senso che effettivamente questo progetto ha
un'impostazione totalmente diversa rispetto alla linea esistente,
quindi le problematiche sono complementari, ma parallele.
Sull'ordine del giorno la risposta per quanto mi riguarda l'ha
già data il Consigliere Curtaz, quindi faccio mie le osservazioni
da lui fatte e le vado a motivare.
Non so se queste motivazioni riusciranno a convincere i
Consiglieri del gruppo Valle d'Aosta per l'Ulivo a votare
positivamente per questo provvedimento. La precisazione che volevo
fare è che questo congresso è un punto centrale, ma non un punto di
arrivo, un punto di partenza.
Non possiamo votare questo ordine del giorno anche perché
l'impegno che ci siamo presi come obiettivo principale del
congresso, che è il raggiungimento di una conclusione concorde e
aggiornata circa la rilettura critica del progetto generale del
1990, non è un impegno astratto perché su questo impegno ci sono
già degli atti concreti, vi è l'incarico non professionale affidato
con lettera che è stata inviata dal Presidente del Comitato di
direzione della "Communauté d’intérêts du Grand
Saint-Bernard" al prof. Santorini dell'Università di Trieste e al
Prof. Bovi dell'Università di Losanna perché presentino all'interno
dei lavori di questo congresso una rilettura critica del progetto
alla luce delle evoluzioni che ci sono state negli ultimi anni.
Quindi sull'ordine del giorno ci asterremo e per quanto attiene i 5
miliardi che sono previsti nella finanziaria, non è che la mia
risposta è stata evasiva, Consigliere Frassy. Noi abbiamo
consegnato il progetto nel 1990 come punto di partenza per
eventuali osservazioni o rielaborazioni che dovrebbero fare gli
organismi delle Ferrovie dello Stato e il problema dei 5 miliardi è
il trasferimento di questi fondi - ricordo che la formula qui è
quella dei fondi globali regionali - a Ferrovie dello Stato
affinché da quel punto di partenza possano iniziare ad operare per
un progetto concreto.
Président
Je soumets au vote l'ordre du jour présenté par
les Conseillers Frassy et Tibaldi:
Conseillers présents: 28
Votants: 2
Pour: 2
Abstentions: 26 (Agnesod, Beneforti, Cerise, Charles Teresa,
Collé, Comé, Cottino, Cuc, Curtaz, Fiou, La Torre, Lavoyer, Louvin,
Marguerettaz, Martin, Nicco, Ottoz, Pastoret, Perrin, Perron,
Piccolo, Rini, Squarzino Secondina, Vallet, Vicquéry, Viérin
D.)
Le Conseil n'approuve pas.
Nous procédons à l'examen article par article du projet de
loi.
Je soumets au vote l'article 1
er
:
Conseillers présents: 29
Votants: 26
Pour: 24
Contre: 2
Abstentions: 3 (Beneforti, Curtaz, Squarzino Secondina)
Le Conseil approuve.
Je soumets au vote l'article 2:
Conseillers présents: 29
Votants: 26
Pour: 24
Contre: 2
Abstentions: 3 (Beneforti, Curtaz, Squarzino Secondina)
Le Conseil approuve.
Je soumets au vote l'article 3:
Conseillers présents: 29
Votants: 26
Pour: 24
Contre: 2
Abstentions: 3 (Beneforti, Curtaz, Squarzino Secondina)
Le Conseil approuve.
Je soumets au vote la loi dans son ensemble:
Conseillers présents: 30
Votants: 27
Pour: 25
Contre: 2
Abstentions: 3 (Beneforti, Curtaz, Squarzino Secondina)
Le Conseil approuve.
