Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 3269 del 24 gennaio 2008 - Resoconto
OGGETTO N. 3269/XII - Ritiro di mozione: "Avvio delle
procedure per un pubblico apprezzamento da parte della Regione
dell'operato del Ministro degli esteri in campo internazionale con
l'attribuzione della laurea "honoris causa"".
Mozione
Preso atto con soddisfazione che l'ONU ha deliberato, con 104
voti favorevoli, 54 contrari e 29 astenuti, il 18 dicembre 2007 la
moratoria contro la pena di morte, un ulteriore fondamentale passo
in materia di tutela dei diritti umani;
Ricordato che tale importante successo di civiltà è stato
possibile grazie all'iniziativa convinta e tenace dell'Italia, del
suo Governo ed in particolare del Ministro degli Esteri pro tempore
Massimo D'Alema;
Considerato che l'Université de la Vallée d'Aoste -
Università della Valle d'Aosta attribuisce, il Diploma di laurea in
Scienze politiche e Relazioni internazionali e che il Presidente
del Consiglio dell'Università è il Presidente della
Regione;
Ritenuto opportuno sottolineare con un pubblico apprezzamento
l'operato di Massimo D'Alema, anche per gli importanti successi
ottenuti in Libano e, più in generale, nella valorizzazione del
ruolo dell'Italia nel mondo;
Il Consiglio regionale della Valle d'Aosta
Impegna
il Presidente della Regione a proporre, con le adeguate
procedure e nelle sedi opportune, l'attribuzione della laurea
"honoris causa" all'attuale Ministro degli Esteri italiano.
F.to: Sandri - Fontana Carmela
Président
- La parole au Conseiller Sandri.
Sandri (PD)
- Colgo l'occasione per ringraziare tutto il
Consiglio per il voto della mozione precedente. Qui si parte da un
dato molto importante: quello che il 18 dicembre 2007 con 104 voti
favorevoli, 54 contrari, 29 astenuti, l'ONU ha deliberato la
moratoria contro la pena di morte, un ulteriore passo in materia di
tutela dei diritti umani. Credo sia importante che questo sia
avvenuto per iniziativa dell'Italia, perché in fondo è dall'Italia
che tutto questo è partito tanti anni fa: Cesare Beccaria con il
suo "Dei delitti e delle pene" a fine '700 è stato il primo grande
illuminato pensatore che ha posto il problema dell'abolizione della
pena di morte. Una pena di morte che, purtroppo, ha messo più di
200 anni già solo in Italia, che è stata la patria di Beccaria, ad
essere eliminata, in quanto la pena di morte dal Codice penale di
guerra è stata tolta pochi anni fa, dal Codice penale ordinario
invece è stata tolta dopo la II Guerra mondiale. Ancora nella città
di Aosta vi sono ancora i simboli di questa barbara procedura
giudiziaria: sulla prima collina di Aosta c'è una località che si
chiama "Les fourches", dove alcuni grossi alberi (dei castagni)
erano usati per le impiccagioni e meno di 100 anni fa vi sono state
le ultime esecuzioni in Valle.
Se già ci rammarichiamo che vi sia voluto tanto tempo dalle
dichiarazioni di Beccaria perché si prendesse coscienza di tale
dato... sappiamo bene che questo nel mondo è un dato diffuso con
alcuni Paesi - come la Cina - che brillano per essere, da un lato,
all'11,7% di aumento del PIL e, dall'altro, per avere migliaia di
esecuzioni per condanne a morte ogni anno: questa è la
dimostrazione che non sempre il PIL rappresenta il benessere e la
civiltà di un popolo.
La cosa importante di tale deliberazione ONU è che è nata per
un'iniziativa forte del nostro Paese, in particolare del Ministro
degli esteri Massimo D'Alema. Tenuto conto che sarebbe bene ogni
tanto riconoscere questi meriti, cercando di dare un'evidenza a
tali iniziative, non tanto per premiare la persona quanto per dare
la rilevanza al tema: quello della lotta contro la pena di morte,
credo che la Valle d'Aosta, in particolare la sua Università, di
cui il Presidente Caveri presiede il Consiglio, avendo un diploma
di laurea in scienze politiche e in relazioni internazionali...
sarebbe interessante una deliberazione per il rilascio di una
laurea "honoris causa". Sarebbe un ottimo segnale, anche perché
consentirebbe alla nostra Regione di poter avere un'occasione di
riflessione su questo tema con l'apporto di una personalità che ha
avuto in materia una visione chiara e importante e soprattutto ha
ottenuto un enorme consenso a livello internazionale.
Président
- Je déclare ouverte la discussion
générale.
La parole au Président de la Région, Caveri.
Caveri (UV)
- Intanto non si può non concordare su una
valutazione positiva della decisione dell'ONU di iniziare un
percorso, perché questo documento sulla moratoria contro la pena di
morte purtroppo al momento non incide ancora su Paesi come gli
Stati Uniti, la Cina, l'Iran, dove ogni giorno con metodi più o
meno garantisti - perché almeno negli Usa ci sono i processi - si
continua a praticare la pena di morte, rispetto alla quale non si
può che essere contrari nel nome del diritto che dall'epoca dei
lumi fino ad oggi fissa dei punti di riferimento.
La proposta di mozione dei colleghi Sandri e Fontana non può
essere accolta per 2 motivi: in primo luogo la proposta del
conferimento delle lauree "honoris causa" è, secondo le regole
universitarie, prerogativa esclusivamente accademica; l'iter per
l'attribuzione di tali lauree prevede che le proposte vengano
avanzate dalle facoltà e sottoposte all'approvazione del Senato
accademico, quindi non rientrano nei compiti del Consiglio
regionale. La deliberazione del Senato accademico che conferisce la
laurea "ad honorem" deve essere presa con la maggioranza dei 2/3
dei voti e approvata dal Ministro dell'Università e della ricerca
scientifica, così come disciplinato dall'articolo 169 del Testo
unico delle leggi sull'istruzione superiore approvato con Regio
decreto n. 1592/1933. È evidente che nella veste di Presidente
dell'Università potrei interessare il Senato accademico per
eventuali proposte, ma questo "modus operandi" dovrebbe avvenire
con grandissimo garbo, non credo con una mozione in Consiglio,
perché potrebbe venire vissuta come una procedura anomala in
contrasto con l'autonomia decisionale del Senato accademico e lei
sa quanti professori universitari, compresi quelli che fanno
politica, siano irascibili come Braccio di ferro.
In secondo luogo le lauree "honoris causa" possono essere
conferite sulla base della normativa nazionale contenuta nelle
circolari ministeriali del 22 febbraio 2005 e del 19 dicembre 2006
esclusivamente in percorsi di studi di tipo specialistico o
magistrale, ossia quinquennali, a personalità di rilievo che siano
venute in meritata fama di singolare perizia nelle discipline della
facoltà della scuola per cui è concessa. Certamente il Ministro
D'Alema è persona di meritata fama, non si sa se questa sera sarà
ancora Ministro, ma è persona di meritata fama, tuttavia il corso
di laurea in scienze politiche e relazioni internazionali
dell'Università della Valle d'Aosta conferisce solo un diploma
universitario di primo livello, per cui la normativa non consente
all'Università di conferire in questa disciplina delle lauree
"honoris causa".
Chiedo pertanto ai colleghi proponenti di ritirare la mozione
per le ragioni esposte, ricordando che ritengo un grande successo
internazionale per l'Italia questa moratoria contro la pena di
morte, ma che tale successo è stato fortemente perseguito non tanto
dal Ministro degli esteri D'Alema, del quale ho grande stima
essendo stato Sottosegretario sotto il suo Governo nel 1999 e al
quale sono legato da un rapporto di stima e amicizia, quanto
piuttosto dall'Onorevole Marco Pannella e dal suo "Partito
radicale", che da anni combattono per tale causa.
Presidente
- La parola al Consigliere Ottoz.
Ottoz (CdL)
- Personalmente non ho nulla contro il
Ministro Massimo D'Alema, del quale apprezzo la grande
intelligenza, una dote che tutti gli riconoscono. Non ho un grande
apprezzamento per il modo in cui è stata presentata la mozione non
tanto per i motivi, ineccepibili - il Presidente Caveri ha spiegato
perché l'accoglimento di questa mozione non è tecnicamente e
giuridicamente possibile -, quanto per il fatto - e il Presidente
mi ha preceduto nell'ultima parte del suo intervento - che tale
battaglia è stata portata avanti in modo corale. Nasce da una
vecchia battaglia radicale mai abbandonata che si sostanziò fin
dall'inizio con la costituzione dell'Associazione "Nessuno tocchi
Caino", alla quale personalmente ho aderito fin da subito e che è
stata portata avanti da tutti, nonché dal Capo del Governo,
Onorevole Prodi, dal Ministro degli esteri D'Alema, da Emma Bonino
che ha fatto grosse pressioni, da Pannella e da tutta la compagine
che si è mossa per questo obiettivo. Mi sembra curioso che essendo
che l'Onorevole Prodi non fa parte - adesso siamo passati al
"Partito Democratico" che si sta strutturando - dei "Democratici di
Sinistra", non essendo la Bonino dei "Democratici di Sinistra", non
essendo, non essendo, non essendo... alla fine l'unica proposta
viene fatta da Massimo D'Alema che invece è un "Democratico di
Sinistra". Dato che casualmente è la stessa collocazione politica
dalla quale proviene il collega Sandri, non mi sembrava di buon
gusto proporre una laurea "honoris causa" all'unica persona di
questo gruppo scelto... a cui può essere riconosciuto il merito di
tutta questa azione... che è il suo partito... Mi sembrava più
corretta una proposta più vasta, che comprendesse... fin
dall'inizio di questo percorso storico, difficile e tormentato che
ha portato a questo splendido risultato della moratoria... che
comprendesse tutti i personaggi che hanno contribuito fattivamente
e magari che fosse oggetto di un'azione in Consiglio, insieme a
tutte le altre parti politiche, perché non sembrasse una proposta
di parte, come invece di fatto mi è sembrata, svilendone solo un
poco il significato. Sono un grande estimatore delle doti, della
capacità razionale e dell'intelligenza politica di Massimo D'Alema,
ma non mi sembra che la proposta del collega Sandri sia una
proposta di così grande buon gusto politico per i motivi che ho
illustrato; avrei preferito che proponesse la laurea "honoris
causa" per tutti coloro che nel Governo e nel gruppo di pressione
hanno lavorato per ottenere questo risultato all'ONU e non solo per
un solo rappresentante del suo partito.
Presidente
- La parola al Consigliere Sandri.
Sandri (PD)
- Intanto ringrazio i colleghi che sono
intervenuti, in particolare il Presidente Caveri, perché è stata
riconosciuta l'importanza di aver portato questo problema in
Consiglio regionale. Altri non lo hanno fatto, ce ne dispiace, non
per questo è un buon motivo andare a dire: "preferivamo questo o
quell'altro". Ognuno è libero di prendere le iniziative se ha
l'intelligenza e le capacità per farlo, oltre che il tempo per
studiarlo.
Prendo atto dell'osservazione che ha fatto sulla procedura che
interessa il Senato accademico, non so che professori conosca il
Presidente Caveri; io conosco tanti professori universitari che, di
fronte ad un'ipotesi del genere, non si farebbero il problema da
dove è nata la suggestione di dare un riconoscimento con una laurea
"honoris causa" a questa o quella personalità. Credo che il
Consiglio regionale abbia tutto il diritto e anche il dovere di
porsi tale problema, in questo senso penso che non ci debba essere
solo il riconoscimento della Festa dell'autonomia e quindi
"Chevalier de l'autonomie"... ma che vi possano essere delle lauree
"honoris causa" che possano attirare l'attenzione su delle
personalità e degli argomenti importanti da evidenziare per la
nostra Regione, questa mi sembrava un'occasione positiva.
Tecnicamente la laurea non può essere data perché non c'è il corso
quinquennale, questa credo sia un'ottima motivazione per cominciare
a pensare a mettere delle lauree specialistiche all'Università
della Valle d'Aosta, non per dare la laurea a D'Alema, ma per
evidenziare come questa Università abbia bisogno di fare qualche
passo in avanti, perché - come dimostra questo fatto - rischia di
essere un'università fragile che non fa completare il piano di
studi, che dà tutta una serie di importantissimi supporti, ma che è
un po' frenata. Può essere, anche se per una via un po'
imperscrutabile, un momento di riflessione sul fatto che ad
economia ci sono ormai decine di laureati che hanno acquisito il
diploma in Valle, non si capisce perché debbano andare tutti fuori
Valle per conseguire la laurea specialistica, una laurea oltretutto
che interessa fortemente l'Amministrazione regionale perché
significa avere a disposizione delle competenze che più
difficilmente si potrebbero avere.
Per quanto riguarda il collega Ottoz, lo ringrazio per essere
intervenuto nel dibattito e per il suo contributo convinto, perché
ha detto di essere stato lui personalmente dell'Associazione
"Nessuno tocchi Caino"; credo che il suo sia un intervento
positivo, che lui condivida gli obiettivi.
Sulla restante parte mi permetto di dire solo 2 cose: la prima,
ci saranno persone che da decine di anni si saranno battute per
questa moratoria, però è avvenuta quando c'era un Governo di
Centro-Sinistra a governare in Italia e quando c'era un certo
Ministro degli esteri che ha saputo far fruttare le sue capacità
relazionali nel mondo e questo conta nella vita perché ci sono
delle persone bravissime, ma che non riescono a focalizzare la loro
iniziativa su un determinato punto, per cui il loro passaggio nella
storia della politica sarà meno rilevante... Credo sia anche un
modo per riconoscere le capacità di una persona, perché le cose
devono essere realizzate, altrimenti rimangono "per aria" e questo
è un monito per ciascuno di noi.
La seconda cosa riguarda l'opportunità politica: non credo sia
un problema a percepire che D'Alema non solo fa parte del nostro
partito - questo ci fa estremo onore -, ma che per tutti gli
incarichi che ha avuto, da Presidente del Consiglio con l'allora
Sottosegretario Caveri, ad incarichi di partito... abbia raggiunto
un'evidenza tale a livello politico che va molto al di là del
nostro partito e anche l'apprezzamento effettuata sia da lei, sia
dal Presidente della Regione conferma che è una candidatura ben al
di sopra dei giochi di parte.
Tenuto conto dell'impossibilità tecnica di poter consegnare
questa laurea "honoris causa" per la mancanza di corsi
specialistici, ritiriamo la mozione.
Presidente
- La parola alla Consigliera Squarzino
Secondina.
Squarzino (Arc-VA)
- Chiedo una breve sospensione per
trovarci come gruppi di opposizione, per definire alcune questioni
importanti.
Presidente
- Il Consiglio è sospeso 10 minuti.
Si dà atto che la seduta è sospesa delle ore 16,55 alle ore
17,49.
Il Consiglio prende atto del ritiro della mozione.
