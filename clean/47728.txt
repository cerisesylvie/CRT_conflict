Classificazione
BILANCIO E CONTABILITA' REGIONALE



Oggetto del Consiglio n. 3901 del 18 settembre 2024 - Resoconto
OGGETTO N. 3901/XVI - Relazione annuale sull'attuazione del
Titolo II "Principi in materia di controllo strategico e di
controllo di gestione" della legge regionale 4 agosto 2009, n. 30,
relativa all'anno 2023.
Bertin (Presidente) -
Punto n. 8 all'ordine del
giorno.
Consigliere Aggravi ne ha facoltà.
Aggravi (RV) -
Capisco che il tema e il contenuto della
relazione sul controllo strategico e sul controllo di gestione non
siano così accattivanti, dal punto di vista anche politico, perché
sicuramente lo sono molto di più i provvedimenti previsionali,
oppure consuntivi, che ci consentono o consentono a chi è alla
maggioranza di stanziare dei fondi o di prendere delle decisioni,
però io ritengo necessario fare alcune considerazioni relativamente
a un documento che, comunque, ha una sua dignità e una sua
importanza o che comunque dovrebbe anche dare alcuni elementi di
spunto e soprattutto di osservazione per quel che riguarda
l'andamento di tutta una serie di attività importanti.
Cercherò comunque, in maniera sintetica, di esprimere alcuni
concetti che ritengo modestamente importanti.
Al di là della novità che viene giustamente rappresentata
nell'ambito del controllo strategico dell'ennesimo documento, in
questo caso dalla dolce denominazione, il PIAO (il Piano integrato
di attività e organizzazione, che per l'ennesima volta di fatto è
una riproposizione di una serie di documenti), quello che emerge,
per quello che riguarda in particolare il controllo strategico, è
la rappresentazione del fatto che, rispetto alla relazione
precedente, il livello di raggiungimento degli obiettivi è passato
dal 44% al 56%.
Si dà contezza, nell'ambito della valutazione del controllo
strategico, che sulla base di quello che è rappresentato nella
relazione annuale sulla performance - e viene citata la delibera
623 del 5 giugno 2023 - il livello di conseguimento delle priorità
strategiche afferenti alla legislatura 2020-2025 si è attestato sul
56%, considerati gli obiettivi dirigenziali conseguiti negli anni
2021 e 2022 e quelli assegnati nel 2023.
Una piccola osservazione che mi sento di fare: non comprendo
come mai nella relazione non sia citata e non siano citate le
conclusioni relative alla deliberazione 604/2024 che, per
l'appunto, recava l'approvazione del documento recante "Relazione
annuale sulla performance della Giunta regionale della Valle
d'Aosta relativa all'anno 2023", lo pongo come elemento di
attenzione.
C'è un ulteriore passaggio successivo, laddove giustamente si dà
contezza dell'aumento di più di dieci punti percentuali del
risultato, e forse in una relazione di questo genere, seppur magari
presenti in altri documenti, però si poteva anche dare un poco più
un livello di dettaglio relativamente al raggiungimento di questi
obiettivi, perché altrimenti una percentuale rappresentata così
lascia un po' il tempo che trova.
In particolare volevo fare una considerazione nell'ambito delle
considerazioni che vengono fatte a pagina 2, appunto si conferma il
continuo miglioramento delle performances organizzative durante il
percorso di realizzazione del disegno strategico di legislatura,
una legislatura che comunque ha avuto un momento d'interruzione e
quindi, al di là della consequenzialità dei Governi, non so se il
disegno strategico di legislatura si può considerare univoco e uno
solo; fosse così, ovviamente non avremmo allora avuto nessun tipo
di cambio di passo, ma questa è una considerazione che lascia più
un commento politico se vogliamo rispetto a un commento
tecnico.
In questo senso poi giustamente viene riportata una problematica
che più volte è oggetto anche di discussione, non soltanto in
occasione d'iniziative: anche tutte le volte che si parla di
organigramma o di nuove risorse nell'ambito dell'organizzazione
regionale viene effettivamente sottolineata la problematica di
carenza di risorse umane, ma soprattutto anche problematiche legate
alle competenze professionali: lo sappiamo, l'abbiamo detto più
volte, il settore pubblico è in questo momento meno attrattivo del
settore privato o di altri settori; si fa una giusta osservazione
anche sulla locazione delle competenze, la distribuzione del tempo
del lavoro, forse si poteva anche inserire un passaggio relativo
alla produttività del lavoro, al di là della locazione delle
competenze e della distribuzione degli incarichi, ma sicuramente il
percorso in itinere di riorganizzazione dell'Amministrazione
pubblica consentirà di fare questo passaggio magari nella prossima
relazione.
Invece, nella parte relativa alla predisposizione della
relazione annuale sulla performance, c'è un passaggio che mi ha
alquanto incuriosito, nel senso che in relazione - e torno sul
discorso degli indicatori definiti nel PIAO - si è rilevato - leggo
dalla relazione - un andamento positivo rispetto al raggiungimento
del target, mentre in pochi casi l'andamento è stato contrario
rispetto ai risultati attesi.
Ognuno fa le sue valutazioni su cosa rappresentare o no, però
forse, al di là di quest'affermazione, si poteva soffermarsi e dare
un po' più contezza, ma per una maggior comprensione e dettaglio,
di quali fossero i pochi casi in cui l'andamento è stato contrario
e magari anche comprendere quali potevano essere le azioni di
rimedio poste in essere, ma lo dico nell'ambito della piena
trasparenza dell'attività amministrativa. Magari su questo punto
tornerò con delle iniziative puntuali, come ho già fatto in altre
occasioni.
C'è poi un passaggio su cui vorrei porre l'accento che è quello
relativamente invece al paragrafo della definizione degli obiettivi
dirigenziali per l'anno 2024.
Nella relazione appunto si dà contezza che è stato avviato dal
mese di novembre 2023 un percorso che ha portato alla definizione
delle linee guida integrative annuali, in particolare c'è un punto
che viene riportato nella nota che, tra le varie priorità,
identifica la capacità di programmazione della spesa, risorse
riprogrammate e stanziamenti: è la capacità di spesa, impegni e
stanziamenti.
Sottolineo questo passaggio perché è già capitato di fare alcune
considerazioni, allorquando si è parlato ogni anno del rendiconto
della gestione, di quello che quindi sono stati il percorso
amministrativo e il ciclo della programmazione della spesa
dell'anno di riferimento; questi due indicatori di capacità di
spesa potrebbero anche essere oggetto di una rappresentazione più
chiara.
Ripeto, sicuramente questi indicatori sono anche rappresentati
in altri documenti, però se la relazione deve essere di rendiconto
delle attività condotte nel 2023 - e lo si cita proprio nel suo
incipit - forse si potevano rendicontare qua anche in maniera
sintetica ma più comprensibile.
Un ultimo passaggio - non voglio tediare l'uditorio - è relativo
al controllo di gestione. Sul controllo di gestione quello che si
vede (io ho guardato le relazioni anche precedenti) è di fatto una
rappresentazione dell'attività che si fa o che si dovrebbe fare e
non un rendiconto; si dà conto della predisposizione dei costi per
missione e programma, in particolare del documento dei costi per
missione; ovviamente uno si può anche raccordare con deliberazioni
come la 737/2024, dove ci sono gli indicatori di bilancio, però, in
particolare sulla parte dell'elaborazione degli indicatori, laddove
si parla di tre tipologie di indicatori, rinnovo e ritorno su
quello di capacità di spesa e raffronto con l'anno precedente.
Dico questo perché forse anche qua si poteva dare una contezza
maggiore e un rendiconto maggiore dell'attività del controllo di
gestione, perché, oggettivamente, quello che è rappresentato nella
relazione è quello che si dovrebbe fare, ma di risultati e
soprattutto di approfondimento delle risultanze oggettivamente non
se ne trovano dal testo.
Non è sicuramente la lunghezza delle pagine che fa la bontà di
una relazione, però qualche elemento in più - utile per poter fare
delle giuste considerazioni sull'attività che sicuramente è stata
svolta dagli uffici e che può dare anche degli spunti al
legislatore - oggettivamente me lo attendevo.
Penso di aver detto in realtà delle cose che già avevo detto la
volta scorsa, però
repetita iuvant
, o almeno in tal senso io
mi auguro che possa aver dato un piccolo contributo alla prossima
relazione.
Presidente -
Vi sono altri interventi? Non vedo
richieste, chiudiamo la discussione e prendiamo atto del
documento.
