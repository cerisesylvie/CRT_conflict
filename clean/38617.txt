Classificazione
ENERGIA
ENTI LOCALI



Oggetto del Consiglio n. 2130 del 24 maggio 2016 - Resoconto
OGGETTO N. 2130/XIV - Interrogazione: "Adozione di iniziative
per facilitare gli enti locali nell'autoproduzione di
energia".
Viérin M. (Presidente)
- Punto n. 12 dell'ordine del
giorno. La parola all'Assessore Donzel.
Donzel (PD-SIN.VDA) -
È una questione molto importante
quella che è stata posta dai colleghi dell'ALPE, che riguarda la
volontà di conoscere quali iniziative sono state adottate per
facilitare gli enti locali nell'autoproduzione di energia e nella
distribuzione all'utenza finale.
A livello regionale la legge n. 13/2015 individua Alcoa Energia
quale struttura deputata ad assistere gli enti locali
nell'individuazione delle opportunità di risparmio energetico e per
lo sviluppo di specifici progetti in materia di energia.
Considerata la particolare conformazione del territorio regionale e
la grande differenziazione morfologica delle singole aree comunali,
anche con riferimento alla possibilità di sfruttamento delle fonti
energetiche (soprattutto rinnovabili), lo spirito della norma è
quello di fornire supporto agli enti locali, che manifestino un
interesse a sviluppare progetti volti ad ottimizzare
l'approvvigionamento energetico. Appare chiaro come questo
approccio
bottom up
meglio risponda alle esigenze di un
territorio particolare come quello della Valle d'Aosta piuttosto
che un modello calato proposto dall'alto, uniforme o meno, per
tutte le realtà locali. Teniamo anche conto di tutta la battaglia
politica che è stata fatta per riconoscere l'autonomia degli enti
locali e in qualche modo rivendicarne la loro capacità di fare
scelte, anche di tipo strategico.
Le principali iniziative per facilitare gli enti locali
nell'autoproduzione di energia e nella sua distribuzione all'utenza
finale sono state avviate già nel corso del ciclo di programmazione
della cooperazione territoriale 2007/2013. Fermo restando
l'autonomia di alcuni Comuni, che hanno fatto delle iniziative
comunali molto importanti, la Regione è intervenuta soprattutto
nell'ambito di programma di cooperazione transfrontaliera fra
Italia e Francia Alcotra 2007/2013. L'Assessorato ha partecipato al
progetto strategico Renerfor "Iniziative di cooperazione per lo
sviluppo delle fonti di energia rinnovabile (bosco e acqua) nelle
Alpi occidentali; il risparmio energetico e la riduzione delle
emissioni di gas ad effetto serra", all'interno del quale è stato
realizzato uno studio di fattibilità tecnico economica per
l'implementazione della filiera del cippato in Valle d'Ayas. La
cosa importante di questo progetto è che più Comuni si mettono
assieme, non è solo un'iniziativa del singolo Comune, con lo scopo
di definire in dettaglio le fasi di produzione, stoccaggio,
conferimento dei prodotti e servizi connessi alla realizzazione e
gestione operativa di una piattaforma a biomasse logistico
commerciale, prototipale per la replicazione - e questo è l'altro
aspetto importante (la Valle d'Ayas e il caso studio) - per altre
valli assimilabili in base alle rispettive risorse locali. La
realizzazione di una piattaforma di valle per la produzione e la
commercializzazione professionale del cippato rappresenta un
aspetto chiave per la valorizzazione della biomassa locale e lo
stimolo per nuovi investimenti sull'intera filiera, in particolare
sulla viabilità forestale, per incrementare la disponibilità reale
di legname da lavoro e cippato di qualità in un'ottica di
valorizzazione a cascata della risorsa legna. Lo studio pilota che
ha visto l'impegno diretto dei Comuni della Valle d'Ayas, i quali
hanno messo a disposizione risorse per la realizzazione dello
stesso, ha dato esito positivo con l'obiettivo di realizzare nella
pratica, quindi di andare a sviluppare la piattaforma, nella nuova
programmazione 2014/2020.
Un'iniziativa da segnalare, poi, è stata quella attivata
nell'ambito del progetto AlpBC (
Alpine Building Culture
):
"Sviluppo sostenibile del settore edilizio in ambito alpino e
integrazione dei temi energetici nella pianificazione del
territorio", nell'ambito del programma Spazio alpino. In
particolare, nel corso della realizzazione del progetto sono state
elaborate delle raccomandazioni/linee guida per la pianificazione
energetica a scala comunale e intercomunale: redazione di un
documento rivolto agli amministratori locali della Valle d'Aosta
riportante le indicazioni relative alle modalità per la
costruzione, lo sviluppo e il monitoraggio di un processo locale di
pianificazione energetica sostenibile. Gli strumenti sviluppati
nello studio sono stati applicati al caso reale dell'area pilota
della Comunità montana Monte Cervino con l'attivo coinvolgimento
degli attori locali. Ciò ha consentito di redigere un Piano di
azione per l'energia sostenibile a scala intercomunale che prende
in considerazione le peculiarità del territorio, partendo dalle
indagini svolte sul sistema energetico comunale e sulle tendenze in
atto al suo interno. Sono stati quantificati i margini di
intervento sia sul lato domanda che sul lato offerta di energia e
successivamente individuati gli elementi prioritari sui quali
impostare la strategia del piano. È stato quindi individuato uno
scenario di piano che definisce gli obiettivi di incremento della
produzione da fonti rinnovabili, di riduzione dei consumi finali e
delle emissioni di gas serra in tutti i principali settori di
attività (residenziale, terziario, privato) per un definito
orizzonte temporale, e sono state individuate le linee strategiche
di intervento atte a conseguirlo. L'individuazione di queste azioni
consentirà all'autorità locale di giocare un ruolo concreto
mediante interventi diretti o di promozione e sensibilizzazione tra
i cittadini, al fine di ridurre il fabbisogno energetico e
raggiungere gli obiettivi di riduzione delle emissioni inquinanti
su territorio.
In linea anche con quanto contenuto nei documenti nazionali di
Legambiente, vanno poi segnalati alcuni casi specifici che
riguardano il caso Morgex, dove è stato fatto un intervento da
parte del Comune che ha consentito a quella realtà locale di
raggiungere un livello di sfruttamento e distribuzione dell'energia
rinnovabile di alto rilievo con il teleriscaldamento in un Comune
peraltro di montagna, quindi un caso di studio estremamente
importante. Altro Comune che ha fatto molto, sempre in relazione a
progetti strategici, è il Comune di Saint-Denis, che con un
progetto di tutt'altra natura si è però mosso in una maniera
particolarmente performante da essere da esempio per altri Comuni
che volessero seguire quella strategia.
In relazione al fatto che altri territori dal punto di vista
strategico e soprattutto energetico hanno fatto più di noi bisogna
guardare con attenzione, ma fare anche molta attenzione a
parallelismi con Trento e Bolzano, dove lì le norme statutarie
consentono di operare in maniera diversa dal punto di vista della
produzione e distribuzione dell'energia in favore di soggetti
cooperativi. Questo è un progetto molto interessante e qui si
comincia a parlare - leggo sui giornali - di riforme statutarie e
quant'altro. Visto che c'è una famosa zona franca mai attuata,
visto che ci sono richieste di riconoscimenti per esempio
sull'imposizione fiscale alla nostra Regione, quella mi sembra una
partita molto interessante da giocarci per consentirci di
allinearci a quelle posizioni. Stante la normativa attuale, ad oggi
noi quell'esperienza cooperativistica di distribuzione dell'energia
idroelettrica non ce la possiamo giocare in quella forma. Il
presupposto è quindi una riflessione più ampia che magari spero
potrà avvenire in un contesto di tipo diverso. Resta il fatto che,
nel richiamare l'attenzione su questo tema e cercare di andare
all'attuazione di questi progetti, quello della Valle d'Ayas
estensibile ad altri Comuni e replicare l'esperienza di Morgex, la
cosa che posso dire è che il ruolo della Regione può essere quello
che già è stato fatto con la legge delle
Unités des
Communes
, e far sì che i Comuni valdostani che sono
particolarmente piccoli come dimensioni facciano delle azioni
sinergiche in solidarietà con altri, perché parlandoci chiaramente
il Comune di Pont-Saint-Martin, dovesse essere lasciato solo con il
territorio che ha, può fare poco o nulla. Bisogna che i Comuni che
hanno territori o condizioni particolari facciano sinergia con
altri, si mettano insieme le energie comuni e insieme si finanzino
progetti che possano andare nella direzione da lei auspicata.
Presidente -
La parola al collega Roscio.
Roscio (ALPE) -
Grazie Assessore per la risposta che,
anche se era un po' lunga, è entrata nel dettaglio; ho cercato di
seguire e di prendere degli appunti. È interessante il fatto che
lei ha citato tutta una serie di casi particolari, dove alcune
azioni sono state fatte anche in Valle d'Aosta. È interessante, ma
almeno dal nostro punto di vista non è sufficiente, non è quello
che noi vorremmo e non è quello a cui noi vorremmo che si
tendesse.
Vorremmo che la cosa non rimanesse un singolo caso, un singolo
studio, ma che fosse qualcosa di più generalizzato. Stiamo parlando
di produzione e distribuzione di energia, non solo di energia
elettrica o da fonti rinnovabili, ma anche di energia termica.
Sappiamo che ci sono delle difficoltà. Ad oggi la fotografia di
quello che succede non solo in Valle d'Aosta, ma in generale, è che
i territori di montagna hanno delle risorse perché magari sono
esposti al sole o perché hanno acqua che scende, quindi hanno le
risorse energetiche che potrebbero essere una fonte anche economica
per il territorio, per la comunità, e quindi anche fonte di
benessere per poi garantire dei servizi, però ad oggi quello che
succede è che quelle risorse generano ricchezza non per chi vive
nel territorio, ma per soggetti privati. Questo è consentito da
tutto il sistema degli incentivi, da tutto il sistema anche di
riconoscimento che sta in capo ai privati e non ai Comuni. Solo
questa mattina c'era sulla stampa un articolo interessante che
parla ancora una volta della Valgrisenche, in particolare di una
nuova centrale idroelettrica dove una parte di questa società a
responsabilità limitata è del Comune, una rilevante parte (80
percento), e solo una parte (20 percento) è dei privati. Rimane da
chiedersi le risorse, cioè i guadagni, e quindi quello che deriverà
da questo sfruttamento a chi cadranno, se rimarranno così
proporzionati: 80 percento Comune e 20 percento privati o
viceversa? Purtroppo spesso è successo il contrario, ad un certo
punto si è ribaltata la questione, e quindi al Comune è andato poco
o niente e quasi tutto ai privati. Quello che noi vorremmo è che
succedesse diversamente.
Al di là del discorso interessante di cosa è stato fatto
altrove, al di là di giocare partite in divenire, vorremmo che si
facessero altre riflessioni. Vero è che le cooperative del
Sudtirolo hanno fatto cose interessanti partendo 50-60 anni fa:
hanno tramutato quello che era allora un punto di partenza di
sfavore - perché erano zone dove addirittura l'Enel non voleva
neanche andare a portare l'energia elettrica - e si sono
autorganizzate, quindi partendo da una situazione di sfavore quei
territori oggi sono invece all'avanguardia, perché sono
praticamente autosufficienti sia per la produzione di energia, sia
per quella elettrica, sia per quella termica, e soprattutto per
quella da fonti rinnovabili. Ci sono degli articoli di giornale
interessanti che dicono proprio che i vantaggi sono poi ricaduti
interamente sulla comunità, lo dicono proprio: a guadagnarci è
l'intera comunità, perché hanno tariffe più basse e i soldi possono
essere reinvestiti direttamente sul territorio.
Al di là dello Statuto, forse bisognerebbe provare a pensare
anche ad altre soluzioni che si potrebbero valutare. Per esempio ci
sono queste iniziative di azionariato diffuso dove il Comune
potrebbe estendere questa partecipazione ai cittadini, potrebbero
poi essere loro a prendere direttamente la concessione per
sfruttare direttamente tutti i ritorni che ne derivano. Questa è
una strada che noi proponiamo, non mi sembra che sia stata ancora
approfondita e potrebbe essere interessante, proprio per dare alle
comunità questi vantaggi non solo come
benefit
o
compensazioni, ma come guadagni economici. Noi queste cose le
vediamo interessanti e secondo noi vale la pena fare un
approfondimento. Mi sembra che la posizione dell'Assessorato non
sia di chiusura su questo, quindi noi continueremo a lavorare e a
sollecitare in questa direzione, perché riteniamo che veramente, al
di là delle partite che si devono ancora giocare, forse la Regione
già adesso ha degli strumenti per poter andare in questa direzione
e forse vale la pena approfondirli.
Dalle ore 11,19 assume la presidenza il Vicepresidente
Follien.
