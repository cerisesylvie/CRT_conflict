Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione



Oggetto del Consiglio n. 176 del 16 dicembre 2020 - Resoconto
OGGETTO N. 176/XVI - Continuazione della trattazione
congiunta delle Relazioni della Sezione regionale di controllo
della Corte dei conti, della Proroga per il triennio 2021-2023
della validità degli indirizzi contenuti nel Documento di Economia
e Finanza Regionale (DEFR) per il triennio 2020-2022 approvato con
deliberazione n. 1186/XV, del D.L. n. 2 (Disposizioni per la
formazione del bilancio annuale e pluriennale della Regione
autonoma Valle d'Aosta/Vallée d'Aoste (Legge di stabilità regionale
per il triennio 2021/2023). Modificazioni di leggi regionali.), del
D.L. n. 3 (Bilancio di previsione finanziario della Regione
Autonoma Valle d'Aosta - Vallée d'Aoste per il triennio 2021/2023)
e del D.L. n. 4 (Disposizioni collegate alla legge di stabilità
regionale per il triennio 2021/2023. Modificazioni di leggi
regionali e altre disposizioni). (Approvazione di quattro ordini
del giorno. Reiezione di quattro ordini del giorno. Ritiro di tre
ordini del giorno).
Bertin (Presidente) -
Alla presenza di 34 consiglieri
possiamo riprendere i lavori sospesi ieri sera. Eravamo rimasti
all'ordine del giorno n. 20 della Lega, "Digitalizzazione della
pubblica Amministrazione". Per l'illustrazione la collega
Spelgatti, ne ha facoltà.
Spelgatti (LEGA VDA) -
Considerato quanto annunciato
dall'attuale Governo regionale nel programma di legislatura 2020 in
merito all'innovazione, trasformazione digitale, amministrazione
4.0, infrastrutture digitali, gestione dati e piattaforme digitali;
atteso che l'obiettivo strategico della digitalizzazione della
pubblica amministrazione è indicato come prioritario a tutti i
livelli, a partire dall'Europa per arrivare agli indirizzi dati dal
nostro Paese ai fini della modernizzazione e dell'efficientamento
del sistema Italia; considerate inoltre le grandi somme che è
presumibile arrivino dall'Europa tramite il
Recovery Fund
che andranno a finanziare i progetti di riforma strutturale
contenuti nei piani nazionali di riforme di ogni paese,
Recovery
Plan
, con quello italiano focalizzato
in primis
sulla
digitalizzazione; considerata altresì la conseguente enorme mole di
lavoro che ne deriverà in relazione alla predisposizione dei
progetti per accedere ai relativi fondi, nonché per la conseguente
realizzazione dei piani predisposti, per questo noi chiediamo di
impegnare il Governo regionale nella definizione della prossima
variazione di bilancio, perché definisca un piano di potenziamento
delle risorse umane in capo al dipartimento innovazione e agenda
digitale.
Questo perché? Ho appena visto il vostro piano delle assunzioni
e mi sono veramente preoccupata, proprio perché ho visto che per il
dipartimento agenda digitale sostanzialmente è stata fatta soltanto
una sostituzione di una persona che è venuta a mancare! A fronte di
tutti i soggetti e di tutta l'implementazione di tutti i vari
dipartimenti, quindi dipendenti presi ovunque, nel dipartimento
agenda digitale, che già sappiamo benissimo che negli anni è stato
sostanzialmente ridotto al lumicino, non c'è niente.
Allora qual è il problema? Come avevate visto anche dalle
iniziative che avevo svolto l'altra volta, ho sempre raccontato di
come quando noi ci siamo insediati come Governo regionale uno dei
primi
focus
della nostra azione sulla macchina
amministrativa è stata proprio quella di dire: è evidente che per
avere un'amministrazione efficiente, dobbiamo prima di tutto avere
un'amministrazione realmente digitale, perché il mondo sta andando
in una certa direzione e l'amministrazione non deve assolutamente
rimanere indietro ed è già indietro. Dobbiamo far sì che
l'amministrazione sia avvicini ai cittadini, che l'amministrazione
sia efficiente e sia efficace, dobbiamo far sì che tutti le varie
componenti del grosso apparato amministrativo dialoghino tra loro,
in maniera tale che le banche dati siano comuni. Dobbiamo pensare
al marketing, dobbiamo pensare alla modernizzazione di tutto il
sistema. Di conseguenza che cosa dobbiamo fare? Dobbiamo partire
dal punto base che è quello di implementare al massimo questo
dipartimento, che deve avere questo focus e ha questo focus per
poter andare in questa direzione.
Poi quello che è accaduto con l'emergenza epidemiologica ha
evidentemente accelerato questa necessità in tutte le sue forme, ma
comunque era un'esigenza primaria anche prima, e adesso, visto e
considerato i fondi che arriveranno e che devono andare proprio in
quella direzione, il problema è ancora più grosso, cioè dobbiamo
essere pronti a sparare tutti i nostri proiettili per poter
arrivare a portare a casa questi soldi e poter arrivare
all'obiettivo di implementare al massimo la digitalizzazione e la
modernizzazione della pubblica amministrazione.
Per far questo come vi siete preparati? Non c'è preparazione,
perché laddove mancano gli strumenti per poter poi fare tutto
questo, noi rimarremo rigorosamente indietro. Non si può fare dei
proclami, come sempre, nei programmi e poi però non preoccuparsi di
come fare a realizzare tutto questo. Ma quello che si dice nei
programmi vale come la parola data tra uomini. Nella vita non si
può dire "faccio una cosa" e poi se ne fa un'altra. Quando si dice
una cosa, quella parola va mantenuta rigorosamente cascasse il
mondo, perché è la questione dell'onore, della dignità e del valore
delle persone. Così vale per quello che appunto è un programma
politico. Si dice una cosa e chiaramente la prima preoccupazione è:
come faccio a realizzarlo? Come faccio ad ottenere questo
risultato? Devo comunque predisporre tutto, affinché questo
risultato si realizzi sul serio.
Qual è il grosso problema? Che normalmente purtroppo la Regione
ha lavorato solo ed esclusivamente partendo dal presupposto che
tanto c'è INVA, che è il braccio operativo. Sì, ma non è la
soluzione, sono due aspetti differenti. INVA ha i suoi obiettivi
che sono assolutamente importanti e va assolutamente tutelata INVA,
va implementata e quant'altro, ma INVA è diverso rispetto alle
risorse che noi abbiamo internamente, perché le risorse interne si
devono occupare dell'efficienza, dell'efficacia, dell'economicità,
perché all'interno della pubblica amministrazione questa deve
essere la logica. INVA deve essere il braccio operativo, ma
ricordiamoci che INVA ha ovviamente il compito, perché è diverso il
suo obiettivo e il suo mandato, della massimizzazione anche del
profitto; sono due logiche differenti.
Quindi l'amministrazione deve essere in grado di avere
all'interno tutte le risorse e gli uomini migliori più formati,
anche perché gli uomini all'interno della pubblica amministrazione
devono decidere dove andare, cosa fare, cosa affidare a INVA, cosa
affidare anche ad altre società, perché comunque INVA dobbiamo
ricordarci che deve essere messa comunque in concorrenza con quello
che è il mercato, perché è normale che sia così, perché comunque la
logica della Regione, dell'Amministrazione regionale, dei soldi
pubblici, deve essere differente rispetto a quella che è INVA, la
quale deve essere assolutamente concorrenziale rispetto a tutte le
altre società.
Poi è chiaro che dove si può favorire e dove si può spendere
all'interno di INVA, perché è migliore soggetto, perché è soggetto
legato al nostro territorio e tutto quanto, così deve essere, ma
non deve essere una carta bianca che do. Anche perché poi devo
controllare: ricordiamoci il tavolo del controllo che è stato
sempre dimenticato e non sufficientemente utilizzato, perché poi
comunque l'amministrazione deve avere al suo interno le risorse che
dicono: bene, i progetti sono questi, ti do questo, spendo questo
per farti lavorare e poi controllo esattamente il risultato che tu
mi hai dato, che deve essere il migliore possibile e che comunque
deve essere rispondente all'incarico che ti ho dato e ai soldi che
ho speso.
Non l'avete fatto a oggi, ma questa diventa una esigenza
prioritaria per l'amministrazione, proprio perché comunque dovremo
spendere i soldi, dovremo fare i progetti e i progetti devono
essere fatti all'interno dell'amministrazione che è il datore di
lavoro in quel caso, il committente di INVA e anche di altre
società, che deve poi essere in grado di controllare, di dare la
direzione e quant'altro. Quindi noi chiediamo che venga
implementato con le migliori risorse umane il più possibile questo
dipartimento, per tutte queste ragioni.
Presidente -
Per il Governo l'assessore Marzi, ne ha
facoltà.
Marzi (AV-SA) -
Iniziamo bene la mattinata con un filotto
di tre ordini del giorno. Novità delle novità: uno di questi vi
proporrò di emendarlo, per approvarlo da parte di tutta quanta
l'aula; non è questo!
C'è un aspetto fondamentale che lei richiama, sul quale non si
può che essere assolutamente d'accordo. Lei giustamente parte da un
principio di realtà e dal fatto che, nel momento in cui si parte
con delle programmazioni di natura strategica, e quindi
fondamentalmente su un arco temporale quinquennale, questo è
l'obiettivo con il quale parte ogni Governo, quello di governare
per tutta quanta la durata di riferimento per il mandato elettorale
che gli è stato dato, nel momento in cui, in una democrazia
assembleare, tra l'altro, riesce anche a comporre una maggioranza
di governo; per cui sicuramente - lo richiama lei, lo richiamano
tutti i documenti del caso, il collega Aggravi parlando di MES ieri
e poi dopo tarandolo su quello che è
Next Generation EU
e
poi Italia - ha toccato tutta una serie di aspetti che vengono
richiamati oramai in tutti i documenti di programmazione postumi
alla crisi pandemica, per cui anche nella relazione che ho fatto
vengono chiaramente evidenziati una serie di problemi, in maniera
anche molto sintetica. Ho cercato di rendere la lettura del
documento di cui ha parlato anche il collega Caveri, quindi
Next
Generation Italia
che è in bozza, il più sintetico possibile.
Vengono evidenziati dei problemi che la crisi pandemica ha reso
palesi e tra le soluzioni che vengono individuate e gli ambiti sui
quali bisogna investire per rispondere ai problemi che abbiamo
vissuto, tutto quello che è l'innovazione, l'agenda digitale,
risulta essere presente a livello programmatico, strutturale,
ambito nel quale investire a 360 gradi in tutti quanti i documenti
di programmazione finanziaria, politica e amministrativa a livello
europeo, nazionale e regionale.
Per cui è giustissimo il suo richiamo all'interesse che bisogna
avere rispetto a questa tematica e questo Governo lo ha ben chiaro.
Qui stiamo facendo politica e poi magari quando arriveremo alla
fine del percorso di questa settimana di lavoro potremmo anche fare
un'analisi dei documenti che sono stati, secondo me, correttamente
utilizzati all'interno di questo Consiglio per fare politica. Un
esempio per tutti, ieri ho avuto il piacere di iniziare come
Governo a rispondere al primo ordine del giorno che avete
presentato e ho iniziato facendo i complimenti a tutti i colleghi
di minoranza per il lavoro che sta dietro ogni ordine del giorno,
quindi di conseguenza bisogna anche dire che sono stati scelti
degli strumenti, come gli ordini del giorno, che impegnano dei
disegni di legge.
Nel caso specifico lei giustamente chiede, in maniera
susseguente al fatto che se uno ritiene che l'innovazione e
l'agenda digitale debbano essere centrali nel proprio programma di
governo, che vengano aumentate il numero di risorse umane, di
dipendenti tanto per essere chiari, che devono andare a lavorare
nei dipartimenti e negli uffici di riferimento che fanno capo a
quel tipo di ambito. Correttissimo, però lei sa benissimo due cose:
la prima che oltre a essere l'assessore alle innovazione sono anche
assessore alle finanze, quindi nel momento in cui si andasse ad
approvare un ordine del giorno di questo genere si andrebbe di
fatto a dare una priorità assoluta a questo ambito, senza fare un
quadro generale che è quello che invece stiamo facendo su una
situazione che è quella del personale della Regione autonoma Valle
d'Aosta che viene da anni - come tutto il comparto pubblico - nei
quali le scelte che si sono dovute fare in termini di spesa sono
state delle scelte, lei lo ha richiamato poc'anzi, assolutamente di
costrizione. Negli ultimi dieci-quindici anni all'interno del
comparto pubblico italiano, compreso quello regionale, a partire
dagli enti locali fino ad arrivare alla Regione, le scelte che si
sono dovute fare e che tra l'altro hanno dovuto accompagnare tutti
quanti i governi degli ultimi anni sono state delle scelte a uno a
uno, cioè tutte le volte che qualcuno andava via poteva essere
sostituito. In parte tanti anni fa questo principio poteva anche
essere corretto, nel senso che spesso nelle letture economiche
della pubblica amministrazione italiana si diagnosticano malattie
una volta che le malattie sono già diventate croniche. Si arriva
poi dopo a mettere in atto le azioni di riferimento sempre con
ritardo, nel senso che spesso se ci trovassimo in altri ambiti le
soluzioni che si individuano non sono poi corrispondenti in termini
temporali alle cure individuate per risolvere i problemi.
Quindi negli ultimi dieci-quindici anni la macchina pubblica
italiana ha vissuto una contrazione in termini di assunzioni e
sicuramente questo è diventato uno dei principali problemi attuali
sui quali bisognerà trovare una soluzione. Ma la soluzione di
riferimento va, per forza di cose, trovata all'interno di un quadro
sinottico, cioè non possiamo come arbitri stabilire che il piano di
assunzioni che la pubblica amministrazione regionale deve fare deve
riguardare solo ed esclusivamente determinati tipi di ambiti. Il
piano di assunzioni che questo Governo sta ponendo in essere,
venendo anche da un anno molto delicato nel quale le assunzioni in
gestione ordinaria non potevano essere fatte, quindi di conseguenza
si sono dovute fare delle scelte di assoluto coraggio, noi ci siamo
trovati nella condizione - l'abbiamo vissuto da consiglieri
entrambi, tanto per essere chiari - di gestire una crisi pandemica
nel momento in cui non c'era la possibilità amministrativamente di
fare delle scelte strategiche, perché l'indirizzo era "bloccato"
dal fatto che il Consiglio in teoria doveva andare a elezioni a
metà del mese di aprile. Nonostante questo, si sono riusciti a
rafforzare degli ambiti necessari durante il primo momento
dell'emergenza.
Quello che sicuramente dovrà essere fatto, che stiamo prendendo
in considerazione e che lei ha richiamato è una valutazione molto
precisa che esiste tra il compito che deve avere, e tra l'altro
questo è stato anche oggetto di confronto con l'attuale
coordinatore, il dipartimento all'innovazione della Regione
autonoma Valle d'Aosta, che dovrebbe a tutti gli effetti avere un
principale obiettivo, quello di essere la mente, colui il quale fa
strategia e interpreta le volontà politiche. Secondo aspetto che,
per me, in questo momento ha dei problemi - dopo 56 giorni è già
importante che lo si cominci a cogliere -  ma non si è ancora
trovata una soluzione che, a mio parere, parte da molto lontano,
per due aspetti: è molto concentrato il dipartimento e anche il
braccio operativo, cioè la partecipata INVA che lei richiama, su un
approccio esterno, quindi nei confronti della cittadinanza,
sicuramente con tutta una serie di aspetti assolutamente da
migliorare anche se tanto è stato fatto, ma poi dopo ci vuole anche
una particolare attenzione al principale cliente
captive
che
sia la partecipata che il dipartimento hanno con ruoli diversi,
mente e braccio, che è la pubblica amministrazione regionale.
È assolutamente da implementare prima ancora che nelle risorse
umane la specificazione degli ambiti di riferimento, perché
sicuramente ci sono dei grandissimi spazi sui quali muoversi,
indipendentemente dalle risorse umane, nel cercare di porre a
fattore comune sia le
tecnicality
che le esperienze che sono
state fatte e che ci sono sia nel dipartimento che nella
partecipata, ma che a oggi non vedono coinvolgere tutti gli enti
locali valdostani, ad esempio, e sicuramente tutta una serie di
ambiti di riferimento.
Il collega Caveri ieri, rispondendo se non erro a un ordine del
giorno del collega Perron o del collega Lavy, faceva tutta una
serie di valutazioni rispetto a una serie di atti che stiamo per
porre in essere. Questi atti vanno di fatto a inserire all'interno
dei mandati che INVA deve avere una serie di ambiti del pubblico
impiego che paradossalmente né a livello strategico né a livello
operativo sono stati ad oggi coinvolti.
Per cui io capisco e apprezzo la finalità di questa iniziativa,
ma a tutti gli effetti diventerebbe molto delicato dire che oggi
l'unico ambito e l'unico dipartimento del pubblico impiego
regionale che si trova ad avere dei problemi in termini di numero
di dipendenti risulta essere la digitalizzazione e l'innovazione.
Purtroppo, non è l'unico ambito dell'attuale pubblica
amministrazione regionale che vive un momento nel quale mancano
risorse umane. Per fortuna ci sono tantissime competenze e capacità
che cercheremo di porre a fattor comune nel momento in cui andremo
nei prossimi mesi a fare tutta una serie di assunzioni che sono
susseguenti a un periodo nel quale le assunzioni non si sono potute
fare per tanti motivi che lei conosce benissimo.
Presidente -
Vedo prenotata la consigliera Spelgatti a
cui cedo la parola.
Spelgatti (LEGA VDA) -
Vede assessore Marzi, lei ha
esordito dicendo che stamattina parte con un filotto di tre miei
ordini del giorno e mi ha anticipato che forse uno verrà accettato,
quindi sono ben curiosa di vedere quale sarà. Non è stato questo e
le motivazioni che lei mi ha dato, mi dispiace, non sono
sufficienti. Non sono sufficienti perché? Perché noi dobbiamo
tenere presente che per poter operare un'effettiva azione
amministrativa in una direzione, dobbiamo creare gli strumenti a
tutti gli effetti per poter arrivare all'obiettivo. Non basta
dichiararlo sulla carta, non si può navigare a vista, ma quando si
fa politica ci vuole necessariamente una visione molto chiara di
dove bisogna andare. È lo stesso discorso che avevo accennato ieri
e che avevo fatto più volte su tutto il problema dei fondi europei:
dichiarate che volete andare in una certa direzione, ma poi non
ponete in atto le strategie per arrivare.
Noi stiamo vivendo un momento assolutamente cruciale per la
Valle d'Aosta: o saltiamo sul treno o il treno lo perdiamo. Il
discorso di tutte le risorse che sono messe per migliorare la
digitalizzazione della nostra pubblica amministrazione e di tutto
il sistema non è un termine astratto, è un termine estremamente
concreto, perché questo va a cambiare il modo di lavorare della
pubblica amministrazione e il rapporto con i cittadini. O guardiamo
al futuro o rimaniamo sempre, sempre, sempre indietro.
Purtroppo, il dipartimento di cui parlo non è l'unico che è
rimasto indietro, ma questo è quello che è stato ridotto più di
tutti, è quello che è stato considerato la Cenerentola della
pubblica amministrazione, perché è stato smantellato e nessuno ha
più investito. L'ottica è sempre stata quella del "tanto c'è INVA",
ma è profondamente sbagliata, è un atteggiamento profondamente
miope della pubblica amministrazione da moltissimo tempo, da troppo
tempo, perché se manca la mente, se manca la
governance,
le
cose non vanno nella direzione giusta, ci vuole strategia e la
strategia la deve fare la Regione, non la deve fare INVA. A INVA si
danno i compiti, quindi la Regione decide dove vuole andare, che
cosa vuole fare, dove vuole investire, dà l'incarico, spende soldi,
ricordo la parola "spende", spende i soldi nel momento in cui dà e
commissiona i lavori e poi però li deve anche controllare. Come
ricordato ieri sempre sul controllo, l'altra cosa gravissima che
avete fatto è stata quella di smantellare l'
audit
interno
che noi faticosamente eravamo riusciti per la prima volta a mettere
all'interno della Regione per controllare tutti i processi
amministrativi, cosa fondamentale per l'efficienza della pubblica
amministrazione, e voi l'avete smantellata.
Questo vuol dire mancanza di visione. Io non ho chiesto di
assumere personale solo ed esclusivamente in quel dipartimento,
perché ci sono molti altri dipartimenti che hanno delle necessità.
Ma su 60-70 assunzioni - adesso vado a spanne - che sono state
programmate adesso, non ne è stata fatta una per il dipartimento
agenda digitale, perché l'unica persona che è stata data è stata in
sostituzione di una persona deceduta.
Allora io mi domando: come si fa a portare a casa l'obiettivo?
Non è che significa preferire un dipartimento rispetto all'altro,
ma sappiamo che quello è il dipartimento più debole ed è quello che
in questo momento dovrebbe essere implementato maggiormente, perché
parte da molto indietro rispetto a tutti gli altri e ha dei compiti
che sono fondamentali per il futuro della Valle d'Aosta, per poter
guardare e saltare sul treno del futuro e soprattutto per non
perdere tutte le risorse che stanno arrivando.
Quindi la sua risposta non è assolutamente esauriente e, ripeto,
tante cose si possono fare, ma per poterle fare non basta fare
degli annunci. Quando uno arriva a governare la prima cosa che si
deve chiedere è ovviamente: dove voglio andare? E questo
teoricamente è scritto nei programmi, anche se normalmente sono
sempre cartastraccia e tante belle parole, e invece devono essere
la realtà perché questo è il patto con i cittadini. Dove voglio
andare come Regione, qual è la situazione che trovo nel momento in
cui mi trovo a governare e quindi, se voglio raggiungere un
obiettivo, quali sono le carte in tavola che ho e le carte che
posso utilizzare? Dove trovo gli uomini migliori per poter
realizzare gli obiettivi e come cambio le carte che ho sul tavolo
per poter andare in una certa direzione? Quindi, concretamente cosa
devo fare!
È finita l'epoca in cui si parla, si dicono tante belle cose e
poi non si fa niente di concreto: bisogna lavorare. Per lavorare ci
devono essere le idee chiare e soprattutto bisogna lavorare per e
lavorare per significa creare tutte quelle situazioni di strutture,
di uomini e tutto quanto per poter raggiungere un obiettivo, perché
poi il politico non è tuttologo, grazie al cielo, e ci servono i
tecnici per poter lavorare. Servono le menti migliori, quindi
bisogna far crescere al meglio e dare la possibilità a tutti i
nostri dipendenti pubblici di poter lavorare al meglio: ci deve
essere un'ottica meritocratica, i più bravi al posto giusto, i più
bravi al comando. Tutti devono crescere di obiettivo, una sana
concorrenza all'interno della pubblica amministrazione, non legata
al "sono amico, sono amico dell'amico, ho questa tessera di
partito" ma stimolando l'efficienza di chi lavora per me dando dei
premi a chi lavora meglio. Questo deve essere l'obiettivo di lungo
periodo, perché comunque cambiare la struttura dell'amministrazione
non è facile e sono lavori a lungo termine, ma questo deve essere
l'obiettivo principale.
Se io arrivo lì e so che in questo momento arrivano un sacco di
soldi e rischio di nuovo di perderli come è stato per tutti i fondi
europei, arrivano un sacco di soldi, bisogna fare una marea di
progetti, però io devo creare e far sì che ci siano le persone che
lavorano e che devono essere la mente, che creano i progetti, che
affidano i progetti; in parte possono essere INVA, importantissimo,
ma controllo perché anche INVA la devo rendere concorrenziale con
le altre imprese sul mercato. Tutto deve essere concorrenziale,
perché più c'è concorrenza più si cresce, più si cresce più bisogna
fare sì di portare tutti quanti, che siano dipendenti, che siano
società a cui commissioniamo il lavoro, a essere migliori, a
migliorarsi, non a dare semplicemente carta bianca e tanto comunque
i soldi arrivano. Non deve essere così, perché tutti in questa
maniera migliorano.
Lei in questo momento mi sta dicendo che non si vuole in realtà
investire, perché mi ha detto che ci sono tante esigenze, ci sono
tante cose e non possiamo avere come
focus
solo quello. Ma
io ho non ho detto mica che dobbiamo avere come focus solo quello.
Ho detto che su 60-70 assunzioni - vado a spanne - non sono state
fatte assunzioni per l'agenda digitale e, ripeto, c'è stata solo
una sostituzione. Ho detto che l'obiettivo che dobbiamo percorrere
adesso, che dobbiamo raggiungere adesso non è sfidante, ma di più,
e che non siamo pronti per farlo e che quindi dobbiamo investire su
quel dipartimento, cosa che non avete fatto in questo piano delle
assunzioni. Su 60-70 sostanzialmente non è stato incrementato di
un'unità quel dipartimento e noi rischiamo di perdere il treno. Non
è che io sono fissata con quel dipartimento, ma quello è il più
debole di tutti, quando dovrebbe essere assolutamente fatto
crescere.
Quindi io ho chiesto di andare in questa direzione. Avrebbe
potuto, se non le fosse piaciuta l'impegnativa, avrebbe potuto
modificarla; non l'ha fatto. Comunque sia non ha nessuna importanza
e sono curiosa di vedere, del filotto dei tre miei ordini del
giorno di oggi, quale sarà.
Presidente -
Non vedo richieste di intervento, pertanto
passiamo alla votazione. La votazione è aperta.
Esito della votazione:
Presenti: 33
Votanti           
: 13
Favorevoli: 13
Astenuti: 20 (Bertin, Bertschy, Caveri, Chatrian, Cretier,
Grosjacques, Guichardaz Erika, Guichardaz Jean-Pierre, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
Il Consiglio non approva.
Ordine del giorno n. 21 della Lega, "Ristrutturazione del debito
delle micro e piccole medie imprese". Per l'illustrazione il
consigliere Aggravi a cui cedo la parola.
Aggravi (LEGA VDA) -
Questo ordine del giorno richiama la
misura che fu concertata in seno alla legge regionale 5 di
sospensione delle rate dei mutui agevolati previsti dalle leggi
regionali. Allo stesso modo ovviamente aggiorna la situazione
rispetto a quello che è avvenuto a inizio crisi, inizio emergenza.
Già all'epoca nei vari interventi che ci furono sia in Consiglio
che in Commissione giustamente c'era una unanime consapevolezza sul
fatto che nel breve termine ci sarebbe stato un problema di
immediato pagamento di tutta una serie di mutui. Tra l'altro
ricordo che poi successivamente anche a livello statale si sono
previste delle misure volte a sospendere il pagamento delle rate,
però come ebbi già a ricordare all'epoca prima o poi sappiamo che i
debiti devono essere pagati e quindi, se nell'immediato si possono
sospendere i pagamenti di rate, poi il debito si carica sul
prosieguo. Quindi vi è la necessità di pensare a una misura o
comunque a un sostegno che possa permettere da un lato una
ristrutturazione del debito, che magari in alcuni casi può essere
semplicemente gestita attraverso un prolungamento del tempo di
esdebitazione del mutuo, oppure dall'altro, proprio a causa di
difficoltà in cui l'azienda incorre, una ristrutturazione vera e
propria con una rinegoziazione delle rate, perché bisogna far
fronte a quelle che sono le necessità del momento.
Purtroppo, come in permessa si cita, le prospettive economiche
sono sempre più incerte. Io penso che tutti i colleghi, anche
leggendo i giornali questa mattina, aggiungano incertezza
all'incertezza che continuiamo avere sulle prospettive e
soprattutto, come spesso è stato detto e mi preme ricordarlo
sempre, le aziende non chiudono, non falliscono per la presenza di
debito ma per la mancanza di liquidità, questo è un dato di fatto,
e parte della liquidità serve proprio per onorare i debiti. A
fronte di questo, l'impegnativa che si propone al Governo è appunto
quella di predisporre una misura utile a favorire la
ristrutturazione del debito da parte delle micro e piccole imprese
- qui ci siamo voluti concentrare sul vero anello debole della
struttura economica della Valle d'Aosta - sia contratto con
Finaosta che con il settore bancario, coinvolgendo Confidi e
Chambre.
Confidi e Chambre, citando proprio la legge 5, erano già
coinvolti in una misura che ha dato dei risultati. In senso lato è
bene considerare che al di là dei mutui regionali ci sono - proprio
per questo abbiamo concentrato l'attenzione sulle micro piccole
imprese - tutta una serie di realtà che nel frattempo hanno
contratto anche ulteriore debito, perché sicuramente gli aiuti ci
sono stati, le possibilità di far fronte anche a investimenti e di
adeguamenti per le misure Covid, penso soprattutto alla
ristorazione, alla parte più impegnativa della gestione laddove c'è
nella propria attività il maggior contatto tra le persone, quindi
il debito ha aggiunto debito. Vi è sicuramente un doppio binario da
considerare: quello tutto regionale, quindi quello dove in ultima
istanza il vero creditore è l'ente Regione o comunque una sua
in
house
, come nel caso della Finaosta, ma c'è poi anche tutto il
mondo del debito privato.
Ovviamente, come è già capitato, l'impegnativa è a disposizione
per essere eventualmente adeguata a qualsiasi esigenza, purché
passi il principio di definire un sostegno che possa prendere
spunto, implementare o evolvere quelle che sono già delle misure
presenti, ma io concentrerei anche l'attenzione su quella che fu
una misura, quella del consolidamento, che Finaosta gestì anche con
risorse proprie che si potrebbe anche adeguare proprio su piccoli
tagli perché, ripeto, le micro e piccole imprese sono proprio
quelle che stanno rischiando di più perché hanno meno mezzi e meno
potere contrattuale nei confronti degli enti finanziari, quindi una
misura che possa far fronte a queste necessità.
Mi auguro anche che, vista la professione dell'Assessore alle
finanze, ci sia una maggiore attenzione su questo tema, considerato
che comunque anche il settore bancario avrà le sue problematiche e
quindi sappiamo che in un sistema la crisi di una realtà genera la
crisi di un'altra.
Presidente -
Per il Governo l'assessore Marzi, ne ha
facoltà.
Marzi (AV-SA) -
Io ritengo questo ordine del giorno, sul
quale
finalement
proporremo un emendamento e quindi poi
dopo, qualora emendato, in linea tra l'altro con l'espressione e la
logica dell'ordine del giorno stesso, naturalmente lo voteremo, un
pochettino la sintesi, perché io sono abbastanza bravo a incassare
quasi ogni sorta di gioco che la politica impone, però in realtà
anche se non sembrerebbe - me lo dico da solo - tendo a essere
sintetico e adesso poi proverò brevemente a spiegare perché.
Durante la relazione di riferimento il collega Aggravi ha detto
delle cose, lo ha fatto anche il collega Malacrinò e in due
passaggi della mia relazione, in un passaggio che tra l'altro ho
richiamato anche ieri rispondendo all'intervento del collega
Rollandin in discussione generale, visto l'assoluta puntualità e
garbo del suo intervento, ad un certo punto io dico: "La fase
emergenziale ancora in atto richiede ulteriori allocazioni di
risorse, sia in ambito sanitario e sociale per il contrasto
all'emergenza Covid, sia nel settore di sviluppo economico,
turistico e territoriale per il superamento delle conseguenze della
pandemia, attraverso la riproposizione delle misure di ristoro e di
sostegno opportunamente implementate e aggiornate con una
particolare attenzione all'equilibrio tra spesa e
investimento".
Apparentemente questo periodo può sembrare una maniera più o
meno politichese per dire delle robe, mettendo assieme un po' il
presente, un po' il passato, un po' il futuro. Non è così e oltre a
non essere così l'ultima parte, laddove si utilizzano due termini
diversi senza stare a spiegargli sennò questa roba diventava ancora
più noiosa di quanto non era, e cioè il concetto di spesa e di
investimento, sono due concetti in termini di finalizzazione
dell'utilizzo di risorse che partono da presupposti completamente
diversi e che sono stati oggetto di confronto, sia ieri quando si è
parlato ad esempio dell'IRAP, sia durante l'iniziativa di novembre
sul semestre bianco, sia in occasione di un'interpellanza o forse
un'interrogazione che lei aveva posto in essere proprio
sull'articolo 3 della legge 5 del 2020, laddove abbiamo fatto una
serie di analisi che ai più potrebbero sembrare noiose, ma che in
realtà sintetizzano un approccio che deve essere assolutamente
pensato e riflesso.
Tra l'altro, nella parte finale dell'iniziativa, laddove faceva
una sintesi in sette o otto righe di quelli che sono gli ultimi
documenti proposti dalla Banca d'Italia, che anche lei ha
utilizzato per la sua relazione e che ho visto sul tavolo di tanti
colleghi in questi giorni, io ho scritto: "La situazione di
difficoltà che la Valle d'Aosta sta vivendo a livello economico è
evidente in tutti i settori e riguarda ogni ambito economico dalle
famiglie alle imprese. Ciò nonostante, i seguenti dati, come ad
esempio le disponibilità liquide delle imprese e delle famiglie, la
semplificazione dell'accesso alle forme di garanzia sui debiti e
gli effetti positivi delle moratorie sui rimborsi delle posizioni
debitorie possono essere interpretati come possibili soluzioni di
sostegno e sviluppo economico future da approfondire rispetto a una
situazione di generale difficoltà". Cioè, collegandomi al periodo
precedente e in linea con quanto avevo dichiarato nel corso del
mese di novembre e anche a un'analisi che è stata fatta, secondo me
correttamente, rispetto alla necessità da lei richiamata nella
differenza tra liquidità, necessità di liquidità e necessità di
investimenti o comunque di pianificazione, a volte il procrastino,
il consolidamento, la ristrutturazione di una posizione debitoria
permette anche all'azienda, in un momento emergenziale nel quale il
proprio piano di sviluppo si è dovuto interrompere per delle fasi
che non erano previste, di poter fare pianificazione.
Questo è un ambito diverso, più attinente all'investimento che
alla spesa, necessario nel momento in cui ci si trova, anche da
parte del legislatore, a dover fare delle analisi.
È di questi giorni, ad esempio, lei tra l'altro ho visto che
l'ha anche richiamato su alcuni
social
, una valutazione che
viene fatta dalla Svizzera, per dirne una, dove dice: facciamo
attenzione perché sono successe delle cose nel 2020, siamo
intervenuti ma dopo essere intervenuti risulta essere necessario
fermarsi un attimo e invece che rincorrere la crisi con una serie
di interventi, fare una valutazione strutturale, almeno una
sintesi, su quelle che sono state le iniziative poste in essere
prima di stabilire se continuare a fare, come continuare a fare, se
muoversi in parallelo tra delle iniezioni delle liquidità e delle
azioni di ristrutturazione o comunque di matrice più
strutturale.
Questo non è per forza di cose corretto, ma secondo me può
essere necessario. Motivo per il quale, rispetto all'iniziativa di
riferimento, è necessario precisare i seguenti passaggi in
premessa. Rilevato che nel corso dell'anno 2020, per sostenere la
ristrutturazione del debito delle imprese, sono state adottate le
seguenti misure e cioè: l'attivazione degli interventi tra Finaosta
e Chambre Valdôtaine nell'ambito dei fondi già a loro disposizione,
l'articolo 3 della legge 4, con l'istituzione del fondo rischi
presso i Confidi per favorire l'accesso al credito delle PMI ai
liberi professionisti, che è possibile attivare per il riequilibrio
finanziario e per la rinegoziazione dei prestiti esistenti,
l'estinzione di linee di credito e l'adozione di piani di rientro
all'indebitamento, in altre parole il consolidamento del credito,
non solo la sua ristrutturazione, l'articolo 4 della legge
regionale 5 del 2020 per la concessione dei contributi in conto
interessi e rimborso delle spese di istruttoria per il tramite dei
Confidi a favore di imprese, di liberi professionisti e per
l'abbattimento degli interessi sul finanziamento di liquidità
contratti a valere sul fondo rischi di cui all'articolo 4 della
legge 4 del 2020. Rilevato che le citate misure attivate nel 2020
sono tutt'ora attive e non tutte le risorse finanziarie a
disposizione sono state ancora utilizzate, in particolare in
riferimento all'articolo 3 della legge 5 del 2020, come risulta
dalla documentazione trasmessa alla commissione, come giustamente
rilevato nelle premesse dell'ordine del giorno, ci troviamo di
fronte al perdurare delle condizioni di incertezza delle
prospettive economiche che possono nel tempo modificare le
necessità delle imprese e quindi che le iniziative già intraprese
dalla Regione possono essere migliorate, valutate le mutate
condizioni di contesto. Le misure adottate dalla Regione sono in
alcuni casi complementari a quelle adottate a livello nazionale,
così da rendere necessario verificare, prima di adottare un
intervento regionale, le intenzioni del Governo nazionale stesso.
Considerato pertanto che le iniziative già esistono e sono state
utilizzate e che vanno assolutamente implementate - su questo io
sono assolutamente d'accordo -  si richiede di modificare il
contenuto dell'impegno richiesto al Governo nel seguente modo:
valutare, coinvolgendo Finaosta, Confidi valdostane e La Chambre
Valdôtaine, l'efficacia delle iniziative intraprese, così da
proporre al Consiglio regionale nei tempi della predisposizione del
prossimo disegno di assestamento al bilancio, e con questo ci
colleghiamo anche a quanto detto rispetto all'ordine del giorno 1
dal Governo ovviamente, non per forza di cose appoggiato da parte
dei colleghi della minoranza, eventuali modifiche normative alle
suddette iniziative, anche alla luce dell'eventuale sovrapposizione
delle iniziative regionali con analoghe misure adottate a livello
nazionale.
Questa impegnativa sarebbe praticamente la proposta di
emendamento all'ordine del giorno 21 ed è sinteticamente in linea
sia con lo spirito della sua iniziativa che con una parte
dell'impegnativa, e anche con un tentativo di percorso alla Hansel
e Gretel, quindi nel mettere tante piccole bricioline per arrivare
a un percorso finale che potrebbe essere quello di fare una
proposta più organica nei prossimi mesi.
Presidente -
Consigliere Aggravi, ne ha facoltà.
Aggravi (LEGA VDA) -
Io mi auguro che le bricioline non
siano di bambù, perché sennò il panda se le mangia e Hansel e
Gretel si perderebbero. Io le dico che preferisco le solide realtà,
come diceva qualcuno, perché sappiamo che le bricioline di pane
spesso fanno una brutta fine, soprattutto nel bosco e soprattutto
in un periodo di grande fame.
Sinceramente sono soddisfatto della proposta di modifica, nel
senso che come dicevo l'intenzione non è quella di arrivare
à
tout prix
a un'approvazione, ma è quella che il principio
valga, e penso che il duplice principio che lei cita con questa
proposta di emendamento, cioè valutiamo e poi adeguiamo,
implementiamo o comunque facciamo una modifica rispetto a quello
che è stato fatto, sia un buon modo di agire.
Lei ci dice di essere sintetico, io cerco di darle un monito.
Poi magari sulla sintesi ne parliamo informalmente, perché il
concetto che ho io di sintesi e il suo forse sono un po' diversi.
Però è bene che tutte queste valutazioni poi arrivino a qualcosa.
Stiamo attenti a non fare delle grandissime valutazioni, non parlo
soltanto di questo ordine del giorno, parlo in generale, perché
passi il fatto che il primo ordine del giorno, come lei citava,
forse noi abbiamo cercato di accelerare i tempi, ma perché siamo
molto preoccupati sul discorso della variazione, io mi auguro che
l'assestamento non arrivi poi a estate inoltrata, e qui guardo
soprattutto lei in quanto responsabile della principale delega in
quell'ambito lì.
Per quello che riguarda poi i soggetti da coinvolgere, voglio
anche farle un'ulteriore proposta e guardo anche il Presidente. Non
si sottovaluti anche il tavolo con il ceto bancario, nel senso che,
ricordiamoci, ci sono anche delle funzioni, penso al discorso
antiusura, che sono tra le finanze e la stessa Presidenza con
determinate incombenze. Pensiamo magari anche a un coinvolgimento
del ceto bancario in questi termini, perché io temo che i prossimi
mesi saranno davvero difficili.
Noi accettiamo l'emendamento, se vogliamo sottoscriverlo e poi
va benissimo votarlo.
Presidente -
Assessore Marzi.
Marzi (AV-SA) -
Uscendo dalla mia maniera allegorica di
esprimermi, quello che è fondamentale ribadire da parte del
Governo, posto
a latere
l'approvazione dell'ordine del
giorno 21 emendato, è il fatto che sull'ordine del giorno numero
uno noi non veniamo meno rispetto al chiaro urlo di urgenza che c'è
da parte del tessuto privato e imprenditoriale valdostano rispetto
alla situazione attuale. Semplicemente riteniamo, per le esperienze
che il 2020 ha portato con sé, ma questo è normale che faccia parte
del dibattito politico, non è importante andare per forza di cose
d'accordo, che sia importante trovare una sintesi e arrivare il
prima possibile a mettere in disponibilità le cifre maggiori
possibili che arriveranno con l'avanzo, quindi è necessario fare
l'assestamento il prima possibile.
È da qualche giorno che parliamo di legge 5, di legge 8 e di
iniziative fatte nel 2020. Io ricordo la mattina della legge 5 in
questo Consiglio, appena partita la pandemia, eravamo quattro
gatti, perché qualche collega stava poco bene, le norme sul
riunirsi in presenza erano ancora poco chiare, io ricordo i
giornali che cosa dissero quando mettemmo in disponibilità 25
milioni di euro: "che cosa pensate di fare con queste briciole",
per farne una sintesi; per poi arrivare a luglio alla legge 8,
quindi a 163 milioni di euro. Lasciamo stare quello che abbiamo già
richiamato essere il Consiglio regionale più lungo della storia,
quattordici giorni con tutto quello che è successo, ma è un dato di
fatto che per arrivare al gruzzolo grosso ci abbiamo dovuto mettere
degli altri mesi.
Viste anche le esperienze del 2020, il tentativo che stiamo
ponendo in essere e che ieri abbiamo esplicitato astenendoci
sull'ordine del giorno 1, è quello di arrivare subito, quindi il
prima possibile, all'avanzo, perché l'avanzo mette in disponibilità
cifre maggiori che delle variazioni antecedenti all'avanzo
stesso.
Il problema è che comunque tutte e due, come è stato sia per la
legge 5 sia per la legge 8, risultano essere degli atti, quindi
impegnano la Commissione e gli uffici, nel caso della legge 5 prima
la Commissione e poi gli uffici, perché come giustamente da lei
richiamato ieri è stato un grande merito della II Commissione, di
tutti i membri della II Commissione nella XV legislatura, di
arrivare sia sulla legge 4 che sulla legge 5 in maniera veloce a
fare degli interventi; il fatto di muoverci in parallelo, mentre
predisponiamo l'avanzo e l'assestamento, per preparare il disegno
di legge di applicazione dell'avanzo stesso in sincrono con il
Consiglio e le Commissioni di riferimento, risulta essere un
obiettivo per arrivare il prima possibile alle risorse maggiori
possibili in questo momento. Questo è l'oggetto del contendere sul
quale giustamente continueremo a confrontarci.
Presidente -
L'emendamento è stato sottoscritto.
Qualcun altro vuole intervenire? Possiamo passare alla
votazione. La votazione è aperta.
Esito della votazione:
Presenti, votanti e favorevoli: 32
Il Consiglio approva all'unanimità.
Passiamo all'ordine del giorno n. 22, "Bollo auto". Il
Vicepresidente del Consiglio Sammaritani, ne ha facoltà.
Sammaritani (LEGA VDA) -
Parliamo di bollo auto,
un'accezione un po' superata ormai, perché quella che era una volta
una tassa di circolazione che si pagava nel momento in cui il
veicolo andava a circolare sul territorio è diventata poi nel tempo
una tassa di proprietà; ci ricordiamo tutti il bollo auto rotondo,
quello che veniva applicato ed esposto sul parabrezza. Parliamo
quindi di questo tipo di tassa e vado ad esporre l'ordine del
giorno.
Ricordato che dal 6 novembre scorso sono entrate in vigore le
nuove misure per il contrasto della diffusione del Covid-19
previste dal relativo Dpcm del 4 novembre e che la Valle d'Aosta è
stata classificata successivamente zona rossa, con la relativa
applicazione delle limitazioni allo svolgimento delle attività
sociali ed economiche, nonché agli spostamenti tra regioni e
comuni; tenuto conto delle incertezze che l'arrivo della cosiddetta
seconda ondata ha determinato sulle fasi di avvio e relativo futuro
della stagione invernale, nonché degli aspetti negativi che, così
come è avvenuto nel corso della prima ondata, stanno colpendo
duramente il tessuto economico della nostra regione; richiamata
l'esperienza e il lavoro svolto dal Consiglio regionale nella
elaborazione e approvazione delle leggi regionali 5 del 2020 e 8
del 2020, che hanno consentito di definire una serie di interventi
a sostegno della nostra economia e delle categorie sociali
maggiormente colpite dalla crisi; considerato che le imprese e i
lavoratori autonomi costituiscono il settore del tessuto sociale
che ha risentito e risentirà in un prossimo futuro dei maggiori
contraccolpi a seguito della crisi prodotta dal Covid-19;
evidenziato che a partire dal 31 gennaio prossimo per la maggior
parte degli automezzi è previsto il pagamento annuale della tassa
automobilistica, che costituirà una ulteriore spesa per tutti i
contribuenti e una ulteriore difficoltà in particolare per i
possessori di partita IVA, alle prese con una sensibile diminuzione
degli incassi a fronte di un pressoché invariato carico fiscale;
preso atto che a seguito degli effetti economici legati
all'emergenza da Covid-19 alcune Regioni italiane hanno già
espresso intenzione di dare corso, e alcune anzi hanno già dato
corso, a misure di alleggerimento per i contribuenti legate alle
condizioni di pagamento del bollo auto, composizioni che variano da
una diminuzione percentuale della tassa automobilistica a una
posticipazione dei termini per il pagamento o ad una esenzione nel
caso di nuova immatricolazione di automezzi a basse emissioni, con
applicazione subordinata a iniziative legate alla modalità di
pagamento tramite domiciliazione bancaria o a trattamenti legati
alle condizioni economiche di ISEE dei contribuenti; tenuto conto
che la Regione autonoma Valle D'Aosta, in attuazione dell'articolo
3 del decreto legislativo 28 gennaio 2008 n. 13 e dell'articolo 1
comma 4 del Dpcm 9 novembre 2009, è competente per la riscossione e
gestione diretta delle tasse automobilistiche a decorrere dal primo
gennaio 2010 e che la competenza disciplinare del tributo è stata
trasferita alla Regione dall'articolo 5 del decreto legislativo 184
del 2017 e che le modalità di gestione sono disciplinate dalla
legge regionale n. 9 del 15 aprile 2008; sentite le relazioni ai
disegni di legge n. 2, 3 e 4, il Consiglio regionale impegna il
Governo regionale a predisporre nella definizione della prossima
variazione di bilancio un disegno di legge per la modifica
dell'attuale legge regionale n. 9 del 15 aprile 2008 o comunque
dell'attuale disciplina regionale per la determinazione e la
riscossione delle tasse automobilistiche secondo il seguente
principio: consentire per i prossimi cinque anni la diminuzione del
10 percento della tassa automobilistica relativa agli automezzi
dichiarati a uso di bene strumentale al servizio dei possessori di
partita IVA con iscrizione ai registri della Regione autonoma Valle
d'Aosta e che provvedano al pagamento della tassa automobilistica
stessa attraverso la domiciliazione bancaria.
Presidente -
Per il Governo ancora l'assessore Marzi, ne
ha facoltà.
Marzi (AV-SA) -
In merito all'ordine del giorno numero
22, ahimè, torniamo al libro di cui sopra. Si fa presente che la
proposta, seppure meritevole dal punto di vista concettuale, non è
attuabile per le seguenti ragioni. La normativa statale di
inquadramento in materia di tasse automobilistiche stabilisce che
le variazioni tariffarie devono essere disposte dalle Regioni con
legge entro il 10 novembre di ogni anno per essere applicabili dal
primo gennaio dell'anno successivo; questo principio è stato
forzatamente trasposto nella legge regionale. Tale termine è
fissato anche al fine di consentire l'adeguamento dei sistemi
informatici, trattandosi di agire sull'archivio dei pagamenti che è
integrato a livello nazionale e di pagamento del tributo su tutto
il territorio nazionale, sussistendo la libertà dei contribuenti di
effettuare il versamento tributario in ogni parte di Italia.
Deliberare una agevolazione a beneficio dei soli operatori con
automezzo dichiarato bene strumentale, in quanto trattasi di aiuto
settoriale non chiaramente delimitato, costituisce inoltre un aiuto
di Stato ai sensi della normativa europea vigente. Per cui andrebbe
circoscritto e monitorato, nonché registrato sul registro nazionale
degli aiuti di Stato, da parte degli uffici, per ogni singolo
contribuente che ne beneficia e, a loro volta, ogni singolo
contribuente dovrebbe compilare tutte quante le dichiarazioni
inerente alla normativa di cui sopra.
La proposta avanzata appare voler sostenere una sola categoria
di contribuenti tra tutti quelli attualmente in difficoltà, tra
l'altro, senza comportare peraltro una diretta correlazione al
rilancio dell'economia, come altre tipologie di sostegno in essere
per le attività imprenditoriali.
Infine, la possibilità di utilizzo della domiciliazione bancaria
in materia di tasse auto è superata dal nuovo modello di pagamento
specifico all'interno del mondo della piattaforma digitale dei
pagamenti PagoPA, introdotta dal codice dell'amministrazione
digitale, modello già adottato da almeno due anni da tutte quante
le Regioni.
Per cui per questi motivi e assolutamente sincroni rispetto alle
ottime velleità dell'ordine del giorno di riferimento, le chiedo di
ritirarlo oppure ci asterremo.
Presidente -
Per la replica Consigliere Sammaritani.
Sammaritani (LEGA VDA) -
Le eccezioni sono apparentemente
fondate, devo dire, quantomeno alcune. In realtà spesso quando si
va a parlare di aiuti di Stato si tratta di una considerazione
abbastanza generica che poi a volte va meglio specificata o
approfondita, perché è un concetto ancora spesso così esteso e non
ben definito che a volte diventa difficile per gli stessi operatori
del settore comprendere quando ci sia aiuto di Stato e quando non
ci sia. Faccio riferimento al vecchio sistema di dire che ce lo
chiede l'Europa e quindi molto spesso arriviamo a sostenere certi
tipi di interventi normativi veramente deleteri, sulla base di una
sorta di notizia molto vaga.
Devo dire che il fatto temporale, cioè che si debba operare per
tempo, visto che si può intervenire soltanto entro il novembre
dell'anno precedente, direi che ci può dare una chance ulteriore,
cioè quella di ragionare su possibilità magari di intervenire su
questo tipo di tassa che, come tutte le tasse, non è mai così
troppo amata immagino dai cittadini, da me per primo, che sono
appunto uno dei tanti balzelli che ci vengono imposti come
cittadini e a volte operatori economici.
Direi che questo tipo di intervento, che peraltro come dicevamo
nella nostra esposizione dell'ordine del giorno in realtà è stato
messo in opera da altre Regioni con modalità diverse, alcune
scontando una parte altre prevedendo premialità per un tipo di
riscossione, potrebbe essere anche un rimedio. Io adesso non so
esattamente quale sia il gettito regionale da questo tipo di tassa,
però so per certo, per esperienza professionale, che c'è un tasso
di insolvenza abbastanza elevato su questo tipo di tassa, quindi
pensare a delle formule per far sì che il pagamento avvenga in
automatico, piuttosto che su iniziativa del cittadino che deve
versare, che a volte anche solo si dimentica, devo dire, non è che
sia una volontà proprio così specifica di non pagare, quindi una
sorta di domiciliazione. Capisco che il sistema del PagoPA ormai è
diffusissimo, lo vediamo anche come operatori legali, perché ormai
per tutti i tipi di versamento dei bolli si utilizza questa
piattaforma, però prevedere una forma di pagamento automatico con
domiciliazione, quindi una forma di premialità, ci pareva essere
una forma molto intelligente, anche perché appunto applicata anche
da altri.
Quindi non riteniamo di ritirare l'ordine del giorno, perché il
suggerimento deve rimanere, secondo noi, e quindi chiederemo
comunque di andare al voto.
Presidente -
Assessore Marzi.
Marzi (AV-SA) -
Rispondo solo perché, secondo me, risulta
essere anche corretto provare a mettere dei punti e a fare dei
collegamenti. Come abbiamo richiamato in seno alla relazione che è
stata posta in essere quando abbiamo presentato questi disegni di
legge, tra l'altro, nel caso specifico, il collega Sammaritani fa
parte di un gruppo e all'interno di questo gruppo il relatore per
la minoranza, anche per il gruppo di Pour l'Autonomie, come
richiamato tra l'altro nell'ordine del giorno precedente, ha fatto
giustamente una puntuale e correttissima, gliel'ho già detto dieci
volte, sottolineatura del problema delle entrate, sia sul 2021 che
sugli anni che arriveranno, ed è una lettura assolutamente
corretta.
Il bollo auto fa parte del Titolo 1 ed è una di quelle criticità
che si evidenziano già adesso, nel senso che si tratta a tutti gli
effetti di entrate proprie. Come abbiamo richiamato, la situazione
che si è venuta a creare sul 2021 è in parte il venir meno di
alcune compartecipazioni erariali strettamente collegate, e questo
nelle relazioni del collega Malacrinò, del collega Aggravi e del
sottoscritto è stato richiamato rispetto soprattutto a entrate
legate al
lockdown,
e poi c'era una parte minore di
problematiche sulle entrate proprie. Risulterebbero esserci 82
milioni di euro in meno sulle compartecipazioni erariali 2020/2021
e 8 milioni di euro in meno sulle entrate proprie. Per cui è
assolutamente corretto, e questo vale anche per un'analisi
verticale che può essere fatta semplicemente prendendo il bollo
auto, fare una considerazione rispetto a valutare una serie di
interventi che vadano a sgravare questa entrata piuttosto che
altre. Se però si prova poi in orizzontale a fare un'analisi più
complessiva, ci si rende conto che il problema è esattamente quello
che è stato posto nelle premesse rispetto all'attenzione che
dobbiamo sempre più fare alle entrate. Cioè, se il problema nei
prossimi anni saranno anche le entrate, capite bene che nonostante
ogni singola analisi che può essere fatta per abbassarle possa
essere recepita positivamente, se poi però la collegate rispetto al
fatto che avremo il problema delle entrate, dobbiamo capirci perché
una cosa nega in sé l'altra.
In termini di dibattito politico e di confronto, siccome il
sottoscritto non è sicuramente una persona contenta di svolgere
questo ruolo quando si tratta di parlare di accise, io capisco e
sono anche d'accordo. Se però poi dopo dobbiamo ragionare in
termini di prudenza e di certezza delle entrate, soprattutto quando
- come è stato evidenziato all'inizio di questo dibattito - le
entrate sono già un problema oggi e potrebbero esserlo anche nei
prossimi anni, allora dobbiamo fare sicuramente dei ragionamenti di
natura più complessiva.
Questo naturalmente, anche se apparentemente non sembra, in
realtà è un'attenzione grandissima. Per il bollo auto, se non erro,
più o meno siamo intorno ai 20 milioni di euro, anche attraverso
un'attenzione grandissima e spasmodica che viene posta in essere,
questo non per merito mio: io ho trovato una situazione molto
positiva sulle entrate del dipartimento Regione semplicemente
arrivandoci 56 giorni fa, per cui tutti i colleghi che in
quest'Aula hanno svolto ruoli governativi e sono stati assessore
alle finanze, hanno contribuito - come spero di contribuire anch'io
- a rendere le entrate regionali, come tutte quante le altre
strutture del dipartimento finanza, un fiore all'occhiello del
dipartimento stesso.
Sta di fatto che noi oggi abbiamo, rispetto anche a questa
entrata, soprattutto da quando è diventata nostra, un'attenzione
eccezionale e soltanto il 25 percento di fatto di problemi rispetto
ai pagamenti. Ma a differenza di altre Regioni quel 25 percento è
"tampinato" costantemente dai nostri uffici, e questo viene fatto a
maggior ragione, venendo anche all'ordine del giorno della collega
Spelgatti, grazie all'utilizzo di strumenti in termini di
digitalizzazione che da questo punto di vista stanno svolgendo un
ruolo di forte aiuto al controllo delle posizioni debitorie e
quelle poche posizioni moratorie vengono seguite in maniera ancora
più precisa e costante rispetto a prima.
Presidente -
Consigliere Distort.
Distort (LEGA VDA) -
Mi permetto di aggiungere anche io
un contributo alla riflessione, semplicemente sotto questo punto di
vista. Prendo atto del fatto che siamo in Avvento e l'Avvento, come
a Quaresima, per noi popolazione di tradizione cristiana, è
un'epoca di approfondimento, di attesa e anche in senso positivo di
espiazione, quindi capisco che lei sia stato messo, probabilmente
non per sua scelta immagino, nelle condizioni di svolgere il ruolo
di signor no in buona parte delle iniziative che abbiamo presentato
- questa non è una lamentela, ma è una constatazione - di fronte a
iniziative che sono state evidentemente sorrette da buon senso.
Pare veramente molto particolare, molto difficile, riconoscere in
lei un ruolo di negatore, di respingimento per delle iniziative
assolutamente virtuose, assolutamente dotate di buon senso: ricordo
la legge casa, ricordo una revisione delle norme sulle strutture
alberghiere e ricettive in generale e adesso in questo caso sul
bollo auto.
Faccio presente che nella nostra impegnativa noi chiedevamo di
poter avviare un percorso di approfondimento sulla legge che
prevedesse altresì non solo una riduzione, che poi può essere anche
valutata del dieci percento, ma legata a un settore specifico, il
settore produttivo, quindi i mezzi intestati a beni strumentali per
le aziende che abbiano iscrizione partita IVA in Valle d'Aosta. Ma
rendiamoci conto anche del fatto che dal punto di vista del mero
bilancio, è vero, noi dobbiamo soddisfare un'equazione: quello che
togliamo da una parte lo dobbiamo mettere dall'altra e quello che
dobbiamo mettere da una parte non possiamo pensare di averlo tolto,
perché sennò non abbiamo disponibilità. Verissimo tutto questo, ma
rendiamoci anche conto dell'entità: noi non stiamo parlando di
tutte le tasse automobilistiche per tutti i soggetti, stiamo
parlando innanzitutto di un settore, quello legato ai possessori di
partita IVA e all'utilizzo dei beni strumentali. Quindi capire
l'entità di questo.
Secondo, capire anche l'entità delle riscossioni, perché è vero
che funziona bene il servizio regionale relativo alla verifica
degli insoluti, quindi la riscossione a posteriori, ma la
riscossione a posteriori avviene con due anni, tre anni, un anno.
Questi anni di non riscossione della rispettiva tassa
automobilistica sono comunque una non entrata per la Regione;
arriveranno e saranno iscritti nel bilancio dell'anno successivo e
dell'anno successivo ancora. Però noi parlavamo di una
domiciliazione bancaria e quindi di un pagamento automatico:
automaticamente noi mettevamo in conto una riscossione puntuale
della tassa automobilistica.
Ci fa specie assolutamente percepire che in questo suo
increscioso ruolo sofferente, che si legge anche dalla mimica
facciale, lei sia stato costretto a dire di no. Mi permetta, ma
ritenevo assolutamente necessario effettuare questa
constatazione.
Dalle ore 10:17 assume la Presidenza il vicepresidente
Marguerettaz.
Marguerettaz (Presidente) -
Per una brevissima replica,
assessore Marzi.
Marzi (AV-SA) -
La questione collega Distort è il fatto
che buona parte delle entrate proprie regionali viene percepito
attraverso il principio dell'autoliquidazione. Il bollo auto, in
termini tecnici, così come ad esempio l'IMU, per citare una tassa
propria comunale, viene pagata in autoliquidazione, nel senso che
spetta al contribuente pagare. Quando arriva il bollettino a casa,
perché in alcuni casi viene fatto, paradossalmente è una assunzione
di responsabilità impropria da parte dell'ente che lo fornisce. Per
cui è compito del contribuente e per il bollo auto è così, che poi
è uno dei motivi per i quali lei giustamente richiama il fatto che
non tutti sono precisissimi nei pagamenti ma, ripeto, in Valle
d'Aosta molto meno che in altre regioni d'Italia, non può essere
proprio fatto, perché questo tipo di entrata propria è fatta in
autoliquidazione; è proprio una questione tecnica.
Presidente -
Credo si possa procedere alla votazione. La
votazione è aperta.
Esito della votazione:
Presenti: 31
Votanti           
: 13
Favorevoli: 13
Astenuti: 18 (Caveri, Chatrian, Cretier, Grosjacques, Guichardaz
Erika, Guichardaz Jean-Pierre, Jordan, Lavevaz, Malacrinò,
Marguerettaz, Marquis, Marzi, Minelli, Padovani, Restano, Rosaire,
Sapinet, Testolin)
Il Consiglio non approva.
Ordine del giorno n. 23, "Personale ausiliario. Proroga dei
contratti". La parola al collega Manfrin, ne ha facoltà.
Manfrin (LEGA VDA) -
Come è già riassunto nel titolo di
questo ordine del giorno, parliamo del personale ausiliario, quelli
che volgarmente vengono chiamati bidelli all'interno delle
istituzioni scolastiche valdostane, che sono stati oggetto di una
chiamata pubblica questa estate ad agosto in numero di 161 unità.
Questa chiamata serviva per rendere adatti i plessi scolastici alle
necessità che vengono imposte dal Covid e che si sono sicuramente
resi ancora più preziosi una volta che la scuola ha riaperto, alla
luce delle necessità e le esigenze che poi sono subentrate.
Se avete seguito un po' quello che è accaduto nel mondo della
scuola, avrete sicuramente preso visione di quello che è stato
disposto nei casi di rinvenimento di un focolaio all'interno di una
classe. La classe intera veniva sostanzialmente messa in
quarantena, venivano tamponati tutti gli alunni e gli insegnanti,
ovviamente venivano posti in quarantena coloro che erano risultati
positivi, ma questo sostanzialmente provocava una sorta di panico
all'interno della classe. Bisognava intervenire, bisognava andare a
sanificare, bisognava limitare anche gli spostamenti degli alunni
che erano soggetti a quel provvedimento e in questi frangenti
sicuramente quel personale in più che i plessi hanno potuto
utilizzare ha dato una grossa mano nella gestione.
Non soltanto questo, ovviamente. Abbiamo anche avuto la
possibilità, tramite questo personale, di dare un po' di sollievo
ai plessi che hanno dovuto anche scontare una sorta di
turnover
, oppure delle malattie professionali che si sono
sviluppate nel tempo, magari alcuni componenti del personale
ausiliario non potevano più svolgere alcune mansioni e questo nuovo
personale ha permesso quindi di intervenire in questo senso.
Come è riassunto all'interno di questo ordine del giorno, la
chiamata pubblica però ha una scadenza che è quella del 31 dicembre
del 2020. Noi che siamo circa a metà di dicembre continuiamo a
venire interpellati da parte del personale ausiliario che ci chiede
quale sarà il destino lavorativo di queste persone, anche alla luce
ovviamente delle necessità lavorative economiche che si rendono più
che evidenti nel momento in cui bisogna affrontare questa crisi
pandemica e non soltanto. La riflessione è che sicuramente a oggi
ci sono alcuni plessi scolastici che sono chiusi e in realtà oggi
qualche giornale riportava delle notizie preoccupanti, cioè qualche
dichiarazione del Governo che diceva che non si possono
assolutamente riaprire le scuole dopo il 6 di gennaio; questa cosa
mi ha abbastanza terrorizzato e vedo degli ampi accenni di assenso
da parte dell'Assessore. Quindi in ogni caso ci troviamo
sicuramente ad affrontare una prima parte del 2021 critica ed è
ancora più chiaro ed evidente che, in una situazione di criticità
di questo tipo, questo personale ausiliario può risultare
assolutamente prezioso per supportare tutte le attività che
dovessero aprirsi -speriamo che debbano aprirsi, ovviamente in
sicurezza - per rendere quindi utili e adatte allo scopo le aule
dei nostri plessi, per regolare i flussi e scaglionare gli
studenti, per controllare le disposizioni che vengono date
all'interno delle scuole. È evidente che non essendoci a oggi una
proroga, con questo ordine del giorno chiediamo al Governo
regionale - è descritto all'interno del contratto che potevano
essere prorogati - di procedere alla proroga dei contratti di
questo personale, in maniera da poter affrontare tempestivamente e
organicamente questa riapertura che auspichiamo delle scuole.
Presidente -
La parola all'assessore Caveri.
Caveri (VdA Unie) -
Esiste forse un legame telepatico tra
me e il consigliere Manfrin, oppure alcune mie azioni sono spinte
con un elemento di causa-effetto fra quello che lui scrive negli
ordini del giorno e le conseguenti azioni amministrative. Manfrin
sui
social
dirà che è così, cioè che le decisioni mie sono
assunte sotto una sua attenta direzione!
Devo dire, a parte gli scherzi, che il tema è molto serio e
riguarda questo personale che ha supportato le istituzioni
scolastiche di fronte alla pandemia che, ahimè, non è ancora
finita. Scherzavo prima con il consigliere Manfrin fuori verbale
del fatto che per parecchi giorni io sono stato atteso, attorno
alle ore 7:30 del mattino, da uno di questi bidelli precari che
ogni volta mi incitava e io lo rassicuravo sul fatto che sarebbe
stato garantito fino al mese di giugno questo contratto, a fronte
dell'eccezionalità delle azioni che questi bidelli, soprattutto per
le pulizie ma non solo, devono svolgere all'interno delle
scuole.
Quindi al di là della telepatia le posso garantire che è già
pronta la delibera che andrà lunedì in Giunta con la quale, è una
delibera della Sovrintendenza con il dipartimento del personale,
viene prorogato il personale in questione fino al mese di
giugno.
Presidente -
La parola al collega Manfrin.
Manfrin (LEGA VDA) -
Io non credo che ci sia un
collegamento telepatico, credo che il nostro sprone funzioni in
maniera così importante da spingervi a compiere quelle giuste
azioni che appunto vengono richieste a questa Amministrazione.
Accogliamo con assoluto favore la notizia che lunedì si andrà a
deliberare la proroga dei contratti del personale ausiliario. Mi
permetta una riflessione, cioè il fatto che l'adozione di questo
ordine al giorno sarebbe stata semplicemente confermata nella
giornata di lunedì e quindi non è che avrebbe chiesto soverchio
impegno nel votarla, ma evidentemente in ogni caso quello che
l'ordine del giorno si prefiggeva era l'obiettivo che andremo a
realizzare lunedì e quindi ovviamente con soddisfazione ritiro
l'ordine del giorno.
Presidente -
Ordine del giorno n. 24, "Ospedale da
campo". La parola alla collega Spelgatti, ne ha facoltà.
Spelgatti (LEGA VDA) -
Emergenza sanitaria: sappiamo
benissimo che purtroppo in questo momento moltissimi reparti sono
stati necessariamente convertiti e chiusi alla normale attività,
per poter ospitare i pazienti Covid. È una cosa che purtroppo si è
dovuta fare, perché evidentemente qualcosa prima non era stato
fatto correttamente nel momento dell'organizzazione di tutti quelli
che potevano essere i posti letto in previsione della nuova ondata,
però adesso purtroppo la situazione è questa.
È chiaro che bisogna invertire la rotta il prima possibile,
perché comunque la gente muore, ma non è che muore solo di Covid:
continuano tutte le altre patologie e tutti gli altri problemi. Di
conseguenza più noi ritardiamo la riapertura dei reparti e la
normale attività, più ci saranno una marea di problemi per la
salute dei cittadini, problemi altrettanto gravi, laddove non solo
non c'è prevenzione, ma laddove non si interviene su tutto il resto
delle altre patologie; e questi reparti funzionavano tutti a pieno
regime, per cui nel momento in cui non funzionano per parecchio
tempo i problemi sono enormi. Di conseguenza noi dobbiamo fare di
tutto per cercare di invertire la rotta il prima possibile e
riaprire i reparti alla loro normale funzione e funzionalità,
quindi che continuino a fare esattamente quello che facevano
prima.
Ospedale da campo: è stata fatta questa scelta grazie
all'Esercito italiano che ha messo a disposizione del personale per
venire incontro alla grave situazione in cui si trovava e si trova
la nostra regione per la mancanza di posti letto e per la mancanza
di personale. Dalle iniziative che avevo già portato allo scorso
Consiglio io non sono molto entusiasta, anzi, sono convinta che
delle altre scelte si sarebbero potute fare, però rimane una mia
convinzione nel momento in cui chiaramente non ho in mano tutti gli
elementi, perché solo stando all'interno dell'ufficio di Presidenza
si possono capire esattamente e valutare tutti gli elementi che si
hanno in mano, ma la scelta dell'ospedale da campo, sotto una
tenda, secondo me si sarebbe potuto fare qualcos'altro rispetto ad
adottare questa scelta. Sono convinta che ci sarebbero stati tanti
altri immobili al chiuso dove poterlo fare senza mettere i pazienti
sotto una tenda, però questa rimane una mia opinione.
Questa scelta è stata fatta e di conseguenza, visto che dalle
segnalazioni che mi sono arrivate sembra che in questo ospedale da
campo ci siano pochissimi pazienti rispetto alla capienza e
partendo dal presupposto che più volte l'Assessore ha detto che
anche nel momento in cui noi i pazienti li mettiamo da un'altra
parte poi il problema rimane sempre il personale, e noi qui abbiamo
del personale medico e ausiliario messo a disposizione
dall'Esercito e che quindi non pesa sulla nostra sanità, quindi
possiamo liberare delle risorse umane da mettere a disposizione al
di là dei posti letto, mettere a disposizione nel nostro sistema
sanitario, la domanda è: perché non viene utilizzato a pieno ritmo
questo ospedale da campo.
Di conseguenza quello che chiedo e che chiediamo è che il
Consiglio regionale impegni il Governo regionale a invitare,
chiaramente non può essere altro che un invito, l'azienda sanitaria
locale a prediligere, laddove è possibile, si specifica ovviamente
laddove è possibile quindi ci siano le condizioni per, la
collocazione dei pazienti paucisintomatici presso l'ospedale da
campo.
Presidente -
La parola al presidente Lavevaz.
Lavevaz (UV) -
L'hôpital militaire, dont nous avons déjà
longuement parlé au fil des travaux de cette assemblée, constitue
un élément fondamental des actions lancées par le gouvernement
régional pour combattre l'épidémie de Sars-Cov2. J'aimerais avant
tout souligner un fait, confirmé par l'opinion des patients qui ont
été traité, à savoir l'excellent travail accompli par un l'ensemble
du personnel de l'hôpital du point de vue, tant de l'assistance
clinique que de la prise en charge humaine. Ils ont fait preuve
d'une grande compétence pour traiter les patients fragiles dans des
conditions qui sortent décidément de l'ordinaire. Cela dit,
l'importante diminution du nombre de patients hospitalisés, au
cours de ces derniers jours, a réduit notablement le nombre de
personnes susceptibles d'être transférées dans les structures en
question. De plus, dans le cadre des changements à venir, concordé
avec l'
Azienda
, cette structure est destinée à accueillir
des patients en phase moins critique que ceux qui seront traités
dans les services de l'hôpital. Je voudrais par ailleurs souligner
qu'indépendamment de cela, à l'état actuel des choses et compte
tenu des ressources humaines disponibles de la part de l'armée, qui
évidemment sont proportionnelles et variables selon la situation
pandémique, et à ce jour le directeur sanitaire de l'hôpital
militaire, qui est évidemment un militaire, a demandé que celui-ci
ne voit pas confier plus de sept à huit patients. Voilà pourquoi
nous demandons de retirer cet ordre du jour.
Presidente -
La parola alla collega Spelgatti.
Spelgatti (LEGA VDA) -
No, non lo ritiro. Non lo ritiro
perché i conti non mi tornano, non mi tornano perché? Se poco fa,
quando questo ospedale da campo è stato installato, i posti letto
messi a disposizione e il personale messo a disposizione per la
Valle d'Aosta era per una ventina di posti letto, se adesso a oggi
in ospedale in realtà la situazione di ripristino dei vari reparti
non è migliorata, perché comunque non stanno ritornando alla
normale attività e i giorni passano, comunque sia c'è ancora questo
problema ed è un problema enorme, allora delle due l'una. Serve
l'ospedale da campo o non serve? È stata fatta la scelta di mettere
l'ospedale da campo, ma in realtà non è che sono diminuiti adesso i
pazienti mandati, perché non è mai stato utilizzato per venti
pazienti. È chiaro che nel momento in cui noi non abbiamo mai
utilizzato di fatto questo ospedale da campo perché il numero di
pazienti mandato è sempre stato ridottissimo, è chiaro che poi
arriva la richiesta da parte dei militari di dire: "Va beh, se non
ci utilizzate riduciamo anche le risorse di cui avete bisogno".
Però non capisco la linea strategica della Regione e della Azienda
USL perché, ripeto, i conti non tornano: noi questo ospedale da
campo di fatto l'abbiamo sempre sottoutilizzato in una maniera
incredibile.
Ma allora perché l'abbiamo preso e soprattutto perché abbiamo
messo venti posti che non abbiamo mai utilizzato? Di conseguenza o
la scelta a monte non è stata fatta nella maniera corretta, oppure
la scelta a monte non doveva essere quella di mettere un tendone.
Noi comunque avevamo a disposizione i medici e gli infermieri per
venti pazienti, questo era il dato di fatto molto importante, e ad
oggi l'Ospedale non si sta riconvertendo per tornare alla normale
attività.
Ripeto, la richiesta dell'Esercito la trovo normalissima: non
l'abbiamo mai sostanzialmente utilizzato e l'abbiamo sempre
sottoutilizzato, quindi è chiaro che il personale lo vanno a
destinare da un'altra parte, però non mi quadrano i conti. Quindi
no, mi dispiace, non lo ritiro.
Presidente -
Una breve precisazione per il
Presidente.
Lavevaz (UV) -
Sì, brevissima. Evidentemente una
questione è la struttura, la quale è stata dimensionata per venti
pazienti al massimo. Altra cosa invece è il personale che è
dedicato. Quando la struttura è stata iniziata nell'ospedale
regionale avevamo circa 160 positivi Covid, oggi ne abbiamo una
quarantina, per fortuna, ripeto. Quindi è evidente che anche
l'ospedale da campo abbia un utilizzo che è funzionale
all'effettiva esigenza e all'effettiva situazione pandemica. Ben
venga che in questo momento ci siano meno malati all'interno
dell'ospedale da campo.
Dall'altro lato l'ospedale ha già riaperto diversi reparti che
stanno pian pianino tornando alla normalità, siamo passati - ripeto
- da 160 a 40 all'interno dell'ospedale.
Presidente -
A questo punto direi che possiamo aprire la
votazione. La votazione è aperta. La votazione è chiusa.
Esito della votazione:
Presenti: 31
Votanti           
: 13
Favorevoli: 13
Astenuti: 18 (Caveri, Chatrian, Cretier, Grosjacques, Guichardaz
Erika, Guichardaz Jean-Pierre, Jordan, Lavevaz, Malacrinò,
Marguerettaz, Marquis, Marzi, Minelli, Padovani, Restano, Rosaire,
Sapinet, Testolin)
Il Consiglio non approva.
Ordine del giorno n. 25, "Autorizzazione impianti trattamento e
smaltimento dei rifiuti". La parola al collega Aggravi, ne ha
facoltà.
Aggravi (LEGA VDA) -
Questo ordine del giorno si discosta
leggermente da quella che è la visione futura che abbiamo cercato
di proporre e che purtroppo in minima parte, ma bisogna vedere
anche il bicchiere mezzo pieno, è stata presa in considerazione dal
Governo. In realtà riguarda un atto futuro, ovvero successivo, che
avviene dopo la votazione del pacchetto di bilancio
previsionale.
Il percorso di avvio del pacchetto di bilancio di previsione è
avvenuto il 2 novembre scorso: c'è stato il passaggio in
Commissione e si rammenta nelle premesse che, a seguito della
valutazione, la Giunta è tenuta a dar corso all'approvazione del
documento tecnico di accompagnamento al bilancio e soprattutto alle
relative disposizioni applicative.
Cercherò di essere semplice perché è un ordine del giorno un po'
tecnico. È capitato nel corso della scorsa legislatura di
approfondire un aspetto importante relativo all'autorizzazione di
impianti di trattamento e smaltimento di rifiuti, in particolare
quando abbiamo trattato della vicenda della discarica di
Pompiod.
A fronte anche di qualche iniziativa che è stata presentata in
quest'aula e anche in Commissione, si è appreso che alcune delibere
e provvedimenti dirigenziali sono stati presi dalla struttura
tecnica, in virtù di una disposizione contenuta all'interno della
delibera di Giunta conseguente all'approvazione del bilancio, in
particolare laddove si prevedeva che fossero riservati alla Giunta
regionale, oltre agli atti che le sono attribuiti dalla legge 22
articolo 3 e da altre specifiche disposizione, gli atti di
approvazione di progetti per la realizzazione di impianti di
trattamento di smaltimento dei rifiuti, ai sensi del decreto
legislativo 152 del 2006 e successive modificazioni, Quindi si
prevedeva esclusivamente la fattispecie relativa all'approvazione
di progetti.
Tutti i passaggi successivi - tra l'altro in alcune risposte che
furono fatte
à tour de rôle
dagli assessori all'ambiente,
questo passaggio è specificato - che possono essere appunto il
rinnovo, affitti d'azienda, subentri e quant'altro rispetto ai
soggetti oggetto di concessioni, non avevano un passaggio
all'interno della Giunta, quindi venivano a conoscenza della
struttura amministrativa ed eventualmente della struttura politica,
quale può essere il Consiglio, soltanto a fronte di atti ispettivi,
oppure di una valutazione puntuale di quelle che sono le procedure
sottostanti. Quindi, ripeto, non la prima autorizzazione
dell'impianto, ma tutti i passaggi successivi.
A fronte di questo si vuole proporre, in parte l'avevo già
annunciato nel corso dello scorso Consiglio, un'impegnativa al
Governo regionale, affinché nella definizione della relativa
approvazione della delibera che ci sarà dopo l'approvazione del
pacchetto di bilancio, quindi nella delibera che definirà anche le
altre disposizioni applicative e quindi anche gli oggetti che sono
attribuiti alla Giunta, di prevedere per le proprie prerogative non
soltanto quelle di approvazione dei progetti per la realizzazione
di impianti di trattamento e smaltimento dei rifiuti, bensì anche
quelli inerenti il rinnovo, la cessione o l'affitto di ramo
d'azienda e casistiche similari.
Ovviamente questo non vuol dire che si bypassa la struttura
tecnica ma, come ho detto nella premessa non deve neanche essere
bypassato totalmente l'organo amministrativo, è bene che le due
cose vadano di pari passo. Considerato anche che forse all'interno
della compagine di governo c'è un'attenzione maggiore, se vogliamo,
anche per tutta una serie di posizioni che sono state prese nel
corso della scorsa legislatura, si vuole valutare l'attenzione su
questo argomento e la possibilità di dare anche corso a delle
evidenze che sono state oggetto di analisi nella scorsa
legislatura, riguardo a dei precorsi che hanno purtroppo
un'attenzione sempre
ex post
, sempre dopo che avvengono e
mai in una fase precedente. Forse bisognerebbe avere, lo dico senza
nessun privilegio di posizione, da parte di tutti, quando nascono,
ma anche nel proseguo, un'attenzione particolare da parte delle
comunità locali, ma io direi di tutta la comunità, perché
ovviamente, laddove noi andiamo a trattare e a smaltire dei
rifiuti, ci sono delle incombenze abbastanza significative su
quello che è il territorio.
Ripeto, l'impegnativa vuole proporre e sottolineare al Governo
regionale la possibilità di definire una modifica rispetto a quello
che nel passato è già avvenuto.
Presidente -
La parola all'assessore Minelli.
Minelli (PCP) -
Innanzitutto vorrei ringraziare il
collega Aggravi e i colleghi della Lega per aver voluto portare
all'attenzione di questo Consiglio il tema dei rifiuti e in
particolare delle autorizzazioni degli impianti per il trattamento
e lo smaltimento degli stessi. È un tema quanto mai di attualità,
anche considerato che proprio in questi giorni questo Consiglio sta
affrontando per il tramite della III Commissione d'esame di una
petizione che si occupa di temi che sono afferenti in parte
all'ordine del giorno stesso.
Nella passata legislatura abbiamo discusso molto delle
autorizzazioni concesse per alcuni impianti e delle procedure che
erano state adottate e sono emerse alcune criticità e delle
preoccupazioni, che credo siano poi anche alla base di questo
vostro ordine del giorno e che nella sostanza condivido.
Credo che occorra specificare in premessa che, quando si parla
di impianti di trattamento e di smaltimento di rifiuti, non ci si
riferisce soltanto alla discarica di Brissogne o a quella di Pontey
o alle due discariche private, su cui c'è discussione, di Chalamy e
Pompiod, una delle quali che come tutti sappiamo non è in esercizio
e l'altra sotto sequestro, ma parlando di impianti ci si riferisce
anche a tutte le discariche comunali per inerti e agli impianti di
smaltimento privati.
Faccio soltanto alcuni esempi. Ci sono impianti di smaltimento
che sono depositi di imprese e di aziende private che si occupano
direttamente di smaltire e di trasformare dei residui da
lavorazioni proprie, per esempio la frantumazione, la
trasformazione di asfalti o rifiuti da demolizione edilizia; o
ancora, rientrano in questa enorme casistica anche i depositi di
materiali ferrosi. Per rendere l'idea, abbiamo attualmente una
quarantina di discariche e altrettanti impianti simili a quelli che
ho sommariamente descritto, a cui vanno aggiunti tutti gli impianti
che sono presenti sul territorio per la gestione dei reflui: sono
circa duecento; le autorizzazioni riguardano anche questi e bisogna
sommare le autorizzazioni AIA che sono afferenti a tutti gli
impianti industriali. Il ventaglio quindi di impianti, di strutture
oggetto di autorizzazioni di successive modificazioni sostanziali e
non sostanziali, di rinnovi ricadenti sul lavoro della Giunta
regionale conseguenti all'approvazione dell'impegnativa dell'ordine
del giorno così come è formulata, come lei può ben comprendere è
molto ampio e comporterebbe un impegno non trascurabile in termini
di burocratizzazione della procedura, quindi un impegno anche della
Giunta a discapito di altri temi.
Ma vengo nel merito alle parti dell'ordine del giorno. Voi
proponete un impegno composto di due parti. La prima parte, che
condividiamo
in toto
, rileva e chiede che gli atti di prima
approvazione di progetti per la realizzazione di impianti di
trattamento e smaltimento di rifiuti debbano essere oggetto di
delibere regionali e quindi in carico alla Giunta. Aggiungeremo
però anche la fattispecie del riesame di autorizzazioni conseguenti
a condizioni di criticità ambientale, tenendo conto dell'evoluzione
delle migliori tecnologie disponibili, come peraltro è previsto dal
comma 12 dell'articolo 208 del decreto legislativo 152 del 2006,
che è quello che disciplina questa materia.
Rispetto alla seconda parte dell'impegno, quello che vorrei
sottolineare è che i rinnovi delle autorizzazioni, nel rispetto
delle normative vigenti, sono in gran parte, per tutti quegli
impianti che ho prima descritto, degli atti meramente tecnici, con
una limitata discrezionalità, perché è molto difficile in alcuni
casi per la Giunta assumere delle decisioni in contrasto a quelle
assunte in sede di conferenza di servizi. Il passaggio in delibera
di Giunta regionale di tutti questi atti, che riguardano appunto
una casistica molto ampia, creerebbe quindi un appesantimento del
lavoro, senza che la Giunta possa poi veramente entrare nel merito
e assumere delle decisioni afferenti alla sfera tecnica.
Ricordo poi che è in fase di predisposizione il nuovo piano
regionale per la gestione dei rifiuti che conterrà, in base
all'analisi dei fabbisogni, le linee guida per la realizzazione
delle varie azioni previste e un dettagliato piano di monitoraggio
delle stesse.
Aggiungo inoltre che la legge 3 del 2020 all'articolo 21
contiene una disposizione che riserva alla competenza della Giunta
l'individuazione dei CER assentibili nell'ambito delle
autorizzazioni degli impianti e di trattamento smaltimento rifiuti.
Però, condividendo e ravvisando la necessità che è espressa in
questo ordine del giorno, che è quella di monitorare lo stato
attuale e l'evoluzione delle attuali autorizzazioni anche in
relazione al piano dei rifiuti, quello che si propone sono due
emendamenti per l'accoglimento dell'ordine del giorno e sono
questi: alla quinta premessa, dove c'è scritto "ogni altra scelta"
chiederemmo di scrivere "alcune scelte", perché "ogni" vuol dire
che tutti sono stati in qualche modo oggetto solo di provvedimenti
di tipo come lei ha evidenziato. E poi proporremo di eliminare
l'espressione "senza alcun tipo di passaggio all'organo
amministrativo di vertice", perché per certi provvedimenti relativi
alla casistica evidenziata invece sono stati fatti i passaggi di
informazioni.
Con il secondo emendamento, che è poi quello più importante
perché riguarda l'impegnativa, chiederemmo di modificare in questo
modo, solo nella seconda parte: "impegna il Governo regionale a
prevedere tra le proprie prerogative quelle di approvazione di
progetti per la realizzazione di impianti di trattamento e
smaltimento dei rifiuti, ivi comprese le modifiche autorizzative
conseguenti al verificarsi di condizioni di criticità ambientale";
la seconda, "impegna l'Assessore a illustrare alla Commissione
competente, su richiesta della stessa, lo stato dell'arte in merito
al rinnovo, cessione o affitto di ramo d'azienda, relativi alle
discariche e agli impianti presenti nel nostro territorio regionale
e altresì a illustrare periodicamente alla Commissione competente
il monitoraggio previsto nel nuovo piano rifiuti della gestione dei
rifiuti urbani, speciali e delle bonifiche".
Io le farei avere il testo così ha un attimo anche per capire se
è accettabile o meno.
Presidente -
La parola al collega Aggravi, ne ha
facoltà.
Aggravi (LEGA VDA) -
Ringrazio l'Assessore per le
precisazioni e per le proposte di emendamento che abbiamo accettato
e che abbiamo sottoscritto. Io credo che il principio sia stato
colto, ovvero quello da un lato di evitare che ci siano decisioni
ancorché tecniche, ancorché a volte dovute, come ricordava
l'Assessore, però che non sfuggano almeno al controllo da parte
dell'organo amministrativo. Perché dico questo?
Ci sono, per chi segue le attività della Giunta, degli atti che
spesso sono un po' strani, più che degli atti sono delle prese
d'atto, che riguardano ad esempio le concessioni sulle derivazioni
di acqua, oppure laddove ci sono anche delle scelte che sono prese
in conferenza dei servizi, faccio un esempio che mi è caro e mi ha
interessato, ovvero quello ad esempio della famosa rotonda di
fronte alle funivie del Monte Bianco dove in Giunta di fatto non si
poteva fare nulla, perché era una presa d'atto e quindi si subiva
sostanzialmente una scelta fatta altrove, però comunque c'è un
controllo e c'è una valutazione anche da parte dell'organo politico
di quello che avviene.
Ho anche apprezzato la proposta di modifica dell'impegnativa
laddove si prevede, e poi lo si vedrà meglio quando il piano dei
rifiuti sarà poi valutato e messo in fase, riguardo a un
monitoraggio e un'attenzione particolare che l'Assessore darà alla
Commissione e quindi a tutto il Consiglio, perché su questa
tematica, come cercavo di dire, ci accorgiamo dei rifiuti
soprattutto quelli che ci preoccupano di più sempre dopo che le
cose sono state fatte.
Da parte di tutti - dicendo tutti non parlo solo del Consiglio
regionale, parlo in senso lato - ci deve essere sicuramente una
maggiore attenzione. L'attività dei comitati spontanei dei
cittadini è sicuramente importante, ma è bene che anche le
strutture amministrative facciano il loro e monitorino quello che
avviene. Non ci dobbiamo accorgere delle problematiche soltanto
quando ormai le cose sono fatte, quindi ringraziamo l'Assessore
dell'attenzione data a questo ordine del giorno.
Presidente -
La parola al collega Chatrian.
Chatrian (AV-SA) -
Penso che la modifica fatta a questo
ordine del giorno possa aiutare il Consiglio tutto e anche la
Commissione che sta ultimando e terminando quella che è la
petizione in essere. Penso però che la sfida forse più delicata
sarà quella, oltre alla legge 3 del 2020 che questo Consiglio ha
approvato, di andare a legiferare eventualmente in merito ai futuri
percorsi una volta approvato il nuovo piano rifiuti e che ci sia
ognuno per il suo ruolo, quindi il ruolo di natura politica da una
parte, il ruolo di natura amministrativa e il ruolo invece di noi
legislatori.
Al di là dei buoni propositi, mi insegnava qualche anno fa
qualche politico di lunga data che gli ordini del giorno non si
negano a nessuno, penso sia molto più importante che questo
Consiglio vada eventualmente a legiferare in materia, in modo da
avere quella forza e quella capacità, anche a seguito delle diverse
petizioni che sono state messe in evidenza proprio in questo ultimo
periodo e che hanno spinto o spronato quella che è la legge che è
stata approvata a larga maggioranza nel gennaio 2020.
Presidente -
Se non ci sono altri interventi, credo si
possa mettere in votazione l'ordine del giorno così come emendato.
La votazione è aperta.
Esito della votazione:
Presenti, votanti e favorevoli: 32
Il Consiglio approva all'unanimità.
Ora credo si possa fare una sospensione per il ricambio
dell'aria in aula. Cinque minuti di sospensione.
La seduta è sospesa dalle ore 11:02 alle ore 11:19
Dalle ore 11:20 assume la Presidenza il presidente
Bertin.
Bertin (Presidente) -
Riprendiamo i lavori del Consiglio
dopo aver arieggiato i locali. Siamo all'ordine del giorno n. 26
della Lega, "Morosità incolpevole". Collega Manfrin, ne ha
facoltà.
Manfrin (LEGA VDA) -
Veniamo ad un'altra
vexata
quaestio
di quest'aula. Mi permetto di ricordare trattando
questo specifico ordine del giorno quando, nella mia precedente
esperienza di amministratore del Comune di Aosta, venni apostrofato
dall'allora assessore all'edilizia residenziale pubblica dicendo
che forse dovevo studiarmi la legge 3 del 2013. Questa esortazione
mi ha spronato ad approfondire questa legge che, secondo me,
dovrebbe essere applicata in tutti gli ambiti, essendo una sorta di
testo unico della legge sulla casa, chiamiamola così, ma la casa
dal punto di vista dell'edilizia residenziale pubblica e non la
casa dal punto di vista urbanistico.
Tra i numerosi articoli che compongono questa legge, la 3 del
2013, ve ne è uno, l'articolo 45, che recita così: "Concorso nella
copertura della morosità incolpevole". Al comma 1 si dice: "La
pianificazione regionale individua l'entità del concorso a favore
degli enti proprietari di alloggi di edilizia residenziale pubblica
per la copertura della morosità incolpevole". Al comma 2: "La
Giunta definisce con proprie deliberazioni i criteri e le modalità
di assegnazione delle risorse finalizzate al sostegno degli
interventi di cui al presente articolo".
L'ordine del giorno che andiamo a proporre oggi si concentra
appunto sul comma 2, ovvero sul fatto che la Giunta regionale debba
definire con propria deliberazione i criteri e le modalità di
assegnazione delle risorse finalizzate al sostegno della morosità
incolpevole. Perché la morosità incolpevole - lo spieghiamo anche a
chi ci segue da casa, oltre che magari ai colleghi che non hanno
approfondito l'argomento - è quel mezzo con il quale si interviene
da parte della pubblica amministrazione pagando l'affitto per chi
non se lo può permettere. Gli alloggi di edilizia residenziale
pubblica si rivolgono, come è possibile immaginare, a una fascia di
popolazione che ha necessità di trovare un alloggio e non riesce a
rimediarne uno con i mezzi propri. Poi ci sono delle storture anche
su questo in realtà, perché siamo l'unica regione in Italia, penso,
dove una persona si può vedere assegnata una casa popolare il
giorno uno, ma se il giorno due vince al SuperEnalotto un miliardo
di euro continua a mantenere la casa popolare; questa è un'altra
stortura di questa legge che prevede un livello di entrata, ma non
prevede un livello di uscita; parlo di reddito.
Al netto di questo però, come dicevo prima, chi entra in un
alloggio di edilizia residenziale pubblica può avere ISEE zero, il
che significa avere un reddito zero, il che significa non avere
entrate. Se io non ho entrate e quindi mi entra zero ogni mese per
tutta una serie di motivazioni, evidentemente l'affitto non lo
potrò pagare. Qui interviene in tutte le regioni d'Italia, tranne
che in Valle d'Aosta, l'ente pubblico - c'è l'ARER in questa
Regione, ci sono i Comuni che hanno una gestione, una volta c'era
l'APS per il Comune - che interviene e paga l'affitto di chi non
può, perché è evidente che se io non ho un euro e non posso neanche
comprarmi un panino, difficilmente potrò pagare l'affitto.
Che cosa succede? Questo ovviamente produrrà una serie di
effetti, magari anche limitati, su chi si trova in quella
situazione, perché difficilmente potrà essere sfrattato se ha
reddito zero, però creerà sicuramente una situazione spiacevole.
Tanti assegnatari di edilizia residenziale pubblica in questi
giorni stanno ricevendo lettere di messa in mora e creerà un
effetto anche su quello che è l'ente gestore, quindi l'ARER, che
accumulerà un debito che evidentemente non potrà utilizzare, per
esempio, per ristrutturare gli alloggi o per fornire servizi a
coloro che sono assegnatari di alloggio di edilizia residenziale
pubblica.
Per addivenire a questo pagamento e quindi a questa sostituzione
dell'ente pubblico nei pagamenti degli affitti, l'articolo 45
individua una modalità, quindi che sia la Giunta con propria
deliberazione a definire quali sono i criteri, perché evidentemente
non tutti potranno accedere ai requisiti della morosità
incolpevole. Ovviamente non soltanto bisognerà individuare i
criteri, ma bisognerà anche individuare le entità, facendo delle
proiezioni su quelli che sono i canoni di affitto, delle cifre che
l'ente pubblico e quindi l'ente Regione dovrà dare all'ente
gestore, quindi l'ARER, per coprire i mancati affitti, i mancati
incassi.
Questa delibera purtroppo dal 2013, anno in cui è stata
approvata questa legge, non è mai stata fatta da nessuna Giunta e
quindi scontiamo purtroppo un effetto negativo in questo senso.
Scontiamo la mancanza di questa delibera e le persone che si
trovano ad avere un ISEE zero o ISEE al di sotto, per esempio,
della soglia economica di povertà che mi pare sia stabilita in 405
euro, è anche questa oggetto di delibera regionale che viene
aggiornata ogni anno, queste persone continuano quindi a ricevere
le richieste di pagamenti, adesso ricevono la lettera di messa in
mora, ma non è che non vogliono pagare, non possono, non hanno i
soldi per pagare. Fino a quando però non si farà questa delibera,
evidentemente non potranno pagare, non potranno veder chiuso il
debito con la pubblica amministrazione e magari si vedranno anche
preclusi tutta una serie di passaggi. Che poi, e questo voglio che
sia ben chiaro, si debba anche andare a verificare e a separare
coloro che non possono tra coloro che fingono di non potere, è
altrettanto chiaro ed evidente. È chiaro, lo dicevo anche a chi
informalmente mi ha chiesto degli approfondimenti su questo ordine
del giorno, così come sul tema della morosità incolpevole, che ci
sono persone che possono avere ISEE zero ma al secondo, terzo,
quarto anno che una persona ha ISEE zero, sarà forse necessario
andare da questa persona e chiedere: scusami, ma se tu non guadagni
neanche un euro, mi spieghi come vivi e di che cosa? Questa è una
domanda interessante, ma ovviamente non prescinde dal fatto che la
necessità di andare a disciplinare questo campo sia assolutamente
impellente.
Con questo ordine del giorno chiediamo che la Giunta regionale
possa disciplinare, tramite la delibera, quanto previsto
dall'articolo 45 della legge 3 del 2013, permettendo quindi di
definire le modalità di accesso alla morosità incolpevole e
definendo anche a questo punto le risorse economiche necessarie
alla copertura delle relative esigenze.
Presidente -
Collega Baccega interverrà dopo il
Presidente, a cui do la parola.
Lavevaz (UV) -
Rispondo in nome e per conto
dell'Assessore che non è presente. Nel premettere che in questi
anni, per far fronte alle condizioni di vulnerabilità sociale ed
economica in cui versa un numero sempre più elevato di famiglie che
non riescono a sostenere i costi dell'affitto, oltre che quelle
ulteriormente indebolite dalla crisi economica correlata alla
pandemia in atto, l'Amministrazione regionale ha attuato, a partire
dal 2014, quindi parliamo di un numero consistente di anni
intercorsi dall'entrata in vigore della legge, anno in cui si sono
succeduti in questa regione governi a maggioranza politicamente
varia, una strategia di intervento nell'ambito delle politiche
sociali, integrando iniziative di riconoscimento di contributo a
fondo perduto ad azioni più innovative mirate all'accesso e al
mantenimento delle abitazioni in locazione e al contenimento degli
sfratti e della morosità incolpevole.
Questo Governo ha constatato inoltre la mancanza di un adeguato
dispositivo normativo regionale che consenta all'ARER di fruire di
indennizzi per la cosiddetta morosità incolpevole ed appreso che è
già in fase di discussione con le strutture dell'Assessorato
finanze, innovazione, opere pubbliche e territorio, competente
ancora per alcune settimane in materia di edilizia residenziale
pubblica, l'introduzione di una procedura regionale che disponga il
rimborso da parte della Regione delle somme a credito dell'ARER
derivanti dalla cosiddetta morosità incolpevole, che si manifesta
nel momento in cui i nuclei non riescono a pagare il canone e le
spese, questo Governo ha già iniziato una ricognizione per
approfondire la definizione nell'ambito delle politiche della casa
delle procedure e dei criteri per l'utilizzo del fondo a copertura
della morosità incolpevole, ai sensi anche del decreto legge 31
agosto 2013 n. 102, di istituzione del fondo destinato agli
inquilini morosi incolpevoli, convertito poi nella legge 124. Per
tale motivo chiediamo di ritirare questo ordine del giorno.
Presidente -
Collega Baccega ne ha facoltà.
Baccega (PA) -
Sottolineo che questo ordine del giorno lo
condividiamo appieno e riteniamo che sia il momento di dare corpo e
posso anche dire, assumendomi delle responsabilità per quella parte
di percorso che mi ha visto protagonista in quella delega, che ci
abbiamo provato più volte: abbiamo pensato di poter intervenire
attraverso una serie di provvedimenti, ma poi venivano modificate
le questioni legate ai redditi delle famiglie, quindi questo ha
mandato in là le problematiche.
Io credo che da questo punto di vista -questa è un po'
l'occasione di questo intervento - si debba fare una revisione
complessiva della legge 3, una revisione complessiva che preveda
tutta una serie di interventi che vadano anche nella direzione che
il collega Manfrin ha evidenziato e sottolineato. Ci sono diverse
storture e soprattutto bisogna fare delle riflessioni con l'ente
unico che gestisce il patrimonio immobiliare all'interno di questa
regione, ovvero l'ARER. Adesso è appena cambiato il consiglio di
amministrazione, quindi gli daremo il tempo di accomodarsi e di
prendere atto delle cose che sono in itinere, ma con l'ARER
dobbiamo fare una riflessione attenta, perché anche lì è necessario
intervenire in modo significativo. Guardo la presidente della V
Commissione e dico che forse nel tempo, nei prossimi mesi, un
approfondimento di questo tipo con l'ente gestore va assolutamente
fatto.
Comunque noi condividiamo lo spirito e anche l'impegno di questo
ordine del giorno e lo voteremo certamente.
Presidente -
Consigliere Manfrin ne ha facoltà.
Manfrin (LEGA VDA) -
Devo dirle, presidente Lavevaz, che
la sua risposta mi sconcerta alquanto e voglio derubricare la sua
risposta a questo ordine del giorno al fatto che qualcuno le abbia
scritto la risposta sul foglio e lei abbia letto quello che era
scritto. Perché le faccio notare una cosa Presidente: questa
impegnativa impegna quest'aula e la Giunta ad attuare quanto
previsto in legge! Questo non è facoltativo, è un obbligo di legge
che da sette anni non vede il suo adempimento. Io veramente vorrei
vederla Presidente e vorrei vedere quest'aula - mi rifiuto di
ritirare questo ordine un giorno - che vota contro una richiesta di
adempimento di una legge. Sono davvero curioso Presidente! Vede,
purtroppo quando siamo chiusi in quest'aula e parliamo e trattiamo
di diversi argomenti, spesso ci estraniamo dal contesto e spesso ci
estraniamo dal fatto che le decisioni che vengono votate da
quest'aula hanno delle conseguenze sulle persone, alcune più di
altre. E quando si dice "stiamo già facendo", non si adempie a
quanto previsto dalla legge. E quando, soprattutto all'interno di
una pandemia, ci sono persone che ricevono la lettera di sfratto o
di messa in mora, le posso assicurare Presidente che quelle persone
non la vivono bene e aspettano da questa aula delle risposte.
Qui non stiamo parlando di progetti futuri, di auspici, di
indirizzi politici o quant'altro, stiamo parlando di carne e
sangue, della vita delle persone. Sono persone già in difficoltà,
erano in difficoltà prima della pandemia e adesso si vedono
recapitare a casa delle lettere di messa in mora e di sfratto, per
case glielo dico anche fatiscenti, anche per colpa della mancata
adozione della morosità incolpevole, perché come ho detto prima se
io non vado a rifondere gli affitti non pagati all'ente gestore per
persone che non è che non vogliono ma non possono pagare, l'ente
gestore non potrà ristrutturare le case e queste non potranno
ovviamente che decadere e non potranno che peggiorare la vita delle
persone che vivono in quegli alloggi.
Quindi lei Presidente io le auguro, anzi, le chiedo se vuole
prendersi un attimo di riflessione, sospendere e fare un
ragionamento con la sua maggioranza, ma io le chiedo cortesemente
di rileggere l'impegnativa di questa legge e di riflettere bene su
quello che volete votare. Noi ovviamente questo ordine del giorno
non lo ritiriamo.
Presidente -
Non vedo richieste di intervento, passiamo
dunque alla votazione. La votazione è aperta.
Esito della votazione:
Presenti: 33
Votanti           
: 14
Favorevoli: 14
Astenuti:19 (Bertin, Caveri, Chatrian, Cretier, Grosjacques,
Guichardaz Erika, Guichardaz Jean-Pierre, Jordan, Lavevaz,
Malacrinò, Marguerettaz, Marquis, Marzi, Minelli, Padovani,
Restano, Rosaire, Sapinet, Testolin)
Il Consiglio non approva.
Ordine del giorno numero 27, "Piano di allerta tracciamenti".
Consigliera Spelgatti per l'illustrazione, ne ha facoltà.
Spelgatti (LEGA VDA) -
Una delle principali cause
dell'esplosione di contagi da Covid nella nostra regione è stata
dovuta al sistema di tracciamento dei contatti che non ha
funzionato a dovere. Come Regione si è corsi ai ripari
implementando le risorse umane da destinare al servizio medesimo,
ma ciò ha comportato necessariamente la perdita di molti giorni
fondamentali per l'isolamento dei possibili contagiati. Appare
fondamentale dunque procedere immediatamente, cioè ora, nella
predisposizione di un sistema di allerta rapido per scongiurare la
predetta terza ondata di cui tutti parlano, con un piano che
preveda: uno, il reperimento di soggetti potenzialmente disponibili
in caso di necessità a occuparsi del predetto tracciamento; due, la
predisposizione di un elenco di questi soggetti; tre, la preventiva
formazione degli stessi, tenuto conto che la maggior parte di essi
è già stata formata in questi mesi, ma che nuovi soggetti devono
entrare a far parte dell'elenco, per essere richiamati in caso di
necessità e che devono poter essere operativi immediatamente
sapendo già cosa devono fare.
Premesso questo, bisogna prevedere la pianificazione di una
procedura automatica che, a seconda del crescente numero di
contagi, preveda l'immediato e proporzionale aumento del personale
attivato per il tracciamento dei contatti. Inoltre, la
predisposizione di una procedura dettagliata da seguire da parte
dei cosiddetti tracciatori.
Bisogna inoltre considerare che il medesimo problema si è
riscontrato sulle USCA, le Unità speciali di continuità
assistenziale, che hanno il compito di gestire a domicilio
(consulto telefonico, videoconsulto, visite domiciliari) i pazienti
sospetti o accertati Covid-19 non necessitanti di ricovero
ospedaliero e questi soggetti sono fondamentali, cioè le USCA, per
fronteggiare l'emergenza sanitaria. Bisogna valutare che per le
USCA vale il medesimo discorso dell'elenco delle risorse
potenzialmente disponibile già formate e che il numero di quelle
attivate deve essere dinamicamente rapportato ai bisogni, senza
necessità di delibere di Giunta specifiche, il tutto attraverso la
predisposizione di una delibera quadro che pianifichi una procedura
con immediato proporzionale aumento del personale chiamato in
relazione al superamento dei vari scaglioni che individuano il
numero di persone contagiate.
Per questo noi chiediamo che il Consiglio regionale impegni il
Governo regionale a predisporre immediatamente, di concerto con
l'Azienda sanitaria locale, un piano di allerta rapido per il
tracciamento dei contatti e uno per le USCA, al fine di prevenire
la possibile terza ondata dei contagi da Covid-19.
Cosa urge in questo momento? Non continuare a rincorrere il
problema come è stato fatto per la seconda ondata. Non ci siamo
preparati a dovere per la seconda ondata, ma abbiamo l'obbligo di
partire ora a prepararci per la terza ondata. Questo perché il
sistema di tracciamento dei contatti è assolutamente fondamentale,
perché nel momento in cui si ha un positivo, bisogna riuscire
immediatamente a individuare quali sono stati i contatti della
persona positiva, in maniera tale appunto da creare le quarantene
ed evitare che questi contagi continuino ad aumentare come delle
onde che si propagano in maniera esponenziale.
È vero che il sistema dei tracciamenti è stato implementato
attraverso le risorse umane necessarie, ma per far questo si è
corsi dietro al problema perdendo una marea di tempo. Infatti il
sistema di tracciamento è andato in tilt, perché tra quando si
fanno le procedure per chiedere alle persone e trovare il personale
necessario, tra le delibere necessarie e quant'altro, vale sia per
il tracciamento dei contatti che per le USCA, sono passati parecchi
giorni che sono giorni fondamentali in cui intanto nel frattempo il
Covid aumenta.
Qual è la proposta che noi facciamo? È di fare un piano di
allerta rapido, automatico. Oggi facciamo le procedure per
individuare il personale potenzialmente, non che viene
immediatamente attivato, potenzialmente pronto a intervenire in
caso di necessità. Dopodiché lo si forma già oggi: c'è una parte
già formata perché ha già lavorato per il tracciamento della
seconda ondata, mentre una parte di risorse devono essere nuove ma
pronte a essere attive immediatamente; cioè, oggi c'è il problema,
domani queste persone sono pronte e attive per lavorare.
Soprattutto, una volta predisposto questo elenco, si prepara questo
piano di allerta rapido anche con tutta la procedura automatizzata
per sapere esattamente che cosa si deve fare o meno.
Ma il sistema deve essere automatico: si devono prevedere x
contagi, x personale attivato. Si supera quella soglia di
sbarramento, aumentano i contagi? Da tot contagi a tot contagi, tot
persone servono. È un calcolo che deve essere fatto prima, i
soggetti devono essere pronti, l'elenco ci deve essere e il sistema
deve essere appunto automatizzato e quindi deve prevedere, a
seconda dell'aumento del numero dei contagi, le risorse da attivare
e che siano già pronte, in maniera tale che il sistema non vada più
in tilt. Teniamo conto che, oltre a essere questo un problema
chiaramente di diffusione di contagio -là dove il sistema di
tracciamento non funziona aumentano chiaramente in maniera
esponenziale i contagiati, cioè persone che non sanno di essere
potenzialmente state contagiate e che quindi eventualmente vanno a
contagiarne anche altre - c'è poi anche un problema legato a quello
che noi sappiamo essere un indice che ci ha così penalizzati nel
discorso di zone rosse, zone gialle e quant'altro, perché il
sistema del tracciamento dei contatti è stata proprio la criticità
che Roma ci ha indicato come una delle principali cause, non
l'unica, che ci ha mandato in zona rossa.
Queste iniziative però devono essere adottate oggi, perché
bisogna essere pronti visto che la prevista terza ondata potrebbe
arrivare a breve.
Presidente -
Il Presidente della Regione Lavevaz, ne ha
facoltà.
Lavevaz (UV) -
Grazie collega Spelgatti per
l'illustrazione di questo ordine del giorno.
La rassicuro: il piano non serve oggi, il piano serviva ieri.
Infatti, su questo abbiamo iniziato a lavorare già fin dalla prima
fase della seconda ondata. Non vi sfuggirà che ci siamo trovati
nella prima settimana di legislatura proprio nel momento in cui la
recrudescenza della seconda ondata si stava facendo presente in
maniera molto chiara.
Vero è che abbiamo avuto alcune settimane di difficoltà nel
riprendere questa situazione, in particolare nella trasmissione dei
dati, perché la struttura del dipartimento non era in grado di
sopportare questo tipo di sovraccarico o comunque non era
predisposto, proprio dal punto di vista del personale, a far fronte
a un aumento così rapido e repentino del carico di lavoro.
Quello che abbiamo fatto, almeno per quanto lei ha illustrato, è
esattamente quello che lei ha immaginato, nel senso che nel piano
che si sta predisponendo si sta facendo esattamente questo, quindi
individuare per scaglioni diversi di numero di contagiati al
giorno, un aumento sostanzialmente automatico, come le hai detto,
delle persone che vanno a seguire sia il
contact tracing
che
l'elaborazione dei dati da trasmettere al Ministero. Questo proprio
per evitare di ritrovarci di nuovo nella situazione che abbiamo
vissuto a fine ottobre, ma mettendo anche proprio nomi e cognomi di
chi deve andare, cioè non soltanto dire ci vanno dieci persone, ma
sapere già anche in quella fase, quando si accende la lucetta
rossa, chi è che deve lasciare il suo posto e andare a seguire
questo tipo di lavoro per la gestione dell'emergenza. Abbiamo
provato a fare anche qualche riflessione in più su una
"specializzazione" di personale medico e infermieristico su aree di
competenza, quindi per quanto riguarda le scuole, piuttosto che le
microcomunità, piuttosto che gli ambienti di lavoro.
L'altro problema che abbiamo già affrontato e che è stata
un'altra delle criticità di questa seconda ondata, credo già anche
nella prima, è tutto l'apparato informatico. Ci sono delle
problematiche legate al fatto che le piattaforme informatiche, che
siano quelle dell'Istituto superiore di sanità, che siano quella
della Protezione civile, hanno un po' di difficoltà, per usare un
eufemismo, nella trasmissione automatica dei dati, perché c'era
bisogno di un'elaborazione molto manuale della trasmissione,
eccetera. È un passaggio che abbiamo cercato di migliorare in
queste settimane e lì ci siamo già, anche in questa fase.
Oltre a questo, per completezza del piano, c'è la questione
della prevenzione, di cui ho parlato molto probabilmente ieri o
l'altro ieri nell'ambito di un altro ordine del giorno, cioè la
questione dei cosiddetti campioni sentinella della popolazione, che
è un'idea dell'assessore Barmasse, che effettivamente potrebbe
permetterci di anticipare le mosse. Questo è importante, perché
abbiamo approvato la settimana scorsa o quindici giorni fa la legge
11, con la quale ci siamo caricati di una responsabilità di
autonomia giustamente nella gestione dell'emergenza. Questo carico
di autonomia nella gestione ci carica anche ovviamente di grandi
responsabilità nella gestione di quello che facciamo, quindi per
questo è importante anche in qualche modo anticipare un po' i
tempi. Quindi la possibilità di avere dei campioni sentinella, come
vi ho spiegato l'altra volta molto brevemente, un campione di
popolazione significativo, che può essere un due percento, il quale
per un mese viene tamponato ogni settimana e che quindi permetta di
dire, nel momento in cui si superino determinate soglie (sperando
che questo non avvenga, ovviamente) che stiamo di nuovo andando
verso un peggioramento della situazione pandemica, di anticipare un
pelino magari alcune azioni che saranno poi da valutare dal punto
di vista sanitario.
Questi aspetti, insieme alla predisposizione del piano, come
giustamente diceva lei nella parte di
contact tracing
, ci
dovrebbe permettere di affrontare un'eventuale malaugurata terza
ondata - spero che non ci sia - con una solidità a livello di
preparazione delle strutture, diversa rispetto a quello che è stato
il percorso almeno all'inizio della seconda ondata.
Per quanto riguarda invece le USCA, come lei sa, a livello
nazionale è prevista una USCA ogni 50 mila abitanti. Noi a fine
ottobre abbiamo già aumentato il numero di USCA portandolo
attualmente a sei con la possibilità ancora di aumentare, quindi
sostanzialmente abbiamo una USCA ogni 20 mila abitanti, quindi
decisamente di più di quanto previsto a livello nazionale. In più
si è implementato in maniera importante, aspetto anche questo che
la prima ondata ci ha insegnato, il fatto di un maggior presidio
del territorio soprattutto nelle aree sensibili, quindi nelle
strutture per anziani, eccetera, dove sono state inserite tre
figure, tre medici sostanzialmente, che seguono in maniera
particolare l'ambito delle strutture residenziali per anziani.
Anche qui, sempre nella logica di una prevenzione, c'è un presidio
medico sul posto che, al di là di essere un riferimento importante
per la profilassi e quindi per la prevenzione di quello che può
succedere, è un elemento di riferimento importante invece nel
momento in cui la situazione dovesse di nuovo peggiorare.
Quindi l'assetto organizzativo è assolutamente
in
itinere
. Sicuramente una parte importante è stata fatta ed è
pronta un'eventuale gestione della terza ondata, quindi chiediamo
di ritirare l'ordine del giorno, perché è un'impegnativa di una
cosa che sostanzialmente abbiamo già fatto qualche settimana
fa.
Presidente -
Consigliera Spelgatti ne ha facoltà.
Spelgatti (LEGA VDA) -
Guardi, stavo pensando di
ritirarlo, perché comunque non si può avere chiaramente la prova
contraria rispetto a quello che lei mi dice. Se lei mi dice "lo
stiamo facendo", siccome l'obiettivo, come vedete, da parte di
tutto il nostro gruppo è sempre e solo quello esclusivamente di
essere propositivi rispetto a una situazione, nel momento in cui
voi mi dite "stiamo facendo esattamente quello che le dice
nell'impegnativa" io posso anche crederci. Però ha detto un'ultima
parola per cui ho cambiato idea: nel momento in cui lei ha detto
che "lo stiamo facendo da qualche settimana", allora io ho detto
"no, non è vero!".
Non è vero perché? Da che cosa nascono i nostri ordini del
giorno? Noi stiamo in mezzo alle persone, cerchiamo di parlare con
i soggetti competenti, perché nessuno nella vita è un tuttologo, e
quindi questi ordini del giorno, soprattutto quelli in materia
sanitaria, nascono dal fatto che ci vengono fatte delle
segnalazioni da parte di personale altamente qualificato che lavora
esattamente in questi ambiti. A me la segnalazione è arrivata
proprio dal personale che si occupa del tracciamento e che mi dice
che c'è un problema sui tracciamenti e come si potrebbe risolvere
il problema. Mi dicono che i tracciamenti non funzionano per
questo, per questo e per quest'altro, che bisognerebbe andare in
questa direzione, ma a oggi assolutamente non viene fatto e non
abbiamo indicazione del fatto appunto che si stia risolvendo in
questa direzione. Già fa strano che la soluzione adottata sia
esattamente quella che si sta proponendo, perché non è copiata da
altre situazioni ma arriva da segnalazioni, ma non può essere vero
che questo piano, proprio con questo sistema di allerta rapido che
va a scaglioni, lo si stia facendo da qualche settimana.
Perché non è così? Perché le segnalazioni ci sono arrivate. Il
piano genericamente si sta facendo, ma l'impegnativa è specifica
sul piano di allerta dei tracciamenti. A questo punto, visto che mi
si è accesa la lampadina, se lei mi dice che il piano di
tracciamento si sta facendo genericamente da settimane mi sta bene,
ma se lei mi dice che il piano di allerta tracciamenti, nella
modalità che le viene proposto in questo momento, che comunque ha
delle peculiarità tutte sue, si sta facendo proprio esattamente
come noi lo stiamo proponendo, chiaramente solleva anche qualche
dubbio.
Vabbè, però mi sento particolarmente buona, anche se mi dice che
lo state facendo da qualche settimana e non è vero, ma non ha
importanza. Ritiro per stavolta l'ordine del giorno, perché
l'obiettivo è portare a casa il risultato per la Valle d'Aosta. Se
state veramente operando e avete comunque intenzione lo
verificheremo. Però il problema è questo: noi controlleremo il
tutto, controlleremo le delibere di Giunta che passeranno a breve,
perché questo piano deve passare in tempo zero, visto che la terza
ondata sta per arrivare e noi dobbiamo essere pronti. Per cui,
visto e considerato che avremo una verifica di quello che farete e
l'avremo a breve tempo, controlleremo il vostro operato e quindi
sì, per una volta ritiro l'ordine del giorno.
Presidente -
Collega Restano, ne ha facoltà.
Restano (VdA Unie) -
Se possibile intervengo sul tema,
anche dopo la dichiarazione di ritiro da parte della collega
Spelgatti. Lo faccio non con l'intenzione di buttare benzina sul
fuoco, ma di chiarire alcune situazioni. Lo faccio come esperto di
tracciabilità, così come il collega Guichardaz, perché il
dipartimento esiste, esiste da prima del Covid, è solo salito agli
onori della cronaca, ma nell'ambito dei veterinari, delle
professioni sanitarie e dei tecnici della prevenzione, gli esperti
di tracciabilità ci sono e ci sono sempre stati, non c'è bisogno di
ulteriori figure. Forse, come è stato detto, andavano organizzate
le cose. C'erano anche gli informatici al dipartimento di
prevenzione, sono quegli stessi informatici che hanno operato per
la certificazione di qualità, che hanno operato per
l'accreditamento e che dopo il regolamento CE 2004 hanno operato
sulla tracciabilità.
È una questione di organizzazione. Quando tempo addietro
dichiarai durante la scorsa legislatura che siamo
"ospedalocentrici", che andava potenziato il territorio, era a
ragion veduta, con una certa esperienza, e oggi ne paghiamo le
conseguenze.
Quindi collega, condividendo quanto da lei scritto e quanto
affermato dal Presidente sulla necessità di aggiornare il programma
tracker e di collegarlo con quattro fogli di Excel, banalizzando la
faccenda, si possono ottenere i risultati. Voglio dire che le
professionalità ci sono e ci sono sempre state, il dipartimento è
esistito prima, esiste adesso, esisterà anche dopo, spero che verrà
potenziato, ma erano cose che andavano fatte molto prima, e questo
mi dispiace. Molto prima non in riferimento al Covid, perché non
voglio che passi un attacco al collega Baccega come alcune volte
politicamente c'è stato, ma queste cose andavano guardate con
lungimiranza: anni e anni fa andava reimpostato il dipartimento,
cose che purtroppo non abbiamo fatto, ahimè.
Adesso dobbiamo guardare avanti, però non vorrei che venisse
demonizzato il personale di un dipartimento di prevenzione, quando
va solo valorizzato alla pari di tutto l'altro personale della
sanità che si è adoperato in questo periodo per risolvere la
situazione.
Presidente -
Collega Spelgatti le passo la parola, con
l'invito di essere breve.
Spelgatti (LEGA VDA) -
Sì, sarò brevissima e faccio solo
una precisazione al collega Restano. Condivido tutto quello che lei
ha detto, però forse non ha colto bene quello che si stava dicendo
e qual era il significato di questo ordine del giorno, che però è
scritto nero su bianco; nessuno ha mai demonizzato il dipartimento,
che funzionava, eccome! Tutto quello che non è stato fatto prima,
non è stato fatto prima, il problema è che chiaramente nessuno si
aspettava il Covid.
Di fronte a un sistema dove ci sono assolutamente le
professionalità in grado di operare, è chiaro che l'emergenza, con
tutto il supplemento di lavoro immenso che c'è stato - tutte le
telefonate che vanno fatte a ogni singolo paziente, eccetera - ha
comportato la necessità di risorse umane. Infatti, la Regione poi è
intervenuta trovando altre risorse che potessero andare ad aiutare
il personale formato e capace del dipartimento, però anche se sono
state trovate le risorse aggiuntive, chiaramente si è perso un
sacco di tempo. Allora la proposta è proprio quella di riuscire ad
arrivare a creare un piano con tutte le persone che vadano ad
aiutare il personale del dipartimento, che è formato e che è
capace, ma che deve essere aiutato da chi materialmente poi aiuta
in tutti i vari passaggi questo sistema di tracciamento, sulla base
di uno schema. Ci sono i professionisti che sono quelli del
dipartimento e poi ci sono tutti gli altri che vanno ad
aiutare.
Questo è il discorso e nessuno pensava neanche lontanamente di
dire che il personale non fosse preparato. Il personale c'è, ma
quelli sono i professionisti. Il problema è che l'emergenza Covid
ha creato un'ondata su questo Dipartimento di lavoro che è
insostenibile per chiunque, infatti c'è necessità.
Specifico solo che io ho iniziato dicendo: "non lo ritiro perché
lei ha detto". Al microfono non si è sentito, ma lei mi ha
specificato fuori microfono, che "no, da alcune settimane è
soltanto il piano, non era riferito alla proposta che lei ha
fatto". Di conseguenza - ripeto - accolgo la sua proposta di
ritiro, solo perché potremo verificarlo in tempi brevi se veramente
lo farete.
Presidente -
Con questa precisazione l'ordine del giorno
n. 27 è ritirato e passiamo all'ordine del giorno n. 28 sempre
della Lega: "Indennità agli imprenditori singoli colpiti da
Covid-19". Per l'illustrazione collega Aggravi, ne ha facoltà.
Aggravi (LEGA VDA) -
Questo ultimo ordine del giorno
vuole porre l'attenzione su una categoria di soggetti che già nel
corso dell'elaborazione della legge 5 e della legge 8 abbiamo
analizzato, ovvero il caso di quegli imprenditori che portano
avanti la loro attività di impresa in solitario, cioè non hanno
alle loro dipendenze alcuna forza lavoro. In alcune situazioni sono
stati pesantemente colpiti in maniera significativa da parte non
soltanto del Covid in generale, ma anche personalmente da casi di
positività o di misure di quarantena obbligatoria che gli hanno
impedito di portare avanti la propria attività e quindi di non
poter incassare e quindi eventualmente fatturare. Sono
probabilmente dei casi non numerosi, però comunque significativi,
perché se andiamo a vedere oggi il numero delle nostre imprese, e
quindi di tutte le attività di impresa, comunque sono dei soggetti
che meritano attenzione. Sicuramente, si sa, ci sono delle misure
di aiuto che vengono già date da parte di organi centrali, quindi
organi nazionali, però è bene che, se andiamo ad aiutare realtà
d'impresa piccole, micro o grandi, teniamo anche conto di chi
ovviamente da solo deve sbarcare il lunario.
Questo ordine del giorno impegnerebbe il Governo a identificare
una misura di sostegno agli imprenditori singoli - abbiamo avuto
rafforzare questa particolarità - che hanno dovuto astenersi dallo
svolgimento della propria attività lavorativa a causa del Covid,
oppure per effetto delle misure di quarantena.
Poi sicuramente, a seguito dell'intervento dell'Assessore, nel
frattempo abbiamo ovviamente discusso riguardo a una definizione
più corretta e più puntuale dell'impegnativa, perché sappiamo
benissimo, come spesso accade, che tra il dire e il fare ci sono di
mezzo normative e casistiche che devono essere ben valutate, quindi
sicuramente ci sarà una proposta di emendamento dell'impegnativa
più puntuale, che ci permetterà di trovare una soluzione
adeguata.
Presidente -
Per il Governo l'assessore Bertschy a cui
passo la parola.
Bertschy (AV-SA) -
Concludiamo questa prima parte di
lavoro politico con un impegno che viene richiesto al Governo e che
è un impegno che assumiamo, come anticipato, con due emendamenti,
uno in premessa e uno nell'impegnativa. È una questione molto
legata alla nostra realtà territoriale a livello di imprenditoria e
siamo di fronte a tante imprese individuali che hanno incontrato
nel periodo di maggiore difficoltà sanitaria quello che poc'anzi
avete discusso: il
contact tracing
che è andato in
difficoltà, la difficoltà di avere tutta una serie di risposte
immediate. Ed è corretto che tutto questo venga da parte nostra
valutato per capire, a fronte di una risposta che ci sarà sulle
misure di indennizzo a livello nazionale, anche sul livello
territoriale regionale.
Come abbiamo dibattuto da ieri, la nostra volontà è di lavorare
da subito a una visione legislativa ampia, che accolga le proposte
e anche il lavoro che dovremmo fare. Come ha ben ricordato il
collega Marzi a nome del Governo, quello che vorremmo evitare è di
lavorare a tanti piccoli provvedimenti, ma di lavorare a un disegno
organico che ci permetta di non perdere per strada nessuno e di
dare delle risposte a tutti, che non vuol dire che però rispetto a
qualche cosa, se ci saranno delle urgenze o delle emergenze, non lo
valuteremo insieme. Pochi giorni fa ha iniziato il suo lavoro il
Consiglio per le politiche del lavoro, all'interno del quale ci
sono tutte le associazioni di categoria, ci sono le forze sociali,
ci siamo noi come Consiglio regionale. Dovremo essere bravi e
attenti a raccogliere le eventuali emergenze che dovessero essere
sottolineate e su queste eventualmente fare dei provvedimenti
urgenti. Invece per quanto riguarda tutto il resto, lavorare come
ci siamo detti a un disegno organico.
Sarà importante, per evitare anche degli equivoci che durante la
scorsa legislatura sono un po' nati, definire bene i centri di
discussione politica e i centri di discussione tecnica, dimodoché
attingiamo tutti dagli stessi dati e attingiamo tutti dalle stesse
informazioni e cerchiamo di essere molto trasparenti nel nostro
agire, nel nostro lavorare, così che non ci sia la possibilità per
qualcuno di avere maggiori o minori informazioni. Siamo qua tutti
per dare la risposta migliore a un problema enorme, che anche in
queste ore si sta ancor più ampliando. Ecco perché la valutazione
che nasce e che cresce è quella di continuare anche in questo
periodo con misure comunque pesanti sul livello economico, quindi
su questo la nostra attenzione dovrà essere ancora più
importante.
Nelle premesse, prima del "sentite", noi chiediamo di aggiungere
"precisato che i titolari di imprese artigiane, qualora posti in
isolamento fiduciario, beneficiano già di un indennizzo INAIL",
quindi solo per ricordare che c'è una prima misura da parte
dell'INAIL. Nell'impegno invece scriveremmo questo: "impegna il
Governo regionale a valutare la possibilità di definire, nei
prossimi provvedimenti legislativi, per gli imprenditori
individuali posti in quarantena o in isolamento fiduciario dalle
autorità sanitarie durante il secondo periodo di chiusura, una
misura di indennizzo consistente in un bonus una tantum". Questa è
solo la cautela di cercare di andare a verificare bene di non
sovrapporci e di avere tutti gli elementi per permettere di dare
una risposta, perché è stata oggetto anche di discussione durante
questi due mesi e per essere trasparenti, ma anche efficaci nel
dare la risposta a chi la risposta non l'ha avuta o non l'ha avuta
nei tempi necessari.
Presidente -
Consigliere Aggravi, ne ha facoltà.
Aggravi (LEGA VDA) -
Ringrazio l'Assessore, accettiamo
tutte e due le proposte di modifica e direi di specifica, proprio
perché è bene prima comprendere quali sono le casistiche puntuali
da coinvolgere e poi la definizione della misura di indennizzo, che
mi auguro possa arrivare il prima possibile.
Presidente -
Aspettiamo la firma dell'emendamento e poi
procediamo alla votazione.
Possiamo passare alla votazione. La votazione è aperta.
Esito della votazione:
Presenti, votanti e favorevoli: 33
Il Consiglio approva all'unanimità.
Passiamo adesso all'ordine del giorno n. 1 del gruppo Pour
l'Autonomie, "Contributo per prevenzione Covid sulle piste da sci
alpino". Consigliere Carrel per l'illustrazione.
Carrel (PA) -
Con questa iniziativa come gruppo vogliamo
spingerci un po' oltre le feste, quando presumibilmente speriamo si
potranno nuovamente riaprire gli impianti di risalita. Visto
l'impianto normativo previsto sia dalla nostra legge regionale
all'articolo 1 comma 21, nel quale si va a dire che in relazione
alle misure previste dalla presente legge i sindaci, nell'ambito
delle proprie competenze, possono adottare misure ulteriori e più
restrittive in ragione delle situazioni di rischio rilevante, sia
in merito a quanto previsto dai vari dpcm, che pongono l'accento e
la responsabilità spesso e volentieri in capo ai sindaci di ciò che
succede; per intenderci, delle code che possono crearsi all'interno
dei parcheggi degli impianti di risalita e anche sulle piste di
fronte ai ristoranti e ai punti di ristoro.
Questo è sicuramente un problema di cui dobbiamo prendere atto e
in qualche modo dobbiamo cercare di dare il sostegno agli enti
locali, che possono essere direttamente i Comuni o attraverso le
società partecipate degli impianti di risalita, per andare di fatto
ad assumere del personale in più per poter gestire e informare le
persone sulle misure da attuare.
Prendiamo spunto per questa iniziativa da quanto accaduto a
Verbier, in quanto dopo numerose polemiche di fatto si sono
organizzati in modo da assumere del personale che sia addetto, che
non è del personale di controllo ma è del personale di prevenzione,
che di fatto ha l'unico compito di cercare di diffondere i messaggi
di prevenzione e di far rispettare le misure. Nel momento in cui
questo non avvenisse, saranno loro che chiameranno direttamente le
forze dell'ordine.
Questo ordine del giorno cerca di guardare alla possibile
riapertura, cercando già di prevenire quelli che possono essere
sicuramente dei problemi che avranno in tanti Comuni e in tante
società.
Presidente -
Per il Governo interviene l'assessore
Bertschy, ne ha facoltà.
Bertschy (AV-SA) -
Intervengo a nome del Governo e anche
di altri colleghi interessati dall'impegnativa. Ci asterremo
sull'impegnativa, però la riteniamo corretta e da approfondire,
magari anche in Commissione, perché è ampia nella sua articolazione
e soprattutto a oggi non abbiamo tutti gli elementi.
Questa mattina abbiamo risollecitato la necessità di
un'espressione del CTS, per esempio, sul protocollo degli impianti
a fune. Nel protocollo è previsto chi dovrà controllare tutta una
serie di problemi che genererà l'afflusso delle persone, quindi
rispetto a questo è necessario avere ancora qualche giorno di tempo
per approfondire l'argomento. Correttamente ha citato l'esempio di
Verbier dove hanno utilizzato, dalle informazioni che abbiamo,
personale in disoccupazione e io credo che sia necessario valutare
tutti questi aspetti, anche per mettere in campo magari azioni che
potrebbero anche svilupparsi in azioni formative per le politiche
attive o piuttosto che per altre iniziative di formazione rispetto
al mercato del lavoro.
Da parte nostra riteniamo che la vostra sia una sollecitazione
corretta. Ci prendiamo però un po' più di tempo per non impegnarci
senza avere tutte le informazioni, per costruire un piano di
risposta anche in questa direzione.
Presidente -
Consigliere Carrel.
Carrel (PA) -
Grazie Assessore. Sicuramente siamo in
evoluzione, come ha detto, e se il CTS di fatto non ha ancora
varato le misure, quindi i protocolli, diventa difficile poi
iniziare a programmare le future fasi. Però ci teniamo a tenere
alta l'attenzione su questo tema e la pregherei, se possibile come
ha già citato lei, di informare anche le Commissioni competenti in
modo da poter trovare le soluzioni migliori; mi permetto, magari
anche i sindaci o il CPEL soprattutto dei comuni interessati,
perché so che sono stati loro a sollecitarmi questo ordine del
giorno e sicuramente hanno anche loro delle aspettative e dei
problemi da mettere in risalto sul tavolo.
Presidente -
L'ordine del giorno è ritirato, se ho capito
bene, consigliere Carrel.
Carrel (PA) -
Sì, vista la risposta e visto l'impegno
dell'Assessore di agire nelle prossime settimane e di riferire in
Commissione, ovviamente possiamo anche ritirare l'ordine del
giorno.
Presidente -
L'ordine del giorno n. 2 è già stato
trattato ieri sera congiuntamente con il n. 18, pertanto passiamo
al n. 3 del gruppo Pour l'Autonomie, "Documento di economia e
finanza regionale". Consigliere Baccega per l'illustrazione, ne ha
facoltà.
Baccega (PA) -
Ieri abbiamo preso atto della
presentazione da parte della maggioranza del bilancio tecnico e di
previsione in continuità e in qualche modo avevamo già anticipato
la necessità di avere un progetto di programmazione per conoscere i
reali intendimenti della maggioranza. Parliamo del nuovo documento
di economia e finanza regionale 2021-2023 e siamo di fronte
ovviamente a un cambio di maggioranza, ne prendiamo atto, abbiamo
una Giunta pressoché completamente nuova, un Governo praticamente
nuovo ed è sicuramente necessario che tutti noi e anche chi ci
ascolta conosca bene gli indirizzi e gli obiettivi. Quindi si
ribadisce la necessità di avere in questo Consiglio regionale
un'attenta valutazione sulla prospettiva politica di questa
maggioranza. Si tratta di tradurre in concretezza quello che avete
presentato come programma di Governo, ora che avete una maggioranza
bulgara che probabilmente potrà traguardare con serenità i prossimi
cinque anni.
Avete davanti due grandi opportunità: la prima è quella di
risolvere la questione emergenziale Covid e la seconda è fare
tornare il sorriso ai valdostani, con obiettivi concreti
soprattutto per il tessuto economico di questa regione.
Noi crediamo che vadano sicuramente individuate in questa prima
fase le priorità e ne evidenziamo alcune che noi abbiamo chiamato
quelle con la S, ovvero: sanità, scuola, sicurezza del territorio,
situazione economica da rilanciare. Una situazione economica che è
e sarà soprattutto condizionata da una emergenza sociale
preoccupante, destinata a peggiorare ancora di più, qui seguiranno
chiusure di aziende, sicuramente licenziamenti, imprese che non
riusciranno ad andare avanti, con il tema del lavoro che sarà
un'altra delle più importanti priorità dei prossimi giorni.
Al momento non vediamo ancora la possibilità di porre la parola
fine a questa emergenza e soprattutto nel confronto di ieri, più
interventi lo hanno ribadito e hanno espresso la necessità, ma
soprattutto anche le audizioni delle categorie ci hanno esortato a
fare presto e a fare bene. La parola guida che ci dovrà
accompagnare nei prossimi mesi sarà certamente sviluppo, sviluppo
nei diversi settori che ci competono.
Ecco perché abbiamo voluto presentare questo ordine del giorno
che nasce proprio dall'esigenza di un confronto politico
all'interno del Consiglio regionale tra maggioranza e opposizione,
tema che ci consentirà anche di mettere in campo i pensieri delle
diverse forze politiche. E richiamo a questo punto una frase che
l'Assessore ci ha detto ieri: "esiste un minimo di progettualità".
Questo ci fa piacere, ne siamo lieti, allora si tratta di stabilire
le priorità e ripartire.
Nell'ordine del giorno richiamiamo appunto a fare un'attenta
valutazione politica attraverso la presentazione del documento di
economia e finanza regionale per il 31 di gennaio 2021.
Mai - e concludo - come in questo momento abbiamo bisogno di
capire quali sono le intenzioni della maggioranza, anche in virtù
del fatto che nei prossimi mesi, nel 2021, potrebbero arrivare
risorse importanti dall'Europa e queste vanno gestite, pianificate
e poste in modo equilibrato e con grande attenzione.
Presidente -
L'assessore Marzi per il Governo, ne ha
facoltà.
Marzi (AV-SA) -
Come abbiamo avuto modo di richiamare
durante tutto quanto il dibattito, sia sugli ordini del giorno che
in fase preparatoria, quindi mentre discutevamo i disegni di legge
che fra poco inizieremo a votare e ad affrontare, è iniziato, come
è richiamato nell'ordine del giorno e come richiamato anche in II
Commissione il 16 di novembre grazie ad alcune domande che sono
state poste, un'analisi di confronto tra l'attuale bilancio che
viene approvato, soprattutto sull'annualità 2021, e gli incastri
con quello che è il programma di Governo, perché come abbiamo
ricordato questo tipo di lavoro è già iniziato. Per cui giustamente
viene richiamata una necessità di programmazione e, è stato fatto
anche nella giornata di ieri in base ad alcune iniziative, il
collegamento logico che sicuramente ci sarà tra il nuovo DEFR in
via definizione e il disegno di approvazione e di spesa legate alla
spesa dell'avanzo che nel frattempo si sta predisponendo.
Questo è un percorso logico assolutamente conosciuto e che
stiamo seguendo, quello di cominciare a fare un'analisi già partita
fra l'annualità 2021 e le necessità del programma di Governo, per
poi dopo intervenire con la ridefinizione del DEFR che sicuramente
sarà la matrice in termini di indirizzo per il disegno di legge di
applicazione dell'avanzo.
Per questo motivo chiederei al collega Baccega di variare la
parte delle premesse tenendo conto soltanto di tre premesse che
sono le seguenti: "Tenuto conto che i DDL in discussione tengono
conto degli indirizzi del DEFR 2020-2021 e che solo in tal senso
vengono prorogati", perché anche la delibera che poi stiamo
approvando di fatto si esprime in questa maniera, quindi in termini
di proroga del DEFR naturalmente lo fa solo per gli indirizzi di
riferimento, "Considerata la situazione di emergenza sanitaria ed
economica che la nostra Regione sta affrontando a causa del
Covid-19", perché è giusto connotarla senza dare delle valutazioni
massive, "Sentite le relazioni del Presidente della Giunta,
dell'Assessore alle finanze, innovazione opere pubbliche e
territorio e dei relatori in Consiglio, il Consiglio regionale
impegna il Governo regionale a presentare il documento di economia
e finanza regionale per il triennio 2021-2023 entro il 28 di
febbraio 2021".
Presidente -
Consigliere Baccega ne ha facoltà.
Baccega (PA) -
Grazie Assessore, io credo che le ipotesi
di emendamento vadano accolte, perché l'obiettivo di questo ordine
del giorno era quello proprio di avviare un dibattito approfondito
e poter dire anche noi la nostra rispetto alle prospettive future
che dovranno coinvolgere questa regione. Quindi accogliamo gli
emendamenti e sottoscriviamo.
Presidente -
Grazie, aspettiamo soltanto che vengano
sottoscritti. Procediamo alla votazione. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità.
