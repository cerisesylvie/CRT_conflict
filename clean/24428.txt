Classificazione
INDUSTRIA
SANITÀ VETERINARIA E ZOOTECNIA
Zootecnia



Oggetto del Consiglio n. 3351 del 5 marzo 2008 - Resoconto
OGGETTO N. 3351/XII - Interrogazione: "Attività di uno
stabilimento per la produzione di mangimi animali nel Comune di
Saint-Marcel".
Interrogazione
Vista la DGR n° 2316/2006, con la quale la Giunta regionale
aveva espresso parere favorevole alla compatibilità ambientale per
la costruzione di uno stabilimento per la produzione di mangimi
animali nel comune di Saint-Marcel;
Viste le precedenti Interrogazioni (n° 271/2006 e 358/06) con
le quali si chiedevano all'Assessore competente informazioni
riguardanti il Piano industriale e le caratteristiche dello
stabilimento, la sua eventuale incidenza sull'occupazione e sul
mercato valdostano, nonché la qualità delle materie prime
utilizzate, in particolare se provenienti da coltivazioni
transgeniche;
Preso atto inoltre che, a giudizio del sottoscritto, per
quanto di competenza degli Assessori al Territorio e Ambiente e
all'Agricoltura e Risorse naturali, non si sono avute che risposte
parzialmente esaustive;
il sottoscritto Consigliere regionale
Interroga
l'Assessore competente per conoscere:
1) la situazione nella quale attualmente opera lo
stabilimento di cui trattasi, sia in termini di occupazione, sia
per quanto concerne la sua importanza specifica nel settore
agricolo e la sua incidenza rispetto al tessuto economico
valdostano;
2) se l'Amministrazione ha conoscenza delle materie prime
utilizzate nella produzione dei mangimi, con specifico riferimento
alla presenza di colture geneticamente modificate;
3) se, a sua conoscenza, nello stabilimento in oggetto si
producono mangimi per bovini, nel rispetto delle normative inerenti
la produzione di fontina "doc";
4) se risponde al vero che in Valle Aosta non vengono più
effettuate analisi sui mangimi utilizzati per alimentare i bovini
sopratutto su quelli contenenti un'alta percentuale di soia e in
caso affermativo come si intende tutelare le aziende.
F.to: Bortot
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Questa interrogazione fa seguito ad
altre due interrogazioni, la n. 271/2006 e la n. 358/2006, che
vertevano sullo stesso argomento - questo lo ritroviamo nelle
premesse dell'interrogazione stessa -; in merito alle informazioni
già fornite in quella occasione relative al piano industriale,
caratteristiche dello stabilimento, incidenza sull'occupazione, sul
mercato valdostano, qualità delle materie, vale quanto già detto in
quell'occasione, nel senso che non stiamo a ripetere quello che già
si era a suo tempo preso in considerazione. Non abbiamo attualmente
delle novità per quel che riguarda i quesiti posti, sappiamo che
per quel che riguarda il discorso dei mangimi il consorzio di
tutela ha stabilito delle regole di autotutela in merito
all'utilizzo di sostanze integrative nella preparazione di mangimi
per quel che riguarda gli OGM, questo è applicato e controllato.
Per quel che riguarda gli aspetti sanitari, i controlli sono svolti
e non ci risulta nulla che sia al di fuori di quello che
normalmente avviene per le normali attività di tipo
industriale.
Diciamo quindi che per quel che riguarda l'utilizzo dei mangimi
per la produzione della "Fontina doc", qui c'è un po' di confusione
con i vini, ma questo probabilmente è un errore di stampa, perché
si tratta di una "dop" e non di una "doc". In ogni caso, altri
elementi non sono in nostro possesso, quindi non ci sono ulteriori
elementi da aggiungere. Naturalmente non siamo al corrente di
situazioni di non controllo sui mangimi per le alimentazioni dei
bovini e degli animali in genere, che riteniamo siano svolti con la
massima regolarità dagli uffici competenti.
Président
- La parole au Conseiller Bortot.
Bortot (Arc-VA)
- Assessore, è vero che sull'argomento
abbiamo presentato altre 2 interpellanze ed è vero che questa è la
terza ed è vero che per la terza volta ci rispondete allo stesso
modo: non riusciamo a capire cosa producono in quello
stabilimento...
Isabellon
(fuori microfono) ... ci preparate voi la
risposta...
Squarzino
(fuori microfono) ... quando si parlava di
ostruzionismo stamattina... allora, chi fa ostruzionismo
all'opposizione?
Bortot (Arc-VA)
- ... abbiamo l'impressione che questo
stabilimento sia un oggetto misterioso, di cui alla Regione non
interessa sapere quanti dipendenti ha, cosa produce, dove
commercializza, cosa succede. È una scheda su un piano industriale,
i titolari dell'azienda, sappiamo tutto o quasi su tutte le aziende
della nostra regione, meno che su questa produzione di farine e
mangimi per uso animale, che avviene in quel di Saint-Marcel.
Non siamo per niente soddisfatti della risposta, credo e ripeto,
e vale quanto detto per l'ampliamento dell'Aeroporto, chiunque di
noi ci sarà nel prossimo Consiglio regionale tornerà
sull'argomento.
