Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1645 del 28 novembre 1985 - Resoconto
OGGETTO N. 1645/VIII - LEGGI DI BILANCIO PER IL 1986.
PROSECUZIONE E CHIUSURA DEL DIBATTITO GENERALE.
PRESIDENTE
: Continua la discussione generale sugli
oggetti 13 e 14. Ha chiesto di parlare il Consigliere Beneforti, ne
ha facoltà.
BENEFORTI - (D.C.):
Cercherò di essere molto breve
perchè, dopo la relazione di ieri da parte del Presidente della
Giunta, che condivido in pieno, non resta molto da dire.
Infatti il Presidente della Giunta ha tracciato le linee sulle
quali questa maggioranza intende camminare e sulle quali tutti noi,
almeno per quanto riguarda il mio gruppo, ma credo anche per tutta
la maggioranza, ci ritroviamo.
Il bilancio della Valle d'Aosta che oggi stiamo discutendo, è un
bilancio di previsione e credo che, come tutti i precedenti, abbia
una sua importanza, per cui ritengo che sia una cosa seria
affrontarlo nei modi in cui deve essere affrontato un provvedimento
di questa portata, seppure nei ruoli che possono avere le forze
politiche all'interno di questo Consiglio, siano quelle di
maggioranza o di opposizione. Anche se un bilancio di previsione è
modificabile nel corso dell'anno, è altrettanto vero che bisogna
cercare di partire sempre con il piede giusto, per poter affrontare
i problemi nella maniera più giusta e doverosa per la loro stessa
importanza.
Il nostro bilancio ha dentro di sè delle risorse: infatti per il
1986 abbiamo un bilancio di 1193 miliardi, rispetto agli 832
miliardi del 1985. Sono convinto che un bilancio di questo tipo
costituisce un grande passo in avanti per la salvaguardia
dell'autonomia della Valle d'Aosta; uno degli aspetti fondamentali
per essere autonomi, come uomini, come paese, come regione, è
quello di non dipendere da altri, ma di avere le possibilità
economiche e finanziarie per poter gestire la propria attività, la
propria autonomia nel modo che si ritiene più opportuno. Questo
bilancio salvaguarda la nostra autonomia e dà a ohi amministra la
possibilità di investire secondo le reali esigenze della
collettività nel rispetto delle caratteristiche, delle tradizioni,
del territorio della nostra Regione. I soldi di cui - come qualcuno
dice - abbonda il nostro bilancio, ci provengono certamente dal
riparto fiscale, dalla legge 690 del 1981. Abbiamo difeso e
dobbiamo difendere questa legge, perchè è essa che dà alla Valle
d'Aosta la possibilità di affrontare i problemi nell'ambito delle
sue caratteristiche e delle sue priorità.
Per quanto riguarda il gruppo politico al quale appartengo,
abbiamo fatto quanto dovevamo per cercare di far mantenere la legge
così com'è, tant'è vero che la legge finanziaria non dà nessun
ritocco al riparto fiscale per la Valle d'Aosta. E questo non si è
prodotto da solo: credo che tutte le forze politiche, in modo
particolare le forze nazionali, abbiano compiuto dei passi ed
abbiano svolto il loro ruolo. Non voglio dire che siamo stati solo
noi, ma noi certamente il nostro ruolo abbiamo cercato di svolgerlo
in tal senso, nel momento in cui si è trattato di fare un discorso
sull'autoporto per ciò che rappresenta l'IVA da importazione in
questo bilancio ed in questo riparto fiscale. Non entro nel merito
e nei particolari tonici di questo bilancio; l'Assessore Martin
nella sua relazione ha illustrato ampiamente tutti gli aspetti
tecnici ed ha anche illustrato le motivazioni per cui esiste un
avanzo di bilancio, perché ci sono dei residui attivi e dei residui
passivi. Ma voglio dare anche io alcune risposte a certe
affermazioni che sono state fatte anche ieri in quest'aula ed in
precedenza.
Si è detto che la Valle d'Aosta ha molti soldi e poche idee, che
mancano le basi valide per dare una impostazione diversa
all'economia valdostana. Noi, e lo ha ribadito ieri, come dicevo,
all'inizio del mio intervento, il Presidente Rollandin, intendiamo
seguire delle linee programmatiche che ci siamo dati nel momento in
cui è stata costituita questa maggioranza, ed è su quella strada
che intendiamo camminare. Pertanto non possiamo andare fuori da
certi indirizzi, da certe linee che ci siamo date, da certe scelte
che sono state fatte a monte. Ed è per questo che se si va a vedere
fra le righe del bilancio, si vede che ci si indirizza in modo
particolare nelle spese per i maggiori settori che oggi ancora
sostengono l'economia ed il reddito della Valle d'Aosta, e mi
riferisco in modo particolare all'industria, all'agricoltura, al
turismo.
Questi tre settori sono ancora oggi i capisaldi della economia
valdostana e non si può pensare di avere una economia basata solo
sull'agricoltura o sul turismo senza l'industria, o viceversa. Oggi
la nostra economia deve essere ancora mantenuta e sostenuta su
questi settori che sono quelli più importanti, che oltre a creare
reddito creano anche occupazione nella nostra Regione.
Comprendo che l'opposizione possa criticare, però se andiamo ad
esaminare settore per settore, ad esempio quello dell'industria,
gli investimenti per l'occupazione che sono stati fatti non sono
certo pochi. Non si può dire che questa maggioranza, questa Giunta,
non abbia cercato di fare un qualcosa per invertire la situazione
che esiste nella occupazione: tutto il discorso inerente l'acquisto
di aree, di capannoni, la ristrutturazione di immobili, gli
interventi tramite la FINAOSTA, oggi abbiamo fideiussioni in molte
industrie della Valle d'Aosta, abbiamo cercato di portare avanti il
discorso del metanodotto per cercare di dare anche minori costi
nell'energia alle aziende, specialmente quelle della bassa Valle e
alla Cogne.
Qui si è detto: quale ruolo intende svolgere la Regione? La
Regione vuole portare avanti il suo ruolo e non si può dire che non
tenti almeno di farlo, ma la realtà è che la situazione industriale
oggi nel nostro paese è quella che è. Nessuno può misconoscere oggi
quale è la situazione occupazionale dell'intero paese e quale è la
situazione dell'industria, per cui le difficoltà che incontriamo
noi le incontrano anche altre Regioni, i soldi che offriamo noi li
offrono anche altre Regioni, gli interventi che facciamo noi li
fanno magari maggiormente da altre parti, forse con più
spregiudicatezza che in Valle d'Aosta.
Ed allora non si può dire, senza tener conto del momento
difficile che stiamo attraversando, che la Regione non sta
svolgendo un ruolo nel settore industriale e turistico. Tutte le
iniziative che la Regione si è presa negli impianti di risalita e
funiviari dove è entrata con il 35%, la legge degli alberghi che
prevede finanziamenti per ristrutturazioni e costruzione di nuovi
alberghi, la stessa scuola alberghiera per cercare di preparare
professionalmente il personale per il settore turistico, gli
interventi per i rifugi alpini, tutto questo discorso a sostegno
del turismo vuol dire scelte precise ed anche occupazione.
Nell'agricoltura esiste ancora una certa occupazione e questo
settore fa sempre parte della nostra economia, della costruzione
del reddito della Valle d'Aosta; per questo l'Amministrazione
regionale ha un occhio particolare nel settore agricolo.
Se andiamo a vedere quali sono gli interventi nella vendita dei
prodotti originari della nostra Regione, per quanto riguarda la
Fontina, il latte, la frutta, ci accorgiamo che questi sono
sostenuti praticamente dalla Regione. Lo stesso vale per tutto il
discorso che si sta portando avanti per l'elettrificazione rurale,
la costruzione e l'ammodernamento degli alpeggi, gli interventi per
il risanamento del bestiame, l'acquisto dell'attrezzatura, le
strade che vengono fatte per cercare di raggiungere in collina ed
in montagna determinati settori, dove esiste ancora gente che si
dedica all'agricoltura e che ha diritto come tutti gli altri ad
avere la strada per poter arrivare sul luogo di lavoro.
Lo stesso interesse l'Amministrazione regionale ha per il
territorio e la tutela dell'ambiente. Ad esempio nel settore
abitativo la Regione ha fatto una legge per i mutui della casa, con
la quale in pochi mesi seicento famiglie possono divenire
proprietarie di alloggi. Chiediamoci se un discorso del genere
esiste anche altrove! Da tutte le parti va avanti il problema degli
sfratti, dell'equo canone, c'è dappertutto gente che non ha un
alloggio dove abitare, non ci si può sposare perchè difettano le
abitazioni; la Valle d'Aosta si è posta il problema della casa ed
in pochi mesi con l'ultima legge, quella dei venti miliardi prima e
dei venti miliardi dopo, che sta andando avanti adesso, ha già dato
la possibilità a seicento famiglie di diventare proprietarie della
prima casa.
E l'acquisto del quartiere Cogne? Questa è stata a mio avviso la
più grossa novità che poteva succedere, perchè da nessun altra
parte nel nostro paese è avvenuto un fatto del genere. La
ristrutturazione dei centri storici: c'è una legge che è in
elaborazione; saremo in ritardo in questo discorso, però nei fondi
globali a bilancio già esistono dieci miliardi per il recupero dei
centri storici, come esistono già 1500 milioni per quanto riguarda
la costruzione dei tetti in lose di cui dobbiamo rivedere tutta la
legislazione. Per cui anche per il problema degli alloggi, della
casa, del territorio, della tutela dell'ambiente, ci sono nel
bilancio indicazioni circa la strada che questa Amministrazione,
questa maggioranza vuole portare avanti con le somme che ha a
disposizione.
Anche per il discorso della viabilità, ci sono viadotti e strade
di interesse regionale che vengono costruite, allargate,
ristrutturate, la prevenzione antivalanghe, la tangenziale di
Aosta, l'autostrada Aosta-Courmayeur.
E' chiaro che anche per i problemi di viabilità, quelli più
grossi, bisogna superare le difficoltà ricercando il consenso, ed è
certo che se vogliamo affrontarli nei tempi dovuti, nel modo con
cui devono essere affrontati, dovremo uscire dal provincialismo che
ancora esiste, o dalle piccole beghe o interessi comunali che
ancora sussistono o che vengono montati per creare difficoltà alla
realizzazione di una viabilità che deve essere diversa per la Valle
d'Aosta, se vogliamo sviluppare il turismo ed andare avanti su
certi indirizzi che ci siamo dati.
Con altri colleghi siamo stati a Ginevra in occasione del
ventennale del Traforo del Monte Bianco, c'erano anche i Governi
svizzero e francese; tutti hanno fatto un discorso di potenziamento
della viabilità e di eliminazione di certi settori secchi che
esistono ancora nel congiungimento delle grandi vie comunitarie. Ci
hanno raccomandato che il discorso Aosta-Monte Bianco sia portato
avanti nel più breve tempo possibile per avere una viabilità più
scorrevole anche nel nostro paese. E su questo discorso che questa
maggioranza si è impegnata.
Si è impegnata anche per quanto riguarda la difesa dei boschi,
la difesa del suolo, i cantieri di lavoro che ci sono in certi
settori e che creano occupazione, perchè oggi se non avessimo 1500
persone che operano nella forestale, se non avessimo 1500 addetti
nei cantieri di costruzione che esistono, la disoccupazione si
farebbe ancora più sentire.
Non dico che questo sia il toccasana di tutti i mali, ma questo
modo di agire risolve da una parte il discorso di portare avanti la
difesa dei boschi e di forestazione e dall'altra dà occupazione ed
un minimo di guadagno a tutti quelli che sono attualmente
disoccupati.
In questo bilancio ci sono anche indicazioni sul discorso della
Sanità, come ad esempio la costruzione di poliambulatori, che
abbiamo visto recentemente anche in questo Consiglio: la
definizione dell'ospedale di Beauregard, l'ampliamento
dell'ospedale regionale, la programmazione di microcomunità nei
vari Comuni e nelle Comunità Montane della Valle, i centri diurni e
notturni, i centri di incontro per anziani.
E' chiaro che ancora non è che si è risolto tutto il problema
degli anziani, ma perlomeno si è cominciato a dare avvio alla
soluzione di quei problemi che magari in altre parti d'Italia non
hanno ancora affrontato, a dei problemi che esistono nella sanità
ed ai quali oggi, pur con tutte le distorsioni che ci sono ancora,
rispetto ad altre Regioni abbiamo dato già un indirizzo. Tutto
questo si accompagna anche al discorso della formazione
professionale che oggi può essere carente, però essa deve essere
fatta nella misura in cui c'è la possibilità di collocare chi è
stato preparato, perchè la formazione professionale deve essere
congiunta a delle linee programmatiche.
Oggi la difficoltà delle scelte che stiamo attraversando nel
settore industriale non ci permette di formare in tutti i settori
genericamente, altrimenti spenderemmo dei soldi per la formazione
professionale e nello stesso tempo prepareremmo della gente che
resta disoccupata. Allora dobbiamo fare formazione professionale
tenendo conto della situazione in cui oggi ci troviamo, e preparare
il personale per quei settori che possono un domani essere aperti
ad un discorso occupazionale.
Non abbiamo tralasciato nemmeno il discorso del decentramento e
delle autonomie, in quanto vogliamo, come diceva il Presidente
ieri, una programmazione partecipata, e coloro che devono
partecipare a tale programmazione sono proprio le autonomie locali,
cioè Comuni e Comunità Montane.
Questi sono alcuni aspetti che rilevo come positivi in questo
bilancio di previsione e che ritengo debbano essere tenuti nella
dovuta considerazione.
Si è detto che le scelte che si sono fatte o che si fanno sono
inadeguate alla realtà; può anche darsi, perchè l'ho sempre detto
che niente è perfetto e tutto è perfettibile, però non si può
neanche venire qui e distruggere tutto, anche quello che c'è di
buono, e cercare, come ha fatto il Consigliere Aloisi, di infangare
con la speranza che rimanga qualcosa, perchè questo non è il ruolo
dell'opposizione.
Può anche darsi, Consigliere Baldassarre, che ci sia spreco di
denaro, ma non si può venire qui e cercare di far passare questa
maggioranza per una banda di spreconi, che - come ha detto il
Consigliere Baldassarre sulla stampa - soffoca il benessere; non
capisco come si possa dire ciò, dopo tutto quello che abbiamo
fatto, dopo tutto quello che sta scritto in questo bilancio.
Saranno gli elettori a giudicare nel 1988 ed il Consigliere
Baldassarre può star tranquillo che sapranno giudicare.
Qui si è detto che niente è stato fatto, ma voglio ricordare ai
colleghi dell'opposizione che molte leggi sono state approvate
all'unanimità. Questo significa che qualcosa di buono dentro c'era,
e non voglio pensare che queste leggi siano state approvate solo
per opportunismo verso l'esterno o perchè non si poteva dire di no.
Penso invece che in queste leggi ci sia stato quel tanto
sufficiente che ha portato tutti a superare il divario fra
maggioranza ed opposizione, per vedere tutti insieme, come
Amministratori, i problemi che ci stavano di fronte.
Posso anche capire certa parte dell'opposizione, e mi riferisco
al partito comunista, Nuova Sinistra, ed anche al partito
socialista, che perlomeno hanno presentato in questo Consiglio dei
progetti di legge alternativi alla maggioranza, ma non posso capire
certi altri, che vengono qua per infangare, per dichiarare che c'è
spreco di denaro, quando basano tutta la loro attività in questo
Consiglio sullo scandalo e basta. Questo non è il ruolo di una
opposizione; il ruolo dell'opposizione è anche costruttivo, di
portare delle idee per collaborare, se necessario, con la
maggioranza nell'interesse della collettività che ci ha eletto. E'
chiaro che esistono delle contraddizioni, certo che si poteva fare
di più e meglio, nessuno questo lo mette in dubbio; ci sono anche
dei ritardi, di cui prendiamo atto, nell'applicazione delle leggi,
che non dipendono dall'Amministratore, ma è tuttavia necessario
portare avanti una riqualificazione, una maggiore preparazione del
personale dirigente e paradirigente che esiste all'interno
dell'Amministrazione regionale.
Però c'è un metodo da seguire che è quello di portare avanti i
problemi in modo serio e concreto, cercando di investire tutte le
parti che stanno in questo Consiglio, perchè della Giunta Rollandin
si può dire tutto, ma non che non abbia cercato di ritrovare il
consenso di tutte le forze politiche all'interno di questo
Consiglio regionale.
E' vero, ieri sera, il collega Dolchi e il Consigliere Torrione,
hanno portato avanti anche discorsi fuori bilancio, quali quelli di
un piano regolatore, della riforma statutaria, della zona franca.
Credo che siamo tutti d'accordo ad affrontare questi problemi per
vedere come si può impostare un discorso per portare avanti quelle
riforme. All'amico Dolchi che diceva come certi problemi, in
quaranta anni di potere democristiano, non sia stato possibile
affrontarli, perché la Democrazia Cristiana fin dai tempi del CNL
su quei problemi ha posto dei veti, rispondo che forse a
quell'epoca, se non anche più tardi, c'è stata effettivamente una
posizione della Democrazia Cristiana, non smentisco affatto; però
tengo a precisare che per quanto ci riguarda tutti i problemi che
ci sono, intendiamo affrontarli, perchè se non sono stati
affrontati in una certa maniera ieri, possono esserlo oggi. Le
realtà infatti cambiano ed è alle realtà in cui andiamo a vivere
che dobbiamo adeguarci. Anche io mi sono adeguato a tante cose: per
trent'anni ho detto no alla politica dei redditi nel nostro paese,
sono stato per trent'anni sindacalista, ed oggi invece va avanti la
politica dei redditi. Sono andato su tutte le piazze ed in tutte le
fabbriche a dire che bisognava portare la contingenza uguale per
tutta la trimestralizzazione; oggi mi ritrovo la
semestralizzazione.
Però ho fatto solo quello che dovevo fare; oggi i tempi sono
cambiati e si vive in un'altra realtà, la quale ci impone di fare
altre scelte, che la D.C., sui grandi problemi che ieri citava il
Consigliere Dolchi, è oggi disponibile a fare sia all'interno della
maggioranza, sia all'interno dell'intero Consiglio regionale. E non
si creda che siamo dei mansueti agnellini, Consigliere Torrione,
come Democrazia Cristiana; io poi non ho neanche il carattere per
farlo, anche se è vero che appartengo al gregge della maggioranza.
Dai discorsi che ho sentito ieri mi pare però che molti
dell'opposizione vorrebbero essere dei mansueti agnellini, pur di
entrare nella maggioranza, magari da pentiti.
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
Penso che, anche alla luce di questo
ultimo intervento, sul bilancio ci sia spazio per esprimere
qualunque tipo di opinione. Si può partire al limite da problemi
generali per finire a quelli più particolari e strani, come ad
esempio quello della vista dei rifiuti con relativo odore che
colpisce ogni automobilista, anche turista, non appena sale
sull'autostrada di Aosta per andare nella Bassa Valle; oppure una
richiesta di chiarimenti per sapere se le rinnovate Amministrazioni
di Perloz o Pont-Saint-Martin hanno risolto la controversia perciò
che riguarda l'acqua potabile che viene scaricata nel Lys invece di
essere usata a Pont-Saint-Martin. Mi ricordo, per ciò che riguarda
i problemi della scuola, una quindicina di anni fa, quando l'allora
Presidente del Consiglio Caveri, già ricordato ieri, in una
discussione sul bilancio si era alzato per ben tre volte per
intervenire e per chiedere cosa succedesse nelle scuole della Valle
e dove si sarebbe andati a finire, visto che era stato fatto un
questionario sul sesso. Questa vicenda, proprio per il risvolto che
le era stato dato, ha avuto una risonanza su tutta la stampa
nazionale. Direi pertanto che c'è proprio spazio per ogni tipo di
dibattito.
Penso però che il bilancio, come giustamente hanno sottolineato
i Consiglieri che mi hanno preceduto, debba essere una occasione
per un confronto politico sulle scelte operate dalla Giunta,
infatti sono dell'idea che non sarebbe neanche giusto cercare di
sostituirsi ai numerosi ragionieri che hanno impiegato molto tempo
per la sua stesura. Siamo anche disponibili ad una critica ed ad un
apporto costruttivi e faremo alcune considerazioni sui problemi
della scuola, anche in riferimento alla grossa questione sollevata
dal Presidente della Giunta, di una formazione in vista delle
trasformazioni inevitabili e necessarie cui dovremo far fronte nei
prossimi anni in Valle, sperando così che la discussione sul
bilancio non sia ovvia, oziosa e scontata, non volendo recitare una
parte prestabilita.
Diremo subito che siamo d'accordo con le affermazioni, che
l'Assessore alla Pubblica Istruzione aveva fatto nella sua ultima
conferenza stampa, che per molti aspetti la scuola in Valle
funziona meglio che in altre Regioni. D'altronde penso che i dati
non possano essere confutati e la spesa per la scuola è senz'altro
maggiore nella nostra regione piuttosto che in altre.
Ricordava in quella conferenza l'Assessore che, mentre in Italia
la spesa annua per ogni alunno della scuola dell'obbligo è di due
milioni ottanta, in Valle è di tre milioni e mezzo. Nella nostra
Regione si è potuto spendere anche di più per ciò che riguarda
l'edilizia scolastica e siamo anche - volendo precisare
ulteriormente - insieme ad altre sei Regioni - Trentino, Friuli,
Umbria, Marche, Molise e Basilicata - fra quelle che non hanno
degli alunni in doppio o triplo turno nella scuola superiore,
mentre in Sardegna ce n'è ben il 12,8%, in Campania il 5,1% e nel
Lazio il 2,1.
Malgrado questo, ancora non hanno trovato soluzione tutti i
problemi dell'edilizia scolastica, anche se si stanno ultimando ed
appaltando alcuni edifici e palestre, e si sta prospettando una
soluzione a breve scadenza per il Liceo Scientifico di Aosta,
l'Istituto d'Arte, l'I.P.R. di Aosta, la palestra di Villa Panorama
a Saint-Vincent e a Châtillon dove dovrebbe essercene una in
progetto.
Concordiamo anche con l'Assessore quando afferma che, vista la
realtà della Valle e in considerazione delle scelte fatte
quest'anno, si è potuto iniziare abbastanza tempestivamente l'anno
scolastico con la presenza degli insegnanti, almeno di quelli che
dovevano essere nominati dal Sovrintendente agli Studi. Siamo anche
d'accordo che passi notevoli sono stati fatti per dare agli alunni
i libri in uso gratuito, i contributi per la mensa, i trasporti,
ecc. e che uno sforzo particolare è stato fatto proprio in questi
ultimi anni per ciò che riguarda l'adattamento dei programmi alla
realtà locale e per l'attuazione del bilinguismo nelle scuole.
Questi richiami eviteranno anche all'Assessore di riprendere questi
dati e di dare una risposta.
Le cifre in bilancio non ci hanno ancora dato risposta a diverse
domande. Diceva ad esempio l'Assessore Faval che, nella loro ultima
manifestazione ad Aosta, gli studenti hanno dimostrato un grande
senso civico, che questo fatto aveva il significato che nella
scuola in Valle non ci sono grosse tensioni e che comunque gli
studenti fanno bene a protestare se ancora in Italia non si è fatta
la riforma della scuola superiore, dopo anni di discussione.
Concordiamo con questa ultima parte dell'affermazione
dell'Assessore Faval ed anzi direi che si potrebbe rincarare la
dose, proprio perchè solo l'altro ieri la discussione sulla riforma
della superiore alla Camera è stata bloccata. A ciascuno le sue
responsabilità: il Ministro Franca Falcucci ed i socialisti
avrebbero dovuto senz'altro assumere un altro atteggiamento su
questa discussione. Mi chiedo se in Valle, come Regione, non
possiamo fare di più per dare una risposta alle giuste richieste,
così come sono state unanimemente riconosciute, degli studenti, di
una maggiore serietà, di un maggiore impegno e di migliori
contenuti e condizioni per gli studi.
Non voglio innescare o aprire polemiche, mi sembra però di poter
dire che al di là dell'alternativa o della scelta che si è voluto
offrire con i Lycées techniques in Valle d'Aosta, sui quali abbiamo
già detto la nostra, qualcosa in più si possa fare, sia per tentare
di offrire nuovi contenuti, sia per riformare dove possibile, a
partire dagli I.P.R., e per offrire qualcosa di diverso e di
migliore. Non saremo neanche i primi a tentare qualcosa del genere,
sia nell'I.P.R. sia nella scuola secondaria, e sarebbe anche più
facile, vista la realtà più piccola della Valle e le possibilità
offerte dallo Statuto. Potrei fornire un elenco, che adesso non ho
con me, di almeno 3-400 scuole superiori italiane che hanno fatto
delle esperienze innovative e significative.
Vorrei anche ricordare che in Valle l'I.P.R. è stato istituito
con legge della Regione, come pure l'Istituto Tecnico Manzetti.
Forese è proprio nel complesso della scuola in Valle che può essere
ipotizzata la richiesta di nuove soluzioni per la regione,
eventualmente partendo anche da sperimentazioni, così come era
stato fatto a suo tempo per il biennio, che penso sia fallito per
volontà di molti, e può darsi che sia per questo che adesso abbiamo
delle difficoltà ad imboccare delle strade nuove. Infatti la
Regione ha bocciato diverse sperimentazioni, anche significative,
come quelle del secondo circolo di Aosta ed a suo tempo avevamo
dovuto sollecitare addirittura l'istituzione dell'IRRSAE, che è
sorto in ritardo, deve essere completato nel suo organico, ha delle
difficoltà a decollare e le sue funzioni potrebbero essere anche
maggiori.
Malgrado la necessità, ricordata dal Presidente della Giunta
nella sua relazione, di pensare a nuove e qualificate figure
professionali, ci teniamo ora l'I.P.R., vecchio di 25 anni, con
qualifiche superate da tempo, ed una scuola superiore vecchia e da
riformare, anche se la colpa per la superiore non è soprattutto
nostra. Sono convinto anche io, al pari del Consigliere Torrione,
che ci sia un attacco molte volte sottile e velato alle autonomie,
soprattutto a quelle speciali, da parte dello Stato, e mi chiedo
cosa è, se non questo, il taglio che è stato operato con la
Finanziaria ai bilanci degli enti locali. In proposito vorrei fare
un riferimento abbastanza preciso che non ci tocca tanto
direttamente, ma che è significativo: al cap 45000 c'è una
previsione di spesa su una entrata che non è più assegnata dal 1980
e che dovrebbe essere rifinanziata come zuccherino dalla
Finanziaria per 100 forse 200 miliardi in tutta Italia, per
risolvere i problemi dei doppi e dei tripli turni con un piano che
dovrebbe essere deciso dal Ministro non solo per le regioni a
statuto ordinario, ma anche per quelle a statuto speciale. E' vero
che abbiamo altre risorse che ci sono date dal riparto fiscale e da
altre entrate per la Regione, però una situazione di questo genere
è una mortificazione per tutto il sistema delle autonomie in Italia
ed è una presa in giro anche per la Valle d'Aosta, visto che ce
l'abbiamo in bilancio ma che non c'entrerà mai niente.
E' vero, siamo in un periodo di vacche grasse e fin che la barca
va, tutto potrebbe andare bene, ma vista in questa prospettiva
penso che una battaglia per l'autonomia non debba solo essere
incentrata sul riparto fiscale e sulle maggiori entrate della
Regione, perchè sarebbe molto riduttiva. Sono convinto che per ciò
che riguarda la scuola, come anche per altri problemi, occorrerebbe
ripensare ad un diverso atteggiamento nei confronti dello Stato, in
modo più unitario proprio per essere più incisivi. Penso che le
forze in Consiglio, su tali questioni, non si tirerebbero indietro
certamente, ed anzi da parte nostra dichiaro tutta la disponibilità
per far sì che, oltre ad essere applicati gli artt. 2, 30 e 40
dello Statuto, vengano portate avanti nuove, diverse e forse più
articolate rivendicazioni per la scuola e per altre materie, anche
per ricercare nuovi contenuti.
Siamo anche dell'idea che occorra intervenire di più in quello
che è il dibattito nazionale sui problemi della scuola; siamo
troppo spesso assenti e mi chiedo se interveniamo a sufficienza in
questo momento, nel dibattito del nuovo Governo su questo
importante argomento, di cui ha discusso anche il Consiglio
Nazionale della Pubblica Istruzione, dove abbiamo nominato un
rappresentante. Mi chiedo se c'è una proposta della Regione per
sapere cosa ne pensiamo circa le nuove proposte di funzionamento
della scuola, dei contenuti e delle competenze dell'unità
scolastica che è una nuova struttura individuata e che è diversa
sui vari progetti che sono stati presentati. Cosa ne pensiamo ad
esempio della eventuale abolizione degli altri provveditori, visto
che tra l'altro abbiamo appena nominato un Sovrintendente in più
con la legge dei Lycées? Cosa pensiamo circa un reale decentramento
di tutte le attività di gestione del personale dal Ministero romano
e circa un nuovo rapporto, scuola-Regione nei Comuni, per il buon
andamento scolastico.
Per tornare in casa nostra, siamo convinti di essere più avanti
di altre Regioni per ciò che riguarda alcune scelte per il diritto
allo studio; abbiamo dato i libri di testo gratuiti nelle
superiori, diamo contributi per le mense ed i trasporti alle
superiori e agli universitari, ma questo non vuol dire che non
dovremmo pensare a qualcosa di nuovo e forse meno frastagliato.
Senza dilungarmi troppo, ricordo che avevamo già suggerito di
studiare un modo per riaccorpare tutto, partendo dalla stesura di
una legge quadro. L'esperienza ha sempre insegnato che
razionalizzando si raggiungono diversi fini, quali quello di dare
una maggiore e più precisa informazione, dare la possibilità di
comprendere meglio questa iniziativa; inoltre si facilita l'accesso
e l'utilizzazione di questo strumento e infine, riorganizzando e
riaccorpando, c'è una migliore qualità ed un risparmio.
In questo senso l'Assessore, per ciò che riguarda il diritto
allo studio degli universitari, in Commissione aveva accettato di
rivedere la cosa e di arrivare poi con una proposta. Una
riflessione andrebbe fatta per superare quello che in alcuni casi è
una connessione poco stretta fra i vari Assessorati, mi riferisco
ad esempio al rapporto fra la scuola materna e gli asili nido che
sono sottovalutati sia ad Aosta che nella Valle, parlo del problema
dell'inserimento degli handicappati nella scuola, del problema
della medicina scolastica che pur essendo molto importante, sembra
caduto nel dimenticatoio.
Una cosa soprattutto andrebbe sottolineata per la Valle: al cap
43750 viene prevista una spesa di 89 milioni per studi, progetti,
consulenze. Sono sempre stato dell'idea che questi alla fine non ci
lasciano proprio niente, non resta per la Valle nessuna struttura,
nessuna richiesta di idee e di competenze organizzate ed in grado
di sostituire un domani i vari Masoli.
Mi chiedo: quando riusciremo a mettere in piedi un entro di
ricerca, sollecitato ed aiutato opportunamente dalla Regione? In
diverse occasioni si era parlato in Consiglio di una università in
Valle e precisamente quando si era discusso della preparazione a
livello universitario qui in Valle delle insegnanti elementari. Si
potrebbe pensare di costruire, collegato a questo, un centro di
ricerca cui fare riferimento ed attorno al quale coagulare tutte le
altre iniziative di ricerca che vi possono essere nelle varie
industrie e nei vari enti privati o pubblici. E' una cosa
impossibile, è una utopia questa? A mio avviso, se ne ravvediamo la
necessità, sarebbe opportuno pensarci un po' di più per vedere come
si potrebbe realizzare.
Diversamente, mi chiedo come potremmo pensare di rinnovare per
trasformare in modo autonomo, senza dovere sempre dipendere da
altri; questa potrebbe essere una risposta alle nuove esigenze di
formazione più qualificata per il rinnovamento che dovrebbe
avvenire in Valle, così come diceva ieri il Presidente della Giunta
nella sua relazione. Potrebbe essere inoltre una occasione per
mantenere in Valle un grosso patrimonio di idee e per riempire di
contenuti le parole e gli aggettivi che usiamo sovente per definire
la nostra autonomia.
Voglio anche tralasciare il discorso della cultura; abbiamo
delle esperienze - me lo ricordava l'Assessore ieri - in altre
Regioni, che forse potremmo esaminare più a fondo. Infatti per ciò
che riguarda la cultura, senza togliere il merito di aver aumentato
i capitoli di bilancio e messo in piedi delle iniziative
interessanti soprattutto ad Aosta, e di aver messo il pullman per
l'alta e la bassa Valle, occorrerà forse pensare alle valli
laterali, ad una iniziativa che soprattutto coinvolga i Comuni per
mettere in piedi una struttura più articolata e per dare modo ai
cittadini valdostani di creare, al limite, della cultura.
Sarebbe opportuno collegare la nostra con altre esperienze e
spero che in altre occasioni potremo farlo, come pure potremo
parlare dell'Auditorium, di centri polivalenti nell'alta e nella
bassa Valle, o degli ostelli per la gioventù o di altre iniziative
che potrebbero essere fatte circa il turismo scolastico.
Vorrei fare ancora un riferimento al problema della formazione
professionale che è stata sollevata dal Presidente della Giunta.
Ricordo come solo pochi anni fa, in risposta ad una nostra
iniziativa con cui chiedevamo per la Valle una legge sulla
formazione professionale, l'allora Presidente della Giunta ed in
una occasione successiva il Presidente Rollandin, ci dicevano che
forse non c'era bisogno di una legge sulla formazione
professionale, che la formazione andava bene così come era stata
individuata nei programmi. Dobbiamo riconoscere che da quel momento
è stato fatto un bel passo avanti e concordiamo anzi con quasi
tutte le affermazioni del Presidente della Giunta circa la
formazione professionale in Valle d'Aosta; vogliamo solo vedere
queste cose al più presto realizzate.
Nel bilancio c'è un incremento notevole della spesa, sul
bilancio assestato mi pare che l'Assessore Martin abbia detto che
c'è un incremento del 56%, però noi diciamo che per ciò che
riguarda la formazione professionale va individuato un modo
migliore di spendere per qualificare questa spesa: bisogna attuare
la legge, attivare l'osservatorio del mondo del lavoro. Forse
occorrerà pensare a qualcosa di più per ciò che riguarderà
l'inserimento dei giovani nel mercato del lavoro, come per esempio
ad una agenzia di lavoro - come ricordava già il Consigliere
Mafrica - per agevolare in questo senso. Anche all'interno della
spesa per la formazione professionale occorrerà fare delle scelte
per utilizzare al meglio i fondi indispensabili.
C'è un grosso dibattito in corso, che riguarda il fatto che la
formazione professionale non sostituisca una frequenza alla scuola
dell'obbligo; se la discussione alla Camera lo permetterà, potrebbe
verificarsi a breve termine un prolungamento della scuola
dell'obbligo, quindi dovremmo cominciare a porci il problema di
liberare alcune risorse e di riconvertire in un certo qual modo
anche l'attuale attività di base, per avere delle risorse in più da
utilizzare in altro modo. Ad esempio potrebbero farsi corsi di
aiuto alla secondaria o addirittura pensare già a corsi di
formazione post-diploma, in quanto abbiamo bisogno di tecnici
preparati da inserire nel mercato del lavoro, in vista di ciò che
diceva ieri il Presidente della Giunta.
Soprattutto dovremo ricondurre in fretta ad una unità tutta
questa esperienza così frastagliata che abbiamo della formazione
professionale in Valle e pretendere come Regione di mettere insieme
le esperienze di formazione professionale, che sono portate avanti
da enti completamente diversi, per andare a delle scelte
qualificanti. Tralasciando altre proposte che potremo fare
eventualmente in altre sedi per ciò che riguarda un migliore
utilizzo della formazione professionale in Valle, concordiamo con
il Presidente della Giunta quando dice che andrà fatto a breve
termine un rinnovamento per ciò che riguarda tutta una serie di
scelte che facciamo in Valle. Infatti anche noi siamo dell'idea che
ormai gli spazi a nostra disposizione diventano sempre più piccoli:
già l'Europa viene schiacciata fra le iniziative nel senso del
rinnovamento scientifico e tecnologico dell'America e del Giappone,
immaginiamoci quale spazio può avere nell'ambito di questa
discussione una Regione piccola come la Valle d'Aosta.
Dobbiamo però prepararci in tempo perché questo treno del
rinnovamento tecnologico se non lo prendiamo ora, non lo prenderemo
mai più, perché non passerà più. Uno sforzo notevole negli anni a
venire dovrà essere fatto in tale direzione. Il bilancio ha avuto
un incremento, ci sono delle carenze notevoli, ma penso che con
buona volontà ed una predisposizione in questo senso potremo fare
qualcosa di più.
PRESIDENTE
: Ha chiesto di parlare il Consigliere
Pollicini, ne ha facoltà.
POLLICINI - (A.D.P.):
Mi pare che questo dibattito sul
bilancio sia uno dei migliori a cui ho assistito in questa aula:
non il solito rituale che in molte occasioni si è sentito, ma un
confronto molto serio, salvo le solite eccezioni, che va letto con
le chiavi di lettura che ci hanno dato gli interventi del
Presidente della Giunta e dell'Assessore alle Finanze. Il bilancio
va letto quindi in questa versione, che è la linea politica che
attraverso i due interventi che ho citato, esprime questa
maggioranza nell'attuale legislatura. E non a caso questo
intervento è giunto a metà della legislatura, mentre c'è un
confronto fra gli impegni assunti con il programma di legislatura
in corso, attraverso il bilancio, attraverso le dichiarazioni del
Presidente della Giunta e dell'Assessore, che non possono essere
disgiunti dal bilancio che stiamo esaminando.
Ecco perché mi pare che sia stato colto da buona parte della
minoranza lo spirito di questo disegno di legge e possiamo dire
anche che oggi parte la seconda metà della legislatura con queste
premesse; l'impegno è di realizzare per quanto possibile il
programma di legislatura. Molto è stato fatto, come si può notare
(non ripeto quello che hanno detto gli altri), molto resta ancora
da fare, però possiamo dire che tutte le scelte fatte da questa
maggioranza sono coerenti con quel programma di legislatura. Non a
caso ieri il Presidente ha insistito molto sul concetto di
programmazione, che è un concetto di estrema importanza che va
applicato proprio in aderenza a quel programma cui facevo cenno. E'
un programma su cui anche la minoranza ha espresso il suo accordo,
pur facendo riserve sulla cedibilità, ed è una legittima posizione
che le riconosciamo.
Devo anche dire che la serietà con cui la minoranza ha
affrontato il tema del bilancio le fa onore, ma nel contempo crea
spazi nuovi di collaborazione fra maggioranza e minoranza sugli
obiettivi concreti che superano quelli che sono oggi i rapporti
interpartitici, vista la gravità della situazione che dobbiamo
affrontare.
Siamo di fronte ad una crisi internazionale, non solo nazionale
o tantomeno regionale, di vastissime proporzioni, per cui è chiaro
che è necessario il contributo di tutti per superarla con il minor
danno possibile. Ed uno dei meriti di questa maggioranza è proprio
quello di aver garantito la stabilità del governo regionale. Non
occorre andare lontano per avere esempi opposti a questa stabilità
ed ai danni che in seguito a questa litigiosità a livello nazionale
vengono propinati alla nostra economia e quindi alla evoluzione del
paese.
E' chiaro che sono necessarie la stabilità della maggioranza e
la collaborazione della minoranza, per affrontare le modifiche al
modello di sviluppo che l'evoluzione tecnologica e sociale ci
impone. Qui occorre operare secondo la logica della cultura del
cambiamento, e la stabilità di questa maggioranza è il punto di
forza di questa Regione rispetto ad altre.
La Regione quindi deve affrontare questo massiccio problema che
deriva dal processo di deindustrializzazione, tanto più grave in
quanto il suo tessuto era formato da tessuti decotti di aziende in
via di crisi continua e costante. Chiaramente i settori
maggiormente colpiti dalla crisi erano quelli maggiormente
investiti da processi di innovazione tecnologica e da processi di
razionalizzazione, erano i tessuti industriali tipici di una nostra
industrializzazione proveniente dall'esterno: la siderurgia, la
chimica ed il tessile. In effetti questi settori rappresentavano,
là dove erano sorti - Aosta, cene bassa Valle - praticamente delle
monoattività, e questo fattore fra l'altro era aggravato da un
altro aspetto e cioè che, vuoi per le loro caratteristiche, vuoi
perché i centri decisionali erano tutti all'esterno di questa
Regione, tali aziende non avevano favorito il sorgere di alcuna
attività indotta in questa Regione.
Oggi stiamo pagando, anche sotto il profilo culturale, questa
presenza industriale poichè ad esempio la Cogne per Aosta e cintura
rappresentava, sia per le sue dimensioni, sia per le dimensioni e
le garanzie di sicurezza e di continuità che all'epoca dava, una
attrazione totalizzante della gran parte della comunità di Aosta e
dintorni. Ma questa medaglia ha come tutte un suo rovescio, che
oggi stiamo pagando. Questa situazione totalizzante e questo
accentramento di impegno nei confronti di quella azienda ha
costituito l'impedimento allo sviluppo di iniziative e non ha
consentito la crescita della cultura del rischio, che in un recente
convegno sulle politiche del lavoro a livello regionale veniva
auspicata per il rilancio della occupazione e di una sana
economia.
L'azienda siderurgica di Stato è arrivata ad avere nella nostra
Regione, nel suo massimo apice, sino a quasi diecimila dipendenti,
se teniamo conto delle miniere oltre che degli stabilimenti di
Aosta. Ebbene, il motto era a quell'epoca: "Tutti alla Cogne". Non
vi era allora - mi riferisco naturalmente agli anni in cui la Cogne
era imperante - una serie di altre aziende: o alla Cogne o nel
terziario, ma quest'ultimo era molto ridotto ed il turismo di fatto
non esisteva ancora. Se pensiamo a quante energie, a quante
intelligenze sono state ibernate, oggi ci spieghiamo perchè in
questa Regione non vi sia il concetto di imprenditorialità. Lo
spirito di iniziativa non esisteva perchè tutto veniva concentrato
in quell'azienda, così come a Pont-Saint -Martin nell'ILLSA-VIOLA,
così come a Châtillon nella Châtillon. Perchè il Veneto, paese
tradizionalmente agricolo, dove non vi erano aziende ed industrie,
è oggi la Regione che ha raggiunto il massimo sviluppo industriale
di dimensioni moderne e ridotte? Proprio perché non erano schiavi
di questa cultura della azienda grande, unica, monopolizzante tutte
le energie di una località.
Oggi paghiamo grosso questo prezzo, ecco perchè sono più
difficili i nostri problemi di inserimento, dell'alternativa, ed
ecco perchè queste aziende devono venire dall'esterno. Credo che
questi problemi ce li porteremo dietro altri dieci anni, perchè
sarebbe assurdo e demagogico pensare che solo con i contributi sia
possibile modificare strutturalmente la nostra economia. Avremo
bisogno di lavorare molto, ed è qui che è importante l'intervento
anche della opposizione per portare avanti insieme questi problemi.
Il protocollo d'intesa di cui parlerò fra un attimo è un esempio di
volontà di affrontare insieme i grossi problemi che sono più gravi
di quelli che esistono in zone tipicamente industriali.
Occorre allora portare avanti un discorso, proprio perchè da noi
è più difficile assorbire la cultura del cambiamento. Siamo
tradizionalisti e quindi fermi per certi aspetti: ecco perchè a noi
è richiesto uno sforzo maggiore, cioè dobbiamo oggi operare le
scelte per il duemila. Ecco perchè do molta importanza
all'intervento del Presidente della Giunta e dell'Assessore,
proprio perchè sono inquadrati in questa prospettiva e non si può
disgiungere i due interventi dal bilancio che è stato presentato,
perché va in questa direzione, e siccome rappresenta la volontà
politica della maggioranza, vi è la garanzia che intendiamo
proseguire in questa direzione per poter raggiungere questi
obiettivi.
Abbiamo bisogno di modernizzare anche l'autonomia di questa
Regione; venivano fatti dei cenni ieri e concordo pienamente con la
linea prospettata di adeguarci alla evoluzione socio-economica e
culturale della gente. Lo stesso discorso fatto per la cultura del
cambiamento, richiede anche una attenzione particolare e cioè
l'esigenza di tener presente che occorre una solidarietà nei
confronti delle fasce più deboli, proprio perchè la cultura del
cambiamento e comunque l'evoluzione socioeconomica di una struttura
come la nostra, rischia di penalizzare i più deboli. A tale
proposito ricordo che il protocollo d'intesa (ecco perchè diamo
tanta importanza a questo documento della Giunta e dei Sindacati)
si propone di garantire i più deboli, che altrimenti pagherebbero
il cambiamento.
E' chiaro però che abbiamo bisogno di altri aspetti importanti,
quali ad esempio la professionalità dell'apparato regionale che
oggi ha bisogno di una grossa per portarsi all'altezza del compito
che le viene affidato. Non si possono gestire mille miliardi
(faccio le cifre tonde) se non si ha un apparato regionale in grado
di avere una altissima professionalità; non è più sufficiente un
Assessore ed un Presidente di Giunta a gestire questo perchè i
problemi sono vastissimi. Oggi la Regione, intesa come
Amministrazione regionale, è il centro economico, sociale, politico
della vita di questa comunità ed ha bisogno di una burocrazia
efficiente, non solo dal punto di vista della qualità
professionale, ma anche dal punto di vista della creazione dei
progetti, delle idee; manchiamo molto in questa direzione. Non si
può affidare sempre ad un Presidente di Giunta, alla Giunta ed al
Consiglio le proposte innovative, occorre che ci sia un club dei
cervelli. Facciamo delle convenzioni se non abbiamo in loco, ma
bisogna far crescere qui la possibilità di avere i cervelli in
grado di muoversi. Oggi non c'è più tempo per la ordinaria
amministrazione, perchè siamo in un momento eccezionale e occorre
creare oggi i presupposti per avere un domani migliore.
Oggi stiamo attraversando il massimo momento di difficoltà senza
alcun dubbio, ecco perchè è seria la posizione della opposizione,
che non gioca sul massimo momento della difficoltà, salvo
eccezioni. Questo mi pare che sia un riconoscimento dovuto alle
forze di opposizione.
C'è in questa direzione un atteggiamento giusto della
maggioranza e della Giunta; la stessa ristrutturazione degli
Assessorati si pone come obiettivo, anche se poi dobbiamo vedere
come avvengono queste ristrutturazioni, e - quel che più conta -
chi occupa questi tasselli, perchè al centro di tutto resta l'uomo
con le sue capacità; abbiamo bisogno di incentivare queste capacità
attraverso i metodi e i mezzi che non sono quelli
dell'appiattimento.
Abbiamo pagato anche per una politica sindacale
dell'appiattimento ed abbiamo pagato anche la scelta che ha fatto
il nostro paese (ed intendo con paese la nazione) alla liberazione,
in quanto la vera rivoluzione di questo nostro paese era al momento
della liberazione: si trattava di scegliere se avere una burocrazia
valida e ben pagata, ma ridotta, oppure una enorme quantità di
dipendenti mal pagati, quindi inefficienti, così per scelta,
proprio perchè l'attrazione di stipendi, di incentivi diversi
attirava all'esterno le energie che dovevano essere poste al
servizio della comunità.
Ecco la vera rivoluzione che doveva fare l'Italia alla
liberazione: doveva prendere i migliori cervelli, mentre i migliori
cervelli sono nati nelle attività private. L'intenzione di fare un
osservatorio del mercato del lavoro va in questa direzione; sta a
noi tutti, inclusa la minoranza oltre alla maggioranza ed alla
Giunta, dare corpo e sostanza a queste strutture. Il protocollo di
intesa che è sfociato nella prima proposta di legge, che
esamineremo domani, circa gli interventi a sostegno
dell'occupazione ed a favore dei lavoratori in cassa integrazione,
è un documento di estrema importanza, perchè quella che discuteremo
domani è una legge di solidarietà sociale che rispetta la dignità
delle persone. Un conto è il sussidio, un altro invece è dare gli
strumenti perchè cresca quella cultura del rischio di cui qui
sentiamo la mancanza, e questa proposta ha i presupposti per
sollecitare queste innovazioni, queste energie che ci sono, ma sono
latenti.
E' chiaro che l'economia regionale vive sulla Regione. Ecco
perchè ci pare contraddittoria la dichiarazione fatta dal
Consigliere Mafrica, quando parla di intervento diffuso della
Regione nell'economia; guai se non ci fosse l'intervento diffuso
della Regione nell'economia valdostana, e non concordo con la sua
espressione che questa è una economia drogata. Attenzione: la
Regione svolge la sua funzione di surrogato in assenza di
iniziative che competerebbero ad altri e quindi è bene che ci sia
questo intervento diffuso della Regione nell'economia.
E' per questa ragione che riteniamo che le scelte siano coerenti
con quegli obiettivi, e la dichiarazione ad esempio del Presidente
della Giunta sull'esigenza di un rapporto costante e necessario fra
gli amministratori ed i cittadini per conoscere e soddisfare le
esigenze della comunità, dimostra il senso di democrazia che vuole
portare a tutti i livelli la capacità di intervento della Regione,
per dare una risposta concreta alle diverse esigenze locali. Quindi
non un appiattimento di scelte, ma scelte mirate di volta in volta,
ed è questo il significato delle visite fatte dalla Giunta con i
Consigli comunali (e non con le Giunte comunali), con la
rappresentanza totale delle singole comunità. I problemi sono
difficilissimi e riescono a creare addirittura condizioni di
contraddizione, però è in questo momento che ci dobbiamo
qualificare in maniera molto corretta. Voglio sottolineare che
occorre uno sforzo perché la Regione faccia degli interventi sulla
nostra struttura economica, per portarla a produrre reddito
autonomamente e non un reddito indotto o un reddito che potrebbe
anche essere non illimitato.
Mi pare centrato il discorso che ha fatto l'Assessore alle
Finanze quando parlava di spendere, ma non sprecare. Se volessimo
annullare gli avanzi di amministrazione non sarebbe difficile, la
Giunta avrebbe mille modi per poterlo fare, però sarebbe sprecare,
non spendere bene. Questo è anche un discorso che deve dare atto
della rigorosità di questa Giunta.
Abbiamo dei grossi problemi davanti, ma non voglio entrare nel
merito, salvo fare cenno di uno: il discorso che oggi dovrebbe
sostenere una parte notevole del peso della crisi - parlavo di
cultura del cambiamento - è anche quello che riguarda una futura
impostazione dell'economia di questa Regione, indirizzata verso un
turismo che possa assorbire tutte quelle grosse fette di
disoccupazione che si sono create ai margini dell'industria.
Occorre puntare ad una politica che arrivi alla
destagionalizzazione delle nostre stagioni, che sono quelle che
rendono impossibile una occupazione stabile nel settore e che lo
lasceranno sempre in crisi. Il turismo non è solo quello invernale
o estivo, è anche un insieme di proposte che devono avere la
capacità di attrarre il turista per dodici mesi all'anno, quindi
esistono accanto ad un turismo invernale, un turismo estivo,
termale, culturale. Ad esempio Firenze, che piova o che nevichi, ha
un suo turismo per dodici mesi all'anno, perché è un turismo
culturale.
Noi abbiamo gli strumenti, i mezzi, le offerte per avere un
turismo culturale di livello internazionale: sta a noi presentarlo
e quindi occorre un grosso sforzo di carattere promozionale. Tale
sforzo non è da far coincidere con un grosso finanziamento, è
richiesta invece fantasia, capacità, penetrazione, professionalità
anche in quel settore. Se si collegano i vari settori, turismo
invernale che può andare da dicembre ad aprile, il turismo di
sci-alpinismo, che può andare da marzo a metà giugno, il turismo di
montagna, che attraverso le alte vie può andare da giugno fino a
novembre, ecco che abbiamo già raggiunto i dodici mesi. Però
attenzione: si devono avere delle proposte adeguate. Con la
organizzazione del trekking '82 l'Austria ha avuto 450 mila
escursionisti su un territorio dieci volte inferiore a quello della
Valle d'Aosta; noi abbiamo avuto circa 16 mila presenze. Ma a monte
di questo vi è tutta una presentazione, quindi occorre dare
importanza per rendere anzitutto destagionalizzata la stagione
turistica, altrimenti il nostro disoccupato non andrà ad occuparsi
precariamente nel turismo, mentre da noi arriverà un precario da
altri paesi o da altre nazioni, come avviene già, che magari
resterà qui in questa comunità a complicare ulteriormente i grossi
problemi che già abbiamo.
Non faccio cenno agli altri aspetti, però mi pare che con questo
bilancio si sia ulteriormente migliorata la qualità della spesa che
questa Giunta propone al Consiglio.
Certo, occorre modificare anche la struttura operativa del
Consiglio regionale, occorre anche modificare compiti e funzioni
delle Commissioni, per snellire il lavoro del Consiglio; i primi ad
adeguarci all'evoluzione dobbiamo essere noi, Consiglieri
regionali. Anche noi siamo, dal punto di vista operativo,
abbastanza tradizionali, ed allora o facciamo un salto di qualità o
certamente non saremo capaci di proporre un salto di qualità
adeguato a questa Regione. La presenza in questa maggioranza di
forze regionaliste, senza polemica con altre, garantisce comunque
la prevalenza degli interessi locali rispetto ad altri. Quindi
ritengo che un bilancio come questo debba essere votato per
convinzione: questo noi lo sentiamo, io lo sento, a prescindere dal
fatto che mi trovo in maggioranza in questo momento. Sono convinto
che un miglior bilancio oggi sia difficile da proporre,
realisticamente parlando.
Ricordo ancora che questo bilancio, questo giro di boa a metà
legislatura dovrebbe iniziare un rapporto diverso, costruttivo, per
avere una impostazione di politica del duemila fra maggioranza e
minoranza.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
Il discorso pronunciato ieri dal
Presidente della Giunta, discorso squisitamente politico, confesso
che mi ha colto di sorpresa, ma è stata una assai piacevole
sorpresa. Nel corso del dibattito questa piacevole sorpresa si è
poi maggiormente accentuata, sia perché il livello della relazione
del Presidente lo considero di tono notevolmente elevato e lo
condivido nella sua pienezza, sia perchè queste qualità
dell'intervento sono state ampiamente riconosciute da autorevoli
membri dell'opposizione. Inoltre sono convinto che è stato proprio
questo intervento a provocare l'alto livello del dibattito che fino
qui si è sviluppato, sia pure con qualche eccezione, come ricordava
il Consigliere Pollicini. Così come ho apprezzato la relazione più
tecnica svolta dall'Assessore Martin.
Non credo, come membro della maggioranza, di dover ripetere qui
tutti quelli che sono i punti che ritengo qualificanti di questo
bilancio, ritengo piuttosto di accogliere l'invito che ha fatto il
Presidente della Giunta a un dibattito molto aperto, molto franco e
molto serrato, per fare alcune osservazioni, per proporre
eventualmente qualche suggerimento, nello spirito che vuole il
dibattito consiliare su un documento così importante come è il
progetto di bilancio basato sulla fattiva collaborazione,
sull'impegno di tutti, sia nella valorizzazione dei lati positivi,
sia nelle eventuali critiche che devono tendere a migliorarlo.
Non è certamente pensabile che si possa elaborare un progetto di
bilancio annuale perfetto, oltretutto molte cose sono opinabili ed
è evidente che chiunque avesse fatto questo bilancio, per bravo ed
esperto che fosse, poteva essere sottoposto a critica. Quindi
questo non ci spaventa, invece ci fa piacere che il dibattito si
sia elevato di tono, si siano tolte le punte polemiche, per
arrivare a quella forma dialettica così importante per lo sviluppo
della democrazia e per un confronto delle idee. Certamente il
bilancio è prudente, e la prudenza credo sia un elemento essenziale
per chi amministra la cosa pubblica; prudenza abbiamo anche
riscontrato nella valutazione delle entrate, come nella
determinazione delle spese.
Prudenza però non significa timidezza, nè deve sconfinare nella
timidezza. La prudenza ha voluto che noi si possa prevedere già
oggi che a fine anno ci saranno degli avanzi di amministrazione, ma
quella stessa prudenza ha suggerito anche il ricorso all'ingegneria
contabile, o al funambolismo contabile se volete, per rimediare a
certi rischi che sono determinati dal fatto di non potere
immediatamente investire in maniera corretta e compiuta una parte
delle nostre disponibilità economiche. La stessa prudenza ci ha
indotto ad alcune operazioni che hanno cercato di salvaguardare il
depauperamento del capitale dovuto all'inflazione. Basterebbe
pensare ai 15 miliardi di interessi racimolati con l'operazione
fatta con la Finanziaria, per dire che 15 miliardi sono quello che
destiniamo ai Comuni per poter gestire la loro ordinarietà. Non è
una cosa, questa, da sottovalutare.
Nella relazione alla legge finanziaria, l'Assessore Martin
giustamente fa alcune affermazioni.
A
pag. 2, 4° capoverso,
si dice che una lunga serie di indagini e di studi tendono a
dipingere la Regione come un'oasi di ricchezza, al confronto della
situazione economica nazionale. Subito dopo fa seguire 4 punti in
cui individua alcune di queste sperequazioni e di queste
rilevazioni di carattere statistico, che inducono a queste
valutazioni distorte sulla nostra Regione. Sono preoccupato di
questo fatto, un po' per l'immagine che esce all'esterno della
Regione come di isola felice - e isola felice non è in questa
misura - e un po' perché all'interno mi sembra che determini una
sorta di effetto autoconsolatorio che ci toglie un certo spirito
battagliero. Questi potrebbero essere effetti negativi da
evitare.
Nel bilancio c'è uno stanziamento che riguarda il centro
elaborazione dati della Regione e a questo proposito vorrei fare
una considerazione. In un recente convegno di studi sulle politiche
del lavoro nelle Regioni, organizzato dall'Assessorato
all'Industria della nostra Regione, una serie di esperti ci ha
indicato come ci sia l'esigenza fondamentale dell'informazione,
ossia bisogna conoscere per poter programmare e decidere come
agire. Nello stesso convegno abbiamo ascoltato l'intervento di
alcuni giovani del luogo che hanno dimostrato di avere capacità
intellettive e professionali altamente qualificate, ma abbiamo
dovuto constatare con rammarico che quei cervelli sono, per fatti
contingenti, o non utilizzati o sottoutilizzati, e qui mi richiamo
a quanto diceva l'Assessore Pollicini. Allora è evidente che
dobbiamo dotarci di un qualcosa che ci consenta di avere
sufficienti notizie sulla nostra realtà, per poter agire in maniera
corretta. Infatti il richiamo che avevo fatto prima all'immagine
che ci si è fatta della Valle d'Aosta, in base a dati statistici di
carattere generale che sono inapplicabili alla nostra realtà per le
sue dimensioni, in quanto prevedono grandi numeri che non abbiamo,
dimostrano anche che non abbiamo sufficienti informazioni sulla
nostra realtà per controbattere e dimostrare, dati alla mano, la
falsità di queste rilevazioni.
Il centro elaborazione dati: durante la prima ristrutturazione
fatta di questo centro nel '79, fu impostata una macchina nella
nostra Regione che ha condotto nel giro di un paio di anni ad un
risultato positivo, che considero molto brillante e che è stato
quello di avere la gestione del bilancio praticamente in tempi
reali. Però non ha consentito di fornire tutta una serie di servizi
di alto livello ed oggi irrinunciabili a tutti gli altri settori di
attività della Regione.
Mi chiedo allora, e lo sottopongo alla riflessione della
maggioranza, soprattutto della Giunta, se non sia il caso di
verificare l'opportunità di creare una società per azioni, con
capitale azionario maggioritario della Regione, che gestisca
l'informazione in Valle d'Aosta, in modo da poter servire non solo
la Regione, ma anche tutti gli altri enti, sia pubblici che
privati, che sono interessati a queste cose e che non si possono
organizzare in maniera autonoma. Anche perchè vorrei evitare che i
Comuni, che attualmente si stanno dotando di sistemi informatici di
piccolissima dimensione e spesso fra loro incompatibili,
continuassero su questa strada, mentre potrebbero essere dotati di
un terminale intelligente, collegato al cervello centrale ed
ottenere servizi molto più efficaci.
Un altro motivo che mi suggerisce questo tipo di impostazione è
il fatto che per l'ente pubblico è difficilissimo reperire sul
mercato il personale idoneo a queste funzioni, proprio perchè i
contratti regionali sono quelli che sono e le quote di mercato che
riguardano questo settore sono un'altra cosa.
Sono convinto che questo strumento, se strutturato in questo
modo, abbia la possibilità di avere una dimensione che oggi è
quella ideale per poter elaborare programmi di un certo livello,
possa mettere a disposizione di chi ha bisogno, gli strumenti per
elaborare questo tipo di ricerca, e possa farci raggiungere quel
risultato di conoscenza e di informazione che ci consente di fare
le scelte più oculate e interessanti.
E' certamente un impegno economico che va molto al di là di
quello che è oggi lo stanziamento previsto in bilancio, ma è
altrettanto vero che non vorrei che ripetessimo l'errore fatto
l'altra volta, quando per timore di sovradimensionarci abbiamo
finito per sottodimensionarci. E vorrei anche ricordare che se si
parte con questa ottica, si può evitare quello che invece non
abbiamo potuto evitare in passato, cioè il ricorso massiccio ai
consulenti che costano cari e che hanno il difetto di non essere
una presenza costante, ma fatalmente saltuaria.
C'è ancora una cosa che vorrei sottolineare. Giustamente
l'Assessore alle Finanze non ha nascosto che c'è una dilatazione
della spesa corrente, anzi ha avvisato che c'è una tendenza in
questa direzione, anche se oggi, viste le disponibilità di
bilancio, la quantità di denaro destinata agli investimenti è
certamente ottimale rispetto a quelle che sono le spese
correnti.
Ma allora qui due considerazioni vanno fatte: la prima riguarda
la questione della Comunità Economica Europea, che è stata
ricordata da molti ma credo che occorra una migliore precisazione.
Sappiamo dai documenti e ci è stato riconfermato a Strasburgo che
l'obiettivo del Parlamento europeo è quello di raggiungere per il
1992 la libera circolazione delle persone, delle professioni, dei
capitali delle merci e dei servizi. Essi stessi qualche dubbio che
questo si possa raggiungere nel 1992 ce l'hanno e ce l'abbiamo
anche noi, però non si può pensare che la data del 1992 sia il
momento in cui tutto questo si trasforma; la trasformazione è
graduale, avviene anno dopo anno, anche perchè questo comporta
problemi di carattere economico e sociale che investono interi
paesi e che non sono di poco conto. Certamente l'Italia, che è una
economia fra quelle deboli dell'Europa a confronto della Francia,
della Germania o dell'Inghilterra, deve meditare attentamente su
queste trasformazioni, su come avverranno e su cosa determineranno
nei singoli paesi. Allora avremo il tempo ed il modo di seguire
l'evolversi di questa situazione, di verificare l'opportunità di
quanto dovremmo perdere come entrate a quella data del 1992 o giù
di lì.
Nello stesso tempo abbiamo bisogno di porre una particolare
attenzione agli investimenti perchè questi sono di diversissima
natura: ci sono investimenti che hanno un riscontro economico
diretto, ci sono investimenti che hanno un riscontro economico
indiretto, ci sono investimenti che non hanno alcun riscontro
economico, ce ne sono altri che addirittura determinano la
dilatazione della spesa corrente; a questi dobbiamo stare attenti.
E' vero che noi come ente pubblico abbiamo il dovere morale e
civile di fornire tutta una serie di servizi che vanno dalla sanità
alla cultura e non possiamo certamente sottrarci a questi doveri,
però è altrettanto vero che dobbiamo, emanando e fornendo questi
servizi, fare tutta una serie di valutazioni. Infatti se ci sono
servizi che è doveroso fornire gratuitamente alla popolazione o a
certe fasce di popolazione, è altrettanto vero che ci sono servizi
che la popolazione deve contribuire a sostenere. Non possiamo dare
gratis tutto a tutti, perchè procedendo su questa strada ci
troveremmo alla data del 1992 nelle condizioni di avere una spesa
corrente talmente vasta, da rendere il bilancio completamente
rigido e senza più spazi per gli investimenti. Questo sarebbe
davvero un momento di grande drammaticità per la nostra
Regione.
Sono un po' queste le due grosse considerazioni che volevo fare
e che mi auguro rappresenteranno motivo di confronto all'interno
della maggioranza, perchè ritengo non siano così prive di
significato e di valore da poter essere abbandonate come se nulla
fosse.
Vorrei ancora dire una cosetta, che è più una battuta, perchè
nel molto volare che si è fatto durante questo dibattito ci sono
state alcune affermazioni che non ho compreso molto bene. Mentre il
Presidente della Giunta aveva aperto il dibattito a tutte le forze
politiche, nel senso di apertura dialettica, di confronto, e non
aveva fatto alcun accenno a nuove formule politiche o aperture di
questo tipo, da parte di qualche forza politica invece questa
apertura mi è capitato di coglierla. Volare è bello, a me piace
volare, solo che quando volavo (facevo il paracadutista)
regolarmente mi buttavano giù. Speriamo che non succeda di
nuovo.
Si dà atto
che dalle ore 11,13 assume la Presidenza il
Presidente Giovanni Bondaz.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Riflettendo sul dibattito che è
avvenuto ieri pomeriggio ed anche questa mattina in questo
Consiglio, e soprattutto sugli interventi fatti dai Consiglieri
dell'opposizione, che a qualcuno forse sono sembrati una specie di
"embrassons-nous" fra maggioranza e minoranza, a me è sembrato di
cogliere un dato comune fra tutti questi interventi, e cioè la
difficoltà di entrare nel merito e criticare in modo incisivo
questo bilancio. Tant'è vero che la maggior parte di questi
Consiglieri, piuttosto che parlare del bilancio, hanno divagato su
altri temi: c'è ohi ha parlato di appalti, chi di riforma
statutaria, il Consigliere Stévenin che non aveva niente da dire ha
rispolverato un discorso vecchio di venti anni fa, di quando faceva
il Sindacalista alla Cogne, e lo stesso Consigliere Mafrica, forse
per la prima volta nella sua carriera, non ha parlato più di cifre
e di bilancio, ma ha fatto una critica piuttosto generica.
E' inutile nascondercelo: questa difficoltà esiste e la sento
anche io, in
parte per le dichiarazioni che ha fatto ieri il
Presidente della Giunta, che sono largamente condivisibili anche se
poi non trovano riscontro nel bilancio e quindi sono un po' delle
petizioni di principio, ma in gran parte perchè questo bilancio è
così ricco che in definitiva accontenta tutti o quasi. E sono anche
convinto che se andassimo a spiegare questo bilancio alla
popolazione in termini concreti, facendo intravedere settore per
settore i benefici che la popolazione ne può ricavare, potremmo
riscontrare che questo bilancio trova il consenso di molta parte di
essa.
Facciamo qualche esempio. Gli agricoltori credo che non siano
mai stati contenti come in questo momento, perchè mai prima d'ora
erano così assistiti ed indennizzati nella loro attività. Se hanno
bisogno di comprare un attrezzo agricolo o il concime o
l'antiparassitario, o di ristrutturare il loro fabbricato o di
mantenere la stalla, c'è pronto il contributo della Regione; se
piove ed il raccolto va male, è pronta la Regione ad indennizzare
il danno subito; se il bestiame si ammala, basta abbatterlo e c'è
l'indennizzo regionale, o forse a volte non è necessario neanche
abbatterlo altrimenti non si spiegherebbe come mai dopo tanti anni
e dopo tante decine di miliardi spesi il bestiame è ancora da
bonificare. Nell'ultimo Consiglio regionale abbiamo anche sfiorato
l'assurdo: quello di prevedere un contributo anche per l'indennizzo
dei danni procurati agli alberi da parte dei roditori, e
probabilmente la fantasia della Giunta non si fermerà qui ma
escogiterà altri strumenti.
E' chiaro che bisogna fare di tutto affinché questi agricoltori
rimangano ai loro posti, per tutte le ragioni che abbiamo sempre
detto, però il risultato di sostanza è che questi agricoltori non
sono diventati degli imprenditori, come era negli auspici e nei
programmi di questa e di altre maggioranze, perchè per fare questo
erano necessarie riforme di struttura, ma forse è possibile
assimilarli un po' ai dipendenti regionali allo stato attuale.
Finchè ci sono i mezzi questo può andare bene a tutti, anche agli
agricoltori.
I commercianti, gli imprenditori in genere, se anche solo hanno
bisogno di cambiare le scaffalature della loro impresa non hanno
che da chiedere il contributo alla FINAOSTA per ottenere un mutuo
superagevolato, e se la FINAOSTA lo respinge perchè le garanzie non
sono sufficienti, subentra subito la Giunta con la gestione
speciale. C'è qualcuno che si lamenta in queste categorie, ma a mio
avviso sono forse i meno furbi, quelli che ancora non hanno capito
i meccanismi attraverso i quali attingere ai contributi regionali.
E gli esempi potrebbero continuare perchè i benefici ci sono per
tutti, perché questa è una specie di cassa contigua. C'è solo una
categoria che probabilmente non sarebbe contenta ed è quella dei
disoccupati, ed io mi meraviglio che nell'ambito di questa politica
assistenziale nessuno abbia ancora pensato ad erogare una specie di
salario di disoccupazione, così avremmo fatto contenti anche i
disoccupati. Probabilmente ci si è accontentati di avere
imbrigliato il consenso del sindacato attraverso il protocollo
d'intesa che è un altro capolavoro dell'astuto Assessore
Lanivi.
Naturalmente tutto questo ha un risvolto negativo, che riguarda
però la prospettiva più che il presente e forse per questo è tenuto
in scarsa considerazione, sia da ohi elargisce, sia da chi riceve
questi contributi. Il risvolto negativo è questa semplice domanda:
cosa succederebbe a questa economia valdostana così come è
strutturata ed assistita oggi, se all'improvviso venisse a mancare
o venisse ridotto tangibilmente questo enorme flusso finanziario
che ci è capitato sul collo? E non è questa una ipotesi molto
fantasiosa, dal momento che come parecchi hanno rilevato la gran
parte di questo bilancio regionale è il frutto non di una economia
locale consolidata che è difficile smantellare da un giorno
all'altro, ma è il frutto di una economia di transito, perchè le
entrate doganali danno circa 300 miliardi all'anno.
E non mi riferisco all'ipotesi del Consigliere Viberti, quella
del 1992 come fine delle dogane ed apertura del mercato europeo,
perchè è una ipotesi di là da venire, forse non verrà, e comunque
se anche venisse nel 1992, da qui ad allora ci sarebbe molto più
tempo, ci sarebbero almeno 2000 miliardi ancora da spendere e da
far fruttare. Neanche mi riferisco alla possibilità che il Governo
riproponga i soliti tentativi di tagliare di 2 o 3 o 4 decimi di
questo bilancio, tentativi fatti in passato, ma a due ipotesi che
potrebbero essere realistiche: la prima, un provvedimento
governativo che lasciando inalterati i 9/10 previsti dallo statuto
su tutte le imposte, escluda soltanto l'IVA da importazione, sulla
base di una interpretazione dello statuto che, come qualcuno saprà,
circola nell'ambito del Ministero del Tesoro e che non coincide con
la nostra interpretazione. E' vero che lo statuto parla di imposte
percette in Valle, ma - si dice - lo spirito di questa disposizione
evidentemente si riferiva alle imposte della produzione locale e
non può riferirsi ad una economia di transito relativa a merci che
sono dirette in altre Regioni. E badate bene che è sulla base di
questa interpretazione che è stato negato alla Regione Friuli
Venezia Giulia una percentuale sugli introiti doganali
dell'autoporto di Tarvisio. L'altra ipotesi, ancora molto più
semplice e che è forse poco conosciuta, è che le dogane italiane
sono classificate in prima, seconda e terza classe, in base alla
facoltà che hanno di sdoganare o meno alcune merci.
La dogana di Aosta ha la facoltà di sdoganare quasi tutte le
merci, escluso mi pare il settore dei filati e delle confezioni e
qualche altro tipo di merce; ma basta una semplice disposizione del
Ministero delle Finanze, non soggetta al controllo
dell'approvazione del Parlamento, per cambiare la classificazione
di questa dogana e dirottare da un giorno all'altro la gran parte
di questo traffico altrove. Sono ipotesi che possono verificarsi,
auguriamoci che non si verifichino. Se si dovessero verificare
domani, avremmo comunque sprecato in questi cinque anni di riparto
fiscale una grossa occasione.
Nel 1981, quando questo riparto è stato approvato, la Valle
d'Aosta era l'unica Regione italiana ad avere avuto questo riparto
e quindi era in una condizione di grosso vantaggio rispetto a tutte
le altre Regioni, perché poteva contare su una certezza di entrate
e quindi poteva effettuare una migliore programmazione della spesa.
Dal 1981 ad oggi il flusso delle entrate doganali, che in un certo
senso è piovuto in maniera superiore a quelle che erano le nostre
aspettative, è stato di 1100 miliardi. C'è una legge fondamentale
in economia secondo la quale in una situazione di disoccupazione e
di risorse inutilizzate, l'investimento produttivo di una cifra X
ha un effetto moltiplicatore pari a tre, quattro volte almeno la
cifra investita. Il che vuol dire che se noi avessimo investito
questi 1100 miliardi in modo produttivo, avremmo messo in moto una
manovra economica complessiva di almeno 4-5000 miliardi, cioè un
qualcosa che poteva cambiare completamente la fisionomia della
Valle d'Aosta ed attuare uno sviluppo endogeno di questa comunità,
tale da darle delle basi solide per il futuro.
Bisogna chiarire bene cosa si intende per investimento
produttivo, perché noi a volte ripetiamo le solite classificazioni
fra spese correnti e spese per investimenti, ed in modo abbastanza
semplicistico cataloghiamo le spese correnti come spese
improduttive e gli investimenti sempre come spese produttive. In
economia l'investimento produttivo è quello che o crea nuova
occupazione o valorizza delle risorse locali che sono inutilizzate.
Se si crea nuova occupazione, si crea nuovo reddito, da un nuovo
reddito discendono più consumi ed anche più risparmio, perchè non
spendiamo tutto quello che guadagniamo. Sia l'aumento dei consumi,
sia l'aumento del risparmio sono i fattori che possono sviluppare
nuovi investimenti, e così via, con quell'effetto moltiplicatore di
cui dicevo innanzi. Allo stesso modo, valorizzando delle risorse
locali che sono inutilizzate, si mettono in moto nell'indotto tutta
una serie di iniziative economiche da parte di altri operatori,
quindi si mettono in moto nuovi investimenti che creano nuova
occupazione. Faccio degli esempi: quando costruiamo un
paravalanghe, una strada poderale o interpoderale, una pista
forestale o l'autostrada, o acquistiamo il traforo del G.S.
Bernardo, facciamo degli investimenti che sono utili, anche
necessari alla comunità, ma che non possono essere definiti nel
senso sopra-detto degli investimenti produttivi, perchè si
esauriscono in sè stessi, non mettono in moto un ulteriore manovra
economica, nuovi investimenti, e quindi nuova occupazione.
Viceversa, i fondi del F.R.I.O., se utilizzati per creare nuova
occupazione, sono investimenti produttivi nel senso che sopra
dicevo.
Gli interventi nel termalismo sono investimenti produttivi,
perché valorizzano quella che è una risorsa locale che è
attualmente inutilizzata e possono attivare tutta una serie di
iniziative economiche, di nuovi investimenti da parte di altri
operatori. Il risanamento di centri storici è un investimento
produttivo, perchè attualmente abbiamo un patrimonio edilizio che è
inutilizzato: valorizzandolo attiviamo tutta una serie di
iniziative di carattere commerciale o nell'ambito comunque del
terziario. La stessa formazione professionale, qualificando e
riqualificando il capitale umano, è un investimento produttivo
perché il capitale umano è uno dei fattori primari della
produzione.
Se andiamo a vedere in questo bilancio quale è la percentuale di
questi investimenti che ho chiamato produttivi, quindi capaci di
mettere in moto una manovra economica più ampia, vediamo che in
fondo la percentuale è molto ridotta e si aggira forse sul 5%, ma
soprattutto vediamo che fino ad oggi di questi investimenti
produttivi non ne sono stati fatti, perché questi interventi
cominciano oggi a comparire in questo bilancio; qualcuno c'era già
nei bilanci precedenti, ma poi non è stato attuato.
E' vero che un ente pubblico non può ragionare solo in termini
economici come qualsiasi imprenditore privato, è chiaro che è
dovere anche dell'ente pubblico costruire le strade e fare tutte le
altre opere pubbliche necessarie; ma proprio perchè avevamo questa
massa enorme di denaro a disposizione era necessaria una
programmazione delle spese, destinando una parte degli investimenti
alla creazione delle infrastrutture necessarie ed una parte
maggiore a quelli che ho chiamato investimenti produttivi, proprio
per aggredire quello che all'inizio di questa legislatura è stato
indicato come il problema prioritario e cioè quello della
occupazione, e proprio perchè è compito dell'ente pubblico,
soprattutto in un periodo di crisi e di depressione economica quale
è quella che stiamo attraversando da vari anni, rimettere in moto
il volano dell'economia con degli investimenti produttivi.
A me pare che nell'arco di questi cinque anni la priorità che
questa maggioranza ha avuto è stata rivolta soprattutto alle
infrastrutture, piuttosto che agli investimenti produttivi nel
senso che ho sopra citato, ed il risultato è che abbiamo creato
molti strumenti, abbiamo acquisito un patrimonio immobiliare enorme
di cui non conosciamo neanche l'entità, e siamo anche diventati una
grande finanziaria con partecipazioni azionarie in quasi tutte le
grandi imprese. Se andiamo però a controllare il prodotto lordo
regionale, che è l'unico indice reale da cui si può ricavare la
crescita di un paese, ci accorgiamo che abbiamo fatto dei passi
indietro e che paradossalmente rispetto alla situazione pre-riparto
la comunità valdostana nel suo complesso è diventata più
povera.
Direi che questa è la critica sostanziale che si può fare alla
maggioranza, a questa Giunta, e credo di non aver detto delle
grosse verità, perchè a me pare che questa analisi sia già stata
fatta tra le righe da altri; è stata fatta anche da parte di
qualche Amministratore, perchè in questo senso ho interpretato
l'autocritica coraggiosa che il Presidente della Giunta (mi
dispiace che sia andato via) aveva fatto ad agosto in una
intervista alla stampa, là dove aveva detto fra l'altro che era
preoccupato per il mancato sviluppo delle risorse regionali. E'
questo il punto centrale della manovra economica. Queste cose mi
pare che le abbia ribadite il Presidente della Giunta ieri nella
sua relazione, dando le indicazioni programmatiche di quella che
sarà -o dovrebbe essere - l'azione futura di questa Giunta che però
in questo bilancio non trova rincontro o trova un riscontro minimo.
Prevedo già quella che può essere la risposta della Giunta su
questa critica, cioè che si è voluto in questo caso portare avanti
la cosiddetta politica dei due tempi: prima creiamo le
infrastrutture, gli strumenti per agire, poi interveniamo per
rimettere in moto l'economia. Forse per questo il bilancio che
andiamo oggi ad approvare è stato definito un bilancio di
transizione, ed in questo senso forse vanno le dichiarazioni
programmatiche che ha fatto il Presidente della Giunta, dicendo che
da oggi si passa alla programmazione, cosa che fino ad oggi non si
è fatta, perchè si sono solo create le infrastrutture
necessarie.
Ha ragione il Consigliere Pollicini quando dice che a questo
punto il problema diventa solo di credibilità. Francamente sono un
po' scettico sul fatto che queste buone intenzioni possano essere
messe a frutto in futuro ed attuate, per un motivo molto semplice:
se non si è avuto oggi, a metà legislatura, con questo bilancio, il
coraggio di sopprimere almeno qualcuna delle tante leggine che
servono solo a dare contributi assistenziali, e di avviare qualche
riforma seria di struttura per attuare quello sviluppo endogeno
dell'economia di cui dicevo innanzi, ancora meno questo coraggio
penso lo si avrà l'anno prossimo o il successivo, perchè man mano
che ci si avvicina alla fine della legislatura e quindi alla
verifica elettorale, è sempre più difficile - senza per questo
mettere in dubbio i buoni propositi di qualche Amministratore o del
Presidente della Giunta - tagliare certi nodi clientelari. Quindi
se è condivisibile l'indicazione che egli ha dato, ci vuole un atto
di fede che in questo momento non mi sento di fare.
Volevo chiudere con una considerazione di carattere politico,
perchè ancora una volta ho sentito che questa maggioranza, questa
Giunta, è aperta al contributo di tutte le forze politiche, come
sempre. Devo dire che su questo punto l'atteggiamento della Giunta
e della maggioranza è stato in passato piuttosto contraddittorio.
Ci sono stati dei momenti in cui la maggioranza si è aperta al
contributo dell'opposizione, e ne cito essenzialmente due: quelli
sul problema del Casinò e quelli sul problema dell'autostrada.
Guarda caso erano anche i due momenti in cui questa maggioranza era
più in difficoltà. Altre volte questa maggioranza si è chiusa a
riccio, l'ultimo esempio è avvenuto proprio nel passato Consiglio
regionale a proposito dei Lycées Techniques. E allora bisogna
intendersi sul significato di apporto e di contributo che le forze
di opposizione possono dare alla maggioranza, e sul grado di
recepimento di tale apporto da parte della Giunta. Se per apporto e
contributo si intendono solo le indicazioni, gli stimoli che
possono venire tramite le interpellanze, le interrogazioni o le
mozioni, credo che questo sia un diritto precipuo che il
regolamento dà a tutti i Consiglieri; se invece per apporto si
intendono anche le iniziative consiliari più concrete, come le idee
che vengono trasferite in un progetto di legge, su questo punto,
che forse sarebbe l'unico che potrebbe valorizzare il ruolo del
Consiglio regionale che è tanto caro al Consigliere Torrione, mi
pare che la maggioranza non si è mai aperta al contributo
dell'opposizione. Infatti non solo noi, ma anche altre forze di
opposizione hanno presentato dei progetti di legge validissimi, che
sono stati riconosciuti nella sostanza validi anche dalla
maggioranza, che però vengono tenuti nel cassetto, in attesa di una
proposta di Giunta che li inglobi.
Su questo punto vorrei che il Presidente della Giunta ci
spiegasse che tipo di apporto noi dell'opposizione possiamo dare in
modo che possa essere recepito da parte della maggioranza e della
Giunta.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Vorrei fare solo alcune osservazioni,
per non ripetere cose già dette dai miei colleghi, che condivido.
Ribadisco quanto è stato detto oggi da molti Consiglieri, che il
bilancio è un documento importante, però abbiamo anche visto in
questa sede, ma soprattutto a livello di Commissione, che i fatti
hanno smentito questa affermazione, perché un documento come il
bilancio presuppone un lavoro complesso, una rete di informazioni
per verificare cosa si è fatto nell'anno passato e cosa si vuole
fare nell'anno prossimo, in modo da capire bene le scelte e
soprattutto poter contribuire alla modifica.
Questo purtroppo non c'è stato, perchè se il pubblico avesse
assistito alle riunioni di Commissione, darebbe un giudizio
negativo, perchè si è fatta una corsa ad ostacoli cercando di
dedicare meno tempo possibile, tanto che ad alcuni Presidenti di
Commissione della maggioranza si potrebbe alla fine dare una
medaglia d'oro per come sono riusciti a dirigere questi lavori di
Commissione.
Quando si chiede un contributo, un confronto, bisogna anche
capire cosa si vuole, perchè è apprezzabile che da parte del
Presidente si dica che si è aperti, però sta di fatto che questo
documento verrà approvato come è stato scritto, senza una modifica.
Allora che senso ha questa affermazione?
Qui ognuno cerca di fare quello che può fare in base ai mezzi e
all'intelligenza che ha di proporre; il nostro gruppo ha presentato
delle proposte di legge sul Parco del Gran Paradiso, sul problema
dei cassa integrati, sull'artigianato, che però sono ferme in
attesa che la Giunta proponga. E poi si arriva all'ultimo momento,
si dice che la proposta è urgente, come si è fatto per il
protocollo d'intesa con le Organizzazioni Sindacali, diventa
difficile fare delle osservazioni e, anche se siamo d'accordo in
linea di massima, sarebbe stato opportuno modificare alcune
cose.
Quindi sulla questione del confronto bisogna essere coerenti
fino in fondo, altrimenti ci si riduce a fare delle affermazioni
vaghe e che non dicono nulla.
Stamattina siamo stati impressionati favorevolmente dagli
interventi dei Consiglieri De Grandis e Pollicini; è chiaro però
che di fronte ad un discorso come quello che ha fatto il
Consigliere Beneforti, con il quale quest'ultimo ha teso a
proclamare i risultanti positivi dell'attività di questa
maggioranza, diventa difficile un confronto. Quindi l'appello che
facciamo a questa maggioranza, se si vuole che nel prossimo anno si
modifichino i rapporti in senso positivo, è che ci sia maggiore
sensibilità verso le affermazioni che lei stessa fa. Se nuovi spazi
si creeranno, saremo disponibili a dare il nostro contributo,
saremo stimolati forse anche di più a fare delle proposte.
Perché riteniamo che questo bilancio si poteva fare meglio?
Perchè si potevano investire meglio questi soldi: quegli 800
miliardi dei 1200 potevano essere utilizzati meglio però questo fa
parte chiaramente di un confronto politico delle scelte. Oggi siamo
chiamati solo a ratificare una decisione che la Giunta ha preso,
pertanto il confronto reale e concreto, per andare a modificare
alcune scelte contenute nel bilancio, non ci è stato possibile. Il
lavoro nelle Commissioni, come dicevo all'inizio del mio
intervento, è stato tutt'altro che un confronto: non c'era tempo,
si doveva correre, si guardavano i cinque minuti, per cui se si
voleva un confronto ci si doveva dare più tempo, più spazio.
Bisognava dare più informazioni, perchè quando si è chiamati a
discutere sul bilancio, su un tema specifico di un Assessorato e
l'Assessore non viene a spiegarci quali sono state le idee di base
di queste proposte o il perchè si ribadiscono certe scelte, diventa
difficile chiedere al funzionario perchè si è fatta una certa
scelta.
Questa sensibilità è mancata: spero che ci sarà il prossimo
anno, almeno se le affermazioni che sono state fatte in questa sala
hanno un senso.
Questo bilancio lo si può definire come si vuole, però ha i
piedi di argilla; non voglio ripetere quanto ha già detto il
Consigliere Pascale, ma ribadisco che una semplice circolare
ministeriale - quindi una decisione che non dipende nè dal
Consiglio regionale, nè dal Parlamento - può fare diminuire
drasticamente queste entrate. Il non tener presente questo fatto
nelle scelte che si vanno a fare è a nostro avviso un limite di
questo bilancio.
Abbiamo fatto la nostra battaglia per i 9/10 sull'I.V.A., perchè
riteniamo giusto che una Regione autonoma debba anzitutto avere i
mezzi finanziari per governare, però senza tener conto di questo
fatto si rischia di perdere una occasione storica. Spero che nei
prossimi anni ci siano meno elementi di critica su quanto hanno
perso i valdostani per non aver speso in un certo modo questi
soldi, perchè questa maggioranza è dal '74 che è in piedi, ha fatto
le sue scelte, ha un programma da ribadire.
Il Consigliere Stévenin ieri ci ha invitato a leggere il
programma; ma noi l'abbiamo letto e riletto, e forse sarebbe stato
opportuno che da parte della maggioranza ci fosse stato un
confronto fra quello che sta scritto nel programma e quello che si
è realizzato con i mezzi che ci sono oggi. Si doveva da parte della
maggioranza, perchè è lei che ha i mezzi, andare a questa verifica,
per esempio in agricoltura, dove nel programma, al 1° punto si
parla dell'accorpamento della proprietà come punto qualificante. Su
questo siamo d'accordo perchè non sarebbe serio continuare a non
risolvere questo problema, in quanto se gli investimenti in
agricoltura devono avere i frutti, si devono creare le dimensioni.
Però oggi, a metà legislatura, non abbiamo ancora visto nessun
disegno di legge in questa direzione. Allora come mai su questo
problema non si è fatto ancora nulla? Ci si dirà che è allo studio
e noi aspetteremo, sta di fatto però che se non si affronta
seriamente questo problema fondamentale dell'accorpamento della
proprietà, diventerà sempre più difficile risolvere in modo
soddisfacente le esigenze del settore agricolo. Dei passi avanti
sono stati fatti, nessuno lo mette in dubbio, anche noi abbiamo
portato il nostro contributo votando le leggi, dando dei
suggerimenti, però quello che è mancato, che manca e continua a
mancare è questa analisi critica degli investimenti.
In questo bilancio, se prendiamo solo il settore dello sviluppo
economico (anche facendo le distinzioni del Consigliere Pascale,
perchè non è detto che l'investimento di per sè sia produttivo) che
comprende l'agricoltura, l'artigianato, l'industria, il turismo, le
risorse energetiche, vediamo che lo scorso anno l'impegno
finanziario del bilancio rappresentava il 26% con i fondi globali;
quest'anno è pari al 20%. In questo settore, che dovrebbe essere
strategico, la Regione nell'economia del 1986 spenderà meno che
l'anno precedente: questa è una scelta.
E' inutile venire a dire che il turismo dovrebbe avere un
futuro; siamo d'accordo con quello che diceva il Consigliere
Pollicini, però anche qui bisogna verificare come mai certe cose
non sono successe. Solo prendendo questo dato generale, perchè si è
fatta questa scelta?
Se andiamo poi a vedere nei vari settori dell'agricoltura, c'è
una diminuzione dell'impegno finanziario, ed anche qui perché si è
diminuito? Perchè si sono risolti dei problemi e quindi non c'è più
bisogno di certi finanziamenti? Se andiamo a vedere nell'industria,
nell'artigianato, nello stesso turismo, anche qui c'è una flessione
derivante dal minore impegno finanziario. Si può sempre dire che
questo è un documento di previsione che può codificarsi nel tempo,
però allora non diciamo che è un documento importante. E' un
documento strategico, di impegno, che si deve cercare di rispettare
il più possibile, perché fra le previsioni e il consuntivo, diceva
il Consigliere Viberti se non sbaglio, c'era già una discrepanza di
un terzo. Questo dimostra che il bilancio, che dovrebbe essere un
documento importante, diventa un fatto contabile, che la
maggioranza, la Giunta, il Consiglio dovrebbero rispettare, salvo
quelle modifiche necessarie e giustificate dai cambiamenti rispetto
alle previsioni. Anche qui si fanno delle previsioni già sapendo
che sono sbagliate; tanto per fare un esempio si legge che nel 1986
per il risanamento del bestiame si spenderanno 7 miliardi, quando
invece nel 1985 se ne sono spesi più di 12. Allora se si prevedono
7 miliardi, dobbiamo dire che abbiamo risolto una parte di questo
problema, della qual cosa sarei molto felice, invece non è vero. Di
questi esempi se ne possono fare molti.
Si dice che si vuole rilanciare il turismo: bene, ma siamo
coerenti! Mi ricordo che questa primavera si era detto che la
Regione doveva intervenire in modo massiccio sugli impianti di
risalita, in base ad una indagine fatta dall'Assessorato. Questa
indagine, fra l'altro, l'ho richiesta diverse volte, ma che non ci
è mai pervenuta e non so se è arrivata al Presidente della III^
Commissione - anche questo è un modo di lavorare che non va bene
perchè i Consiglieri, siano essi di maggioranza o di minoranza,
dovrebbero avere degli strumenti per fare il loro lavoro. Si era
parlato di 70-80 miliardi necessari per garantire l'efficienza
degli impianti esistenti. Lo scorso anno si è deciso per sette
miliardi, si è fatta un'altra legge di undici, quest'anno ci sono
sette miliardi. Ma allora quelle cose dette hanno un senso?
Sul fatto poi di rilanciare il turismo, l'Assessore Borbey
diceva in Commissione che i posti letto negli alberghi non sono
aumentati; come mai? Gli interventi che abbiamo deciso sono forse
sbagliati? Benissimo, le leggi si cambiano. Ci vogliono altri
provvedimenti? Che si facciano. Però resta il problema che si
continua ad aspettare, a dire che le cose non vanno, che si fanno
degli interventi ma niente poi si modifica.
In agricoltura si è detto che sono quasi 4000 gli addetti ed in
questo settore investiamo più di 50 miliardi, e facendo una
semplice operazione si vede che la Regione investe in agricoltura
sui 13-14 milioni per addetto. Verificando poi nella realtà ci
accorgiamo che i miliardi sono 35 e a testa sono 9 milioni; c'è una
diversità, ma il problema non sta qui. Si è aumentato questo
reddito prodotto per addetto, oppure siamo sempre a quei livelli di
prima? Non mi risulta che da parte del l'Amministrazione regionale
ci si sia messi nell'ordine di idee di avere questi dati per vedere
qual'è l'andamento.
Per esempio sulla forestazione non ho ancora avuto il piacere di
sapere, nonostante che siamo al secondo anno dei tre, se
quell'intervento regionale ha dato lo scorso anno dei frutti dal
punto di vista economico, ed il tempo per saperlo c'era. Anche
nella forestazione bisognerà pensare cosa succederà nel 1987,
perchè il F.R.I.O. interverrà nei centri storici, nei sentieri,
quindi ci sarà una mano d'opera che un anno farà una cosa, l'anno
dopo un'altra. Sono convinto che a forestazione sia uno di quei
settori in cui si possono creare le condizioni economiche per dare
nuovi posti di lavoro.
Tornando a delle critiche che erano state fatte al Consigliere
Mafrica quando si diceva che la Regione non è intervenuta in modo
massiccio, ma non tanto oggi, quanto nel passato, intanto da parte
della maggioranza regionale si era teorizzato che la grande
industria doveva sparire, e quando uno ha in mente questo, agisce
(al di là degli ordini del giorno) per fare in modo che questo si
avveri.
Prima delle elezioni del 1983 c'è stato un Assessorato
all'Industria che ha fatto quello che ha fatto e rispetto ad allora
c'è stato un salto di qualità, anche se certe impostazioni non le
condividiamo. Ma quel buco ha avuto i suoi effetti e non si può
continuare a dire: ma noi lo avevamo detto vent'anni fa; anche noi
avevamo detto tante cose, ma l'importante è quello che poi si è
fatto o che si farà. E' vero che la grande industria vive una grave
situazione di crisi nazionale ed internazionale, ma al di là di
questo chi ha difeso a denti stretti la situazione ha ottenuto più
risultati di chi non ha mai detto niente. E la Valle d'Aosta si è
anche trovata a dire meno di quello che hanno detto gli altri,
contribuendo in tal modo alla riduzione dei posti di lavoro. Forse
si sarebbe arrivati agli stessi risultati, ma qualcosa in più si
poteva ottenere. Ognuno deve prendersi le proprie responsabilità
non chiudersi dietro a quello che è stato chiamato libro bianco
sulla grande industria; è chiaro che oggi è necessario trovare
altri posti di lavoro altamente qualificati.
Nel settore dell'industria: quanti posti nuovi ci sono stati?
Noi pensavamo ad una certa cifra, invece ne abbiamo raggiunti meno;
occorre ricercare i motivi e da questi stabilire cosa è necessario
fare per il 1986. Questa mancanza di informazione, di verifica, e
mi spiace dirlo perchè l'Assessore Lanivi è quello che più di tutti
fornisce dati ed informazioni, non favorisce il ruolo
dell'opposizione che deve disporre di dati per dare il proprio
contributo. Ieri abbiamo discusso per l'INTEVA, si è fatto un
provvedimento "ad hoc" per nuovi posti, ma poi abbiamo visto che si
sono risolti altri problemi e non quelli che avevamo previsto, per
cui è necessario correggere, vedere quali modifiche apportare.
Per concludere, riteniamo che il bilancio debba essere il
momento importante di confronto tra maggioranza ed opposizione, ed
al di là delle affermazioni dovrebbe essere un momento di verifica
anche su come si sono spesi i soldi, perché se confrontiamo quanto
si è previsto con quanto si è speso realmente, constatiamo che ci
sono molte differenze.
Riteniamo anche noi come altri Consiglieri, che sia necessario
fare grossi passi avanti nella ristrutturazione
dell'Amministrazione regionale come organizzazione, perchè è uno
degli strumenti importanti. Non so se ho ben capito quanto ha detto
il Presidente, che l'idea è di trasferire parti del Palazzo sul
territorio regionale, mentre a nostro avviso è meglio decentrare il
potere amministrativo; quando si parla di servizi regionali sul
territorio vuol dire trasferire il Palazzo, anzichè decentrare ai
Comuni o alle Comunità Montane come noi diciamo. A questo proposito
la posizione del Presidente, che è poi la stessa dell'Union
Valdôtaine, è quella, nell'incertezza di decidere se devono morire
o no, di togliere intanto gli alimenti; se fra sei mesi le Comunità
Montane sono morte il problema è risolto, diversamente ci sarà una
gatta da pelare. Se alle Comunità Montane si toglie questo
finanziamento, chiudono bottega, e anche questa è una scelta.
Invece noi riteniamo che si debba continuare a dare i soldi per
quel poco o molto che fanno, e che non si possa continuare così, ma
intanto si continui a finanziarle perchè tolto quello, non hanno
più niente.
Riteniamo che se gli spazi ci saranno, siamo disponibili;
d'altra parte non si è obbligati ad andare in maggioranza, anche se
può allettare l'idea di andare ad amministrare una Regione che ha
dei mezzi finanziari. Abbiamo un po' l'impressione che forse il
nostro ruolo è quello di andare in maggioranza quando ci sono pochi
soldi; difatti durante la Giunta del Leone ci siamo andati, abbiamo
amministrato, si sono fatte delle scelte con pochi mezzi
finanziari, perchè allora i famosi rubinetti si erano chiusi. Certo
che poi Pedrini dice che l'Avv. Bionaz è stato un Presidente, ma da
quel momento i rubinetti si sono aperti. Non vorrei che anche
questa maggioranza restasse insieme perchè è aperto questo bel
rubinetto.
Riteniamo che più soldi ci sono meglio è, l'importante però è
che questi soldi siano spesi bene e che alla fine diano dei
risultati, ed è soprattutto importante capire quando ci sono dei
risultati e quando no; questo forse è ancora un limite. Per
rimuovere questo limite occorre avere gli strumenti per valutare
l'utilità degli investimenti che facciamo, e da parte nostra siamo
disponibili a dare un piccolo contributo perchè si faccia un passo
avanti in questa direzione.
PRESIDENTE
: Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
J'ai pris note de tous les Conseillers
qui sont intervenus avant moi, je suis le vingtième à parler sur ce
sujet. Je confesse qu'en ce moment on ne peut qu'être en
difficulté, étant donné que ce débat était très intéressant et que
19 idées différentes ont déjà été exprimées; malheureusement je ne
peux qu'être extrêmement répétitif, par conséquent je vais parler
très peu.
En prenant note des différentes interventions, je ne peux
qu'être d'accord avec ceux qui ont parlé très peu de chiffres et
très peu de budget. Si l'on exclut l'intervention de l'Assesseur
Martin et en partie celle de M. Viberti, qui est sorti de son tracé
normal, les autres ont parlé très peu de budget en sens strict.
On a parlé de culture dans ce débat, comme on fait toujours
d'ailleurs, on a parlé de centralisme, de stabilité, de
planification, d'instruments musicaux, de santé, quelqu'un a fait
aussi des exercices profonds de sadomasochisme à mon avis,
quelqu'un a parlé de la tutelle du milieu, d'autres d'exercices
funambulesques, l'ami Mafrica a parlé, a la fin de son discours, de
natalité, quelqu'un de prudence, d'autres de maisons, on a parlé
d'autonomie, de l'emploi, et cela parce que le débat était complexe
et on a parlé d'un tas de choses. J'ai essayé seulement de faire
une petite liste et tout ce pot-pourri me donne l'occasion de
parler moi aussi de quelque petit argument.
Je parle par exemple du centralisme du Conseil régional: je
partage entièrement le fait que le Conseil régional doit être le
centre de l'activité législative et administrative de notre Région,
mais à mon avis l'action de l'Administration régionale doit
commencer à ce point et là doit s'arrêter. Nous revendiquons de
pouvoir être quelque choses de différent à l'extérieur du Conseil
régional, et peut-être d'une façon velléitaire nous revendiquons la
notre force politique et aux autres forces politiques et à toutes
les composantes sociales et économiques de la Région de pouvoir
s'exprimer à d'autres niveaux, dans d'autres moments et de la façon
qu'elles retiennent la meilleure.
Ce sont seulement des notations; je crois que pour ce qui est du
budget au contraire nous relevons d'une façon extrêmement positive
le fait qu'on a tenu compte des remarques que l'Union Valdôtaine a
toujours portées de l'avant, notamment dans le domaine de
l'autonomie financière. Je crois que ce qu'a dit le Président du
Gouvernement régional vis-à-vis de ce problème est à prendre en
profonde considération et les 60 milliards et plus, qui feront
partie de ce discours d'autonomie financière vis-à-vis des
Communautés locales, font faire un pas de l'avant important dans ce
secteur.
Mais en même temps quelqu'un a voulu rappeler dans cette salle,
et à mon avis très justement, le problème des Communautés de
Montagne; la dernière intervention a voulu aussi être un peu une
accusation à l'Union Valdôtaine à ce sujet. Nous répondons très
simplement de cette façon: nous sommes prêts à ouvrir le débat à
l'intérieur de la majorité à ce sujet, mais nous nous sommes
arrêtés en ce moment parce qu'il y avait d'autres problèmes à
résoudre et notamment parce que certaines forces de la majorité
nous ont demandé un moment de réflexion. Dans ce sens je crois que
nous avons très volontiers concédé ce temps de réflexion, mais nous
demandons à ces forces qui font partie avec nous de la majorité, de
pouvoir tout de suite après le budget discuter de ce problème et
trouver une solution à la situation des Communautés de montagne;
c'est un fait nécessaire, voire même indispensable, pour éclaircir
certaines parties qui ne sont pas mises dans leur juste lumière
dans le comportement de cette majorité. Nous voulons faire clarté à
ce propos et je répète que nous espérons pouvoir le faire tout de
suite, après la votation de ce budget.
Quelqu'un a parlé aussi de loi électorale. Je veux faire un
simple constat et je le dis en italien: non mettiamo il carro
davanti ai buoi. Nous aimerions que toutes les forces qui parlent
de loi électorale, s'engagent à Rome pour faire de façon que nous
ayons avant tout la compétence; après ensemble, j'en suis sûr, vu
aussi les garanties qui sont prévues dans les modifications des
statuts qu'on a apportées, nous pourrons discuter ici dans ce
Conseil la façon la meilleure pour réglementer ensemble ce problème
délicat et difficile qui a indubitablement des aspects qui peuvent
être et qui apparaissent aussi contradictoires. Avant tout nous
devons faire de façon que cette loi soit votée, parce que parler
préalablement de ce problème c'est un peu comme parler du sexe des
anges.
Quelqu'un a voulu évoquer aussi le fait de Saint-Vincent, ce
quelqu'un peut-être a bien fait, mais en même temps nous demandons:
à quand la fin de ce feuilleton?
Je crois que nous avons payé sur notre peau directement ou
indirectement cette affaire, nous demanderions que ceux qui
peuvent,
y
puissent mettre le mot fin. Ce n'est pas que nous
avons peur des jugements et surtout des jugements de certains
pouvoirs de l'Etat, absolument pas: les jugements que nous
craignons sont d'autres, pas ceux-là.
On a parlé aussi du cadre politique et des forces qui composent
la majorité, et je me réfère à l'intervention de M. Beneforti.
Je partage entièrement ce qu'il a dit à ce propos, dans le sens
que nous soutenons avoir un cadre politique suffisamment stable et
à même de porter à la fin cette législature comme il faut, mais en
même temps, comme il a dit le Président du Gouvernement, nous
sommes prêts à accepter les contributions qui peuvent venir
d'autres parts pour nous aider dans cette tâche qui est difficile
et complexe en ce moment.
Je pense qu'à ce point tous les jeux peuvent être faits et tous
les jeux peuvent être récuverts dans le sens que nous ne nous
renfermons pas sur nous-mêmes et nous croyons que cette
disponibilité pourra s'expliciter aussi dans les faits quand
l'occasion se présentera. Malheureusement le budget n'est pas une
de ces occasions, parce que nous avons toujours voulu, dans ces 38
ans d'activité du Conseil régional, nous conduire de cette façon,
mais nous croyons que les occasions ne manquerons pas pour pouvoir
établir même à ce sujet une valable confrontation.
Je voulais encore parler de deux petits problèmes qui ont été
évoqués par MM. Torrione et Dolchi: la question du plan
d'aménagement régional. Je pense que vous avez un tas de raisons
quand vous nous dites comme ça, dans le sens que peut-être nous
n'avons pas eu le courage d'aller dans cette direction, mais il
faut dire que les choses, de l'année 1960 jusqu'à maintenant, ont
extrêmement changé, vous le savez mieux que moi, dans le sens qu'il
y a eu en 1967 de la part de l'Etat, l'établissement d'une loi qui
a obligé les Communes à dresser le plan d'aménagement.
A ce point, 1985, dresser un plan d'aménagement régional en
présence de 74 plans d'aménagement communaux, ça devient quelque
chose de très difficile. Peut-être, M. Dolchi mieux et M. Torrione
un peu moins, se souviennent quand nous avions essayé dans les
années 1976, 1977, 1978, de préparer un plan d'urbanisme qui a
débouché d'ailleurs sur la loi 14 du 1978. Peut être qu'ils se
souviennent aussi des difficultés que nous avons eu à préparer ce
modeste plan d'urbanisme - parce que là nous étions aussi dans ce
moment tous unis - de l'approbation de cette loi, de la difficulté
qu'elle a rencontrée et des amendements substantiels que nous avons
dû porter à cette loi avant son approbation.
Alors en ce moment, parler d'un plan d'aménagement régional est
très difficile et très complexe et je crois que nous devrons
replier sur des formules moins importantes.
Dernier problème, à mon avis le plus important: le problème de
l'emploi. Le Président du Gouvernement a bien fait de nous dire que
nous devons penser à ce problème en essayant d'exploiter de la
façon la plus importante possible les ressources locales, les
ressources intérieures de notre Région.
Dans ce sens je voudrais dire deux ou trois choses. Exploiter,
et quelqu'un a dit aussi revaloriser: c'est dans cette direction
que nous devons aller, et je voudrais faire aussi une notation à ce
Conseil assez simple. Je crois que revaloriser les ressources
locales, veut dire aussi tenir compte de la collocation
géographique de notre Région, et je crois que nous devrions faire
attention à ce qui se passe en Europe à tous les niveaux.
L'Europe essaye de redécouvrir un rôle, nous devons faire un
effort pour que notre Région puisse être insérée dans ce contexte
de récupération d'un rôle de l'Europe. Je crois que nous en avons
toutes les caractéristiques.
Un effort doit être fait vraiment dans la valorisation de nos
ressources dans cette direction. Pour cela je dis qu'on devra
essayer de réaliser des structures qui puissent toujours valoriser
ce rôle central de notre Région. Je m'arrête là; je veux moi aussi
terminer avec une citation que j'ai déjà faite à l'occasion d'un
budget au Conseil régional et que je relis surtout pour moi-même,
mais aussi pour tous les valdôtains. C'est une citation de M. J.
Bréan et je tiens à la partager aussi avec vous:
"Puisque Dieu nous a fait naître dans ce pays où des vastes
glaciers couvrent le sommet des montagnes qui se lancent vers
l'azur du firmament, où les riantes collines succèdent aux plaines
fécondes, où les vallées s'entrecroisent inondées de soleil, où
l'air est pur, où le sol n'est pas ingrat lorsque l'on le travaille
avec amour, où le sol cache des considérables richesses puisque
Dieu nous y a fait naître: c'est le beau pays d'Aoste. N'oublions
pas que c'est sur ces coteaux brûlés par ce soleil, sur ces
collines arrosées par l'eau fraîche des glaciers, dans ces prairies
qui produisent de fourrage nécessaire à nos animaux domestiques,
sur les flancs de ces montagnes qui nous entourent, dans les
maisons de ces villages perchés sur les collines ou blottis dans
les vallées, c'est là que nos ancêtres se sont aimés, c'est là
qu'ils ont travaillé, souffert et espéré.
Nous, les enfants du 20ème siècle, nous sommes le résultat de
leur amour et de leur souffrance, nous ne serions plus nous-mêmes
avec tout ce qui est du résultat des générations qui nous ont
précédés, si nous nous considérions détachés des choses et des
pensées qui ont fait partie de la vie de nos ancêtres et qui
devront faire partie des générations qui viendront après nous.
Nos ancêtres nous ont transmis en héritage le pays qu'ils ont
habité et que nous habitons, le droit qu'ils ont défendu et que
nous devront défendre et revendiquer. D'autre part on ne doit pas
se borner au passé, il faut aussi garder l'avenir, il faut
progresser: d'une main tenons nous solidement cramponnés à
l'héritage ancestral, de l'autre travaillons à développer, à
perfectionner toujours davantage ce même héritage. Pour construire,
il faut avoir des bases, le présent s'appuie sur les bases du
passé, l'avenir sur celles du passé et du présent. Si on voulait
construire l'avenir, en reniant par exemple tout ce qui de bon, de
juste, d'honnête, de grand, a été fait pendant dix siècles, ce
serait revenir en arrière exactement de dix siècles.
Donc fidélité à ce que le passé nous a légué de bon et de juste,
fidélité à la terre, fidélité à nos droits, fidélité à notre langue
maternelle, fidélité à tout ce qui constitue le patrimoine
temporel, intellectuel et spirituel de notre vieux pays d'Aoste,
vieux et cependant toujours jeune, pays qui ne veut pas, qui ne
sait pas, qui ne peut pas, qui ne doit pas mourir".
Merci de votre attention.
PRESIDENTE:
Ha chiesto di parlare il Consigliere Tonino,
ne ha facoltà.
TONINO
-
(P.C.I.):
Voglio partire anche io
dalla relazione che ha fatto il Presidente della Giunta, per
riconfermare come ha detto il Consigliere Mafrica, ed anche altri
Consiglieri ovviamente, che quella introduzione presentava alcune
riflessioni e proposte sensate, assolutamente condivisibili da
parte di tutto il Consiglio. Che questo però sia il segno di un
cambiamento di questa Giunta, o che rappresenti di per sè una
svolta, una novità nel modo di lavorare e di amministrare la
Regione, noi aspettiamo a dirlo, aspettiamo - come è stato
ricordato - i fatti. Intanto perchè, qui ripeto osservazioni che
altri hanno fatto, ma che credo sia giusto ripetere, la
introduzione del Presidente della Giunta, ben fatta, sembra un
documento scritto al di là, direi addirittura dopo la stesura del
bilancio, che cerca qua e là alcuni agganci ai contenuti del
bilancio stesso, ma che tuttavia è cosa diversa rispetto a come si
presenta questo bilancio anche nel raffronto con gli anni passati.
Abbiamo una certa difficoltà a collegare le scelte di bilancio ad
una strategia come quella che ha indicato il Presidente della
Giunta.
Gli aspetti positivi sono per grossa parte patrimonio anche
nostro, battaglie che da anni conduciamo, questo lo sottolineiamo
con piacere. Riprendere il metodo della programmazione e della
pianificazione come metodo di governo, la programmazione come
giusto rapporto anche con gli enti locali e con i Comuni,
qualificare la macchina regionale in modo che ci sia da un lato
efficienza e dall'altro un rapporto ed un servizio migliore con i
cittadini, la questione delle risorse locali, della
professionalità, dell'attenzione allo sviluppo delle nuove
tecnologie: sono tutti argomenti che con soddisfazione vediamo
essere il patrimonio della Giunta regionale. Il problema è
realizzarli.
Noi, a differenza di quanto ha scritto la stampa questa mattina,
non ci sentiamo affatto spiazzati da una proposta di questo tipo.
Siccome, lo ripeto perchè ogni volta lo affermiamo, il nostro
compito qui prima di tutto come Consiglieri regionali della Valle
d'Aosta è quello di contribuire ad una ordinata crescita economica,
culturale, sociale della Regione, dobbiamo salutare positivamente
quando ci sono momenti in cui si trovano piattaforme comuni. Questo
ci consente di spostare il dibattito un po' più avanti, direi anche
su temi un tantino più avanzati e quindi complessivamente
rispondere meglio alle esigenze che ha la comunità valdostana. Del
resto, se guardiamo anche l'evoluzione della maggioranza in questi
ultimi anni sotto il profilo delle proposte programmatiche,
dobbiamo riscontrare che il segno della iniziativa nostra come
comunisti, ma anche di altre forze di opposizione, c'è ed è
evidente; mi sono riguardato ieri sera (ve la risparmio perchè
sarebbe lunga ma interessante la disamina) il programma che
presentammo alla vigilia dell'approvazione del riparto fiscale. Qui
voglio fare un complimento pubblico al Consigliere Mafrica perchè
aveva indovinato intanto le cifre (sarebbe bello vedere dai verbali
cosa disse allora la Giunta) e inoltre indicò una serie di scelte,
molte delle quali sono state in effetti realizzate. Per questo
fatto non è che ci sbracciamo dalla gioia, verifichiamo che questi
temi vanno avanti, interessano la collettività; noi svolgiamo il
nostro ruolo, la nostra funzione. Io direi: guai se nel 1985 con i
problemi che ci sono non fosse così, sarebbe una perdita per la
nostra Regione. Sui problemi che interessano l'avvenire di un
popolo l'impegno e anche il confronto dovrebbero essere sempre ad
alto livello, e su questo ha ragione il Consigliere Dolchi;
ricerchiamola però l'occasione per discutere di queste cose, ed
anche questo tipo di confronto non sempre facile fra le forze
politiche e la maggioranza. Invece sono un'altra cosa le questioni
delle alleanze politiche e sociali e di come si governa in questa
Regione il cambiamento della nostra società.
Continuiamo ad essere particolarmente convinti, ed è opportuno
farla oggi questa riflessione, quando anche sulla qualità e sul
modo di governare alcuni segnali positivi ci sono in questo
Consiglio, che il governare senza un programma, l'amministrare
senza un piano, è il presupposto essenziale perchè poi si possano
sviluppare una concezione dell'Amministrazione distorta e quei
guasti che hanno provocato e che continuano a provocare una
concezione, una pratica della politica, fondata sull'uso
discrezionale, sulla contrapposizione tout court, sull'uso
clientelare del potere e delle risorse sulla comunità valdostana.
Questo va detto oggi perchè questo metodo è durato e continua a
durare per grossa parte anche nella attuale azione
amministrativa.
Più presto superiamo questo stato di cose meglio è per la Valle
d'Aosta, e meglio è per il dibattito politico, perchè si dice
sempre che un sistema di alleanze si deve costruire attorno ad un
progetto, ad una serie di obiettivi, che alla costruzione di questo
programma concorrono in modo dialettico con le varie posizioni le
forze, politiche che costituiscono la maggioranza. Tuttavia non
sempre questo processo agli occhi dei cittadini è stato trasparente
e chiaro, diciamo che molto spesso le maggioranze si sono
costituite al di là dei contenuti e dei programmi per convenienze e
per ragioni di altro tipo. Quindi la nostra opinione è che dobbiamo
discutere, valutare qual'è in questo momento in Valle d'Aosta lo
schieramento di forze politiche, quali sono le alleanze sociali che
meglio possono governare la trasformazione che la società
valdostana sta vivendo, avendo bene in mente che abbiamo una
occasione - alcuni l'hanno definita storica, io credo che sia
davvero una occasione importante - di una massa di risorse a
disposizione non si sa per quanto tempo, che, rispetto a questo
momento di trasformazione, possono incidere in un senso anzichè in
un altro.
Questa occasione è stata colta dalla maggioranza, non può essere
dato a mio avviso un giudizio indistinto, credo che settori della
maggioranza abbiano colto questo problema; non lo ha colto
complessivamente la maggioranza regionale e cioè non si è colta la
necessità per questo momento di cambiamento di avere noi una
politica, alcuni progetti davvero di tipo straordinario e non
contingenti. In altre parole troppi settori della maggioranza
continuano in un modo di amministrare e di concepire l'uso delle
risorse regionali che è tradizionale, tant'è che nella maggioranza,
è stato detto qui, alcuni si sono addirittura stupiti che il
Presidente della Giunta avesse fatto una introduzione in cui
riscopriva il riferimento alla programmazione.
Questo è a nostro avviso una delle critiche di fondo a come si
atteggia la maggioranza. Non sto a ripetere perchè il futuro
regionale è incerto, solo due battute: c'è una trasformazione che
riguarda il settore industriale, sempre di più il ruolo dell'Ente
pubblico, non solo in quelle attività economiche, ma anche nella
sua attività, è quello di pensare al software e non all'hard ware,
e cioè l'Ente pubblico deve avere una funzione progettuale
propositiva e non solo meccanicamente quella di sostegno di tipo
indiscriminato. Questo aspetto, quando si parla di industria,
secondo noi è rilevantissimo. Una debolezza in tal senso ancora
c'è, ma con questo non voglio sottovalutare l'importanza che ha
avuto il protocollo d'intesa ed anche una serie di contenuti di
quel documento su cui credo si ritrovino tutte le forze politiche,
però rispetto anche ai grossi nodi dell'industria valdostana una
debolezza progettuale propositiva nostra esiste. Faccio la domanda
che ho fatto nella riunione sull'ILSSA-VIOLA che si è svolta nella
sala preconsiliare: da un punto di vista tecnico, di logica
produttiva e di mercato, qual'è la proposta che noi avanziamo
perchè in quello stabilimento si continui a produrre un prodotto
collocabile sul mercato? Non esiste, c'è ancora questo impaccio da
parte di una Regione che non è in grado immediatamente di -
riprendo una cosa che ha detto il Consigliere Pollicini - usare i
cervelli che ci sono, gli studi, le ricerche e svolgere questo tipo
di azione propositiva.
Lo stesso discorso può essere fatto a mio avviso sul turismo,
anche in quel settore le trasformazioni sono tali e tante per cui
alzare il tiro e la qualità del nostro intervento è
indispensabile.
Altra questione su cui spendiamo parole da troppi anni e che
necessita ricerche e studio, è quella di sviluppare le attività
economiche legate alle caratteristiche del nostro territorio
regionale; qui sono particolarmente necessari dei progetti. E'
stata indicata oggi la politica dei parchi regionali, e qui voglio
fare un inciso: è perlomeno strano che si enunci una politica di
parchi regionali e non ci sia nei fondi globali un intervento ad
essa finalizzato, se davvero una politica in tal senso è un
investimento per poter realizzare occasioni di lavoro e di turismo
diverse.
Una questione che voglio porre con forza e che noi sentiamo
particolarmente è quella della ricerca e della sperimentazione. La
nostra opinione è che qui occorra fare qualcosa di più e quindi
avere progressivamente dei progetti culturalmente e
tecnologicamente avanzati, superando alcune tendenze che chiamo
provinciali ed anche di chiusura localistica per cui tutto dovrebbe
uscire fuori o da questo Consiglio o da alcune forze locali.
Voglio chiudere questa parte generale affermando che, per quanto
riguarda questi grossi temi, una intesa e un confronto possono in
effetti essere ampi. Siamo disponibili per quanto riguarda i temi
dello sviluppo, dell'autogestione dello sviluppo regionale, per
quanto riguarda la diffusione della democrazia, la difesa
dell'ambiente e del territorio, a dei veri e propri patti che si
stipulano nella nostra Regione per andare concordemente in quella
direzione. Facciamoli! Non ci sono problemi da parte nostra;
potremmo probabilmente anche dare alla Comunità valdostana un
segnale di grande importanza.
Quali sono gli strumenti? Qui occorre che si passi anche per
questo ai fatti: il piano di sviluppo, il piano urbanistico
regionale, sono strumenti indispensabili se vogliamo confrontarci
sul futuro e sulla qualità del nostro territorio e sulla qualità
dello sviluppo. Non escludiamo neanche il ricorso ad una serie di
strumenti operativi che sono stati già ricordati, come le aziende,
le società, cioè sempre meno dovremmo avere una gestione
centralizzata della Regione, sfatando un po' questo detto per cui
in questa Regione non si muove foglia che il Presidente non voglia.
Creiamoci degli strumenti per cui la decisione non sia tutta nelle
mani della Giunta regionale, ci sia un concorso di tecnici e di
politici, e la Regione svolga una funzione di indirizzo e non
dirigista in senso stretto.
Da questo punto di vista sulle Comunità Montane mi auguro che
andremo a discuterne presto; è incomprensibile perchè in attesa di
una revisione non si diano i fondi, che sono poi i fondi vitali per
poter vivere anche in questi prossimi mesi. Come possiamo fidarci
di una legge che si dice arriverà subito, quando la legge sui
centri storici doveva arrivare entro tre mesi ed invece siamo già a
dodici? Nella sostanza quindi è un taglio indiscriminato che non ha
spiegazioni. Discutiamone del problema delle Comunità Montane
perchè se la Regione vuole svolgere sempre meglio quel tipo di
funzione, a nostro avviso è indispensabile anche creare alcuni
momenti intermedi di gestione amministrativa.
L'ultima questione riguarda le prospettive politiche, là dove il
Consigliere Maquignaz ha detto di non capire quali sono le nostre
strategie. Intanto vogliamo sottolineare le palesi contraddizioni
della maggioranza, che sono perlomeno due ordini e che saranno
sempre più evidenti di fronte alla complessità dei problemi da
affrontare. Oggi la cosa è un po' annacquata da questo fatto che
esistono molte risorse, quindi il problema in fondo non è così
complesso.
Dicevo delle due contraddizioni: la prima è che nella
maggioranza esiste un diverso livello di impegno ed anche un
diverso livello propositivo, che nasconde atteggiamenti
opportunistici oppure atteggiamenti diversi sui contenuti. Sempre
meno potremo permetterci di avere una maggioranza che abbia un
impegno diseguale per la complessità dei problemi, e qui non basta
l'accenno al contributo dell'opposizione, c'è un ruolo che deve
svolgere la maggioranza e che ha questo tipo di limite.
Il secondo limite è quello che c'è una attitudine da parte di
diverse forze politiche di pensare prima al proprio rafforzamento e
poi al cosiddetto lavoro di squadra o della maggioranza. Non fatemi
riprendere gli esempi anche recenti: la vicenda dei Lycées
Techniques insegna ed è stata una forzatura che era finalizzata ad
interessi soprattutto di un gruppo politico.
Se è vero, come è vero a nostro avviso, che i problemi
aumenteranno, le risposte non potranno essere sempre le solite, ma
dovranno essere qualitativamente diverse, pertanto la squadra deve
funzionare bene. Se qualcuno nella squadra anzichè allenarsi a
giocare in squadra, si allena nel sollevamento pesi per aumentare i
suoi muscoli, quando entra in campo è goffo e fa male il gioco di
squadra. Stiamo lavorando - questo è il nostro obiettivo - per
costruire una squadra alternativa, non ci interessa sostituirci
alla democrazia cristiana, ci interessa che sui rapporti e
soprattutto fuori da questo Consiglio, nella realtà sociale della
nostra Regione, si rafforzino i legami prima di tutto a sinistra
con quelle forze regionaliste che credono nella necessità di
risposte più progressive e qualificate alla situazione che esiste
in Valle d'Aosta. Lavoriamo per questo tipo di prospettiva, ma
senza affanni perchè le condizioni oggettive vanno in quel tipo di
direzione. Di qui l'attenzione che ricordava anche il Consigliere
Mafrica nella sua introduzione ai mutamenti sociali, di qui
l'attenzione senza preclusioni a tutte le proposizioni che fanno le
forze politiche.
Chiedeva il Consigliere Maquignaz: ma perchè non vi rivolgete
alla D.C.? Intanto non ho capito se la D.C. rifiuta il confronto,
oppure non ha niente da dire perchè occasioni non ci sono. Se ci
saranno le occasioni per un confronto anche su queste tematiche per
la D.C., noi non ci sottraiamo a questo compito; certo è che
registriamo la possibilità, con le forze di sinistra, con le forze
laiche, con i movimenti autonomisti e regionalisti, di raggiungere
possibili intese sulle cose e sui programmi.
Questa è la nostra impostazione, il primato della politica
inteso in questo senso, noi lo vogliamo riaffermare. Con la
discussione di questo bilancio alcuni segnali che vanno in quella
direzione li cogliamo; la differenza fra questi segnali e
l'attività concreta di ogni giorno toccherà a noi rilevarla: è il
compito che facciamo come forza di opposizione. I limiti di questo
bilancio sono evidenti e il nostro voto è contrario per la
insufficienza dello strumento ed anche perchè sul piano dei
rapporti politici una cosa è il richiamo all'unità su alcuni temi
importanti, e fino a qui non abbiamo problemi, altra cosa è il
funzionamento di una maggioranza che non ci soddisfa e che ha i
limiti che ho cercato prima di illustrare.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Nonostante l'ora tarda una
riflessione va pur fatta, una riflessione che riguarda l'atipicità
di questa seduta, dominata da due fatti per qualche verso
contrastanti fra di loro: la relazione del Presidente della Giunta
ed il bilancio, che sono difficilmente collegabili e proprio per
questo vanno esaminati in maniera separata.
Dico questo perchè in un panorama politico piatto ed incolore,
chi fa politica deve essere attento anche ai segnali, e quando i
segnali sono positivi ha anche il dovere di registrarli. Ognuno ha
voluto dare a questi segnali una interpretazione diversa, con
apporti di tipo personale o ammantando questo aspetto con
considerazioni di carattere politico. Devo dire che quando
l'orchestra è stonata, se il tenore azzecca un acuto la platea ha
il dovere di essere sensibile.
VOCE FUORI MICROFONO: Anche il loggione.
TORRIONE - (P.S.I.):
Soprattutto il loggione, che è il
più critico. Dico subito che in questa orchestra non vogliamo
assolutamente fare il violino di spalla, perchè qualcuno ha voluto
riproporre lo stantio e logoro problema del partito socialista.
Credo che per una questione di educazione e di stile, per entrare
in casa d'altri si devono verificare due condizioni: la prima è di
essere invitati e questo non è avvenuto, la seconda è di avere la
volontà di partecipare all'invito, e questa per adesso non ce
l'abbiamo, perchè i rapporti fra le forze politiche vanno chiariti.
Questa discussione è servita perchè ha fatto emergere elementi
nuovi, però non ha posto le condizioni per un mutamento di una
maggioranza che è quella che è; questo fatto noi lo registriamo e
ci comportiamo di conseguenza. In che senso? Dando interpretazione
di novità al discorso del Presidente, visto con l'ottica
dell'oppositore. Infatti alcuni elementi di novità in questo
riscontro si sono visti - dico questo non per incensare il
Presidente della Giunta che non ha bisogno delle nostre lodi, ma
perchè ha lanciato all'opposizione un segnale di un cambiamento di
indirizzo, invitando la a confrontarsi su alcuni problemi.
Abbiamo sempre detto che la nostra azione in questo Consiglio
era di una opposizione non disperata, ma che cercava di costruire
insieme. I ruoli non devono mica essere confusi: la maggioranza
resta maggioranza, l'opposizione resta opposizione, però se il
progetto è ambizioso, se vale la spesa del confronto, diciamo che
ci siamo anche noi con la modestia delle nostre proposizioni
politiche.
Questo credo sia il modo più corretto di interpretare il gioco
maggioranza/opposizione. Nessuno vuole andare al di là di questo,
anche perchè non riteniamo il Presidente della Giunta una figura
istituzionale preposta a fare delle considerazioni di carattere
politico. I rapporti fra le forze politiche si regolano in modo
diverso: se così è, aspettiamo degli altri segnali; se non ne
verranno, saranno le forze politiche che daranno dei giudizi e non
il Consiglio regionale che è stato posto di fronte ad una
problematica sostanzialmente diversa.
Se così è, vogliamo collaborare a questa avventura, e ripeto
avventura perchè la situazione è grave. Non possiamo non
considerare che ci sono dei problemi che riguardano tutti, al di là
dello schieramento di maggioranze e minoranze, perchè la situazione
non è affatto delle più semplici: guai se sottovalutassimo la
delicatezza del momento e se vogliamo, senza volerlo esasperare,
anche la drammaticità. Questa è una fase di transizione e, come
tale, una delle più delicate perchè manca di assestamento, perchè
manca di punti di riferimento certi, perchè a volte saltano gli
schemi e non se ne hanno disponibili di nuovi per sostituire quelli
vecchi.
Questa è una società di tipo contadino che per millenni è
progredita in termini di lentezza e che invece ha subito in questi
ultimi anni una accelerazione; questa trasformazione va colta e
guai se noi come forze politiche non avessimo questa forma di
attenzione. Ma noi socialisti non siamo qui per dire di
confrontarci sul nostro progetto di legge o sulla nostra
deliberazione; confrontiamoci anche su questi se ciò serve per
costruire un modo diverso della nostra autonomia, perchè questa
autonomia deve decollare una volta per tutte, altrimenti perderemo
il treno e saremo sconfitti in questo momento.
Dice bene il collega: via con l'autostrada, ed ha ragione, però
l'autostrada, se vogliamo, inquadrata e non estrapolata da un
contesto, guarda ad una Valle d'Aosta di tipo diverso; io, delle
visioni della Valle d'Aosta arcadiche e bucoliche ne ho un po'
piene le tasche, se mi consentite questa espressione. Basta, non
facciamo del sentimentalismo, bisogna essere pragmatici perchè ci
si può entusiasmare alla soluzione del problema, ma è altrettanto
vero che con i sentimenti non si va al di là di un fatto
contemplativo. In questo senso dico che questa seduta del Consiglio
è fuori dalla norma, perchè probabilmente il Presidente ha avuto il
merito di gettare un sasso in piccionaia, di dire: colleghi
Consiglieri, qui ci sono alcuni problemi, vediamo come risolverli.
Se poi voglia risolverli con un confronto, credo che sia il metodo
più democratico.
Non solo, ma in effetti questa ipotesi di una democrazia che
tenga conto delle varie istanze, è poi il sublimato che si trova
nel concetto di autonomia, per cui qui facciamo due operazioni, se
ci riusciamo, con le quali facciamo crescere forse questa
collettività che ha bisogno tra l'altro di risposte precise e
sollecite.
Al Presidente della Giunta che ci ha proposto queste cose
abbiamo detto: se questa è una sfida ad un confronto, ribattiamo
che ci sono altre cose da fare e non bastano quelle che ci ha
indicato il Presidente che si possono considerare lungo tre filoni;
quello della programmazione, quello del rapporto fra
cittadino-amministratore, quello del rispetto verso le collettività
locali e il discorso di un diverso modo di atteggiarsi
dell'autonomia. Diciamo che per fare questa operazione è necessario
mettere mano ad altre cose, e le abbiamo anche dette, e cioè
dobbiamo riformare lo statuto, la pubblica amministrazione (cosa
che ho sentito riprendere da altri colleghi), gli enti locali,
perchè questa volontà di rinnovamento possa permeare anche queste
realtà minori; dobbiamo riformare la mappa del potere regionale che
così come è concepita è vecchia ed anacronistica, e quindi diverse
competenze accorparle in maniera diversa.
Stamani abbiamo sentito riprendere con estremo favore queste
nostre considerazioni da forze politiche con le quali avevamo avuto
in passato delle accese polemiche, però il discorso presuppone una
diversa disponibilità delle forze politiche, e quindi non
mitizziamo neanche alcuni concetti che qui oggi qualcuno,
motivandoli poi, ha cercato di esplicitare in termini elogiativi.
Quello della stabilità: abbiamo fatto una grossa battaglia per la
governabilità perchè riteniamo che finquando esistono i presupposti
per non governare, non si può operare nessuna riforma. La stabilità
a volte ha bisogno di un bagno di idee nuove ed a questo può
servire quel progetto ambizioso cui ha accennato il Presidente. Ci
sono delle grosse perplessità anche dal punto di vista concettuale,
perchè ci sono delle grosse diversità nelle forze politiche.
Se questo è il senso del discorso del Presidente della Giunta,
il confronto sarà proficuo per la nostra Regione.
Una breve annotazione di tipo marginale, e cioè le collettività
minori, quindi il problema delle Comunità Montane, sulle quali da
sempre siamo stati critici, anche se le avevamo votate, perchè è
inutile voler rimanere legati ad una concezione di un certo tipo
quando poi nella pratica di tutti i giorni si nota che esistono
delle difficoltà di funzionamento delle Comunità Montane che non ne
giustificano neanche l'esistenza. Questo credo possa essere il
primo tema di approfondito confronto che ci porti a dare - se è il
caso - un diverso assetto a questo aspetto.
Ho concluso questo mio intervento, il bilancio resta una cosa
sostanzialmente diversa, rimane legato alla vecchia logica che non
è quella che ha enunciato il Presidente; se per assurdo si mettesse
in votazione la dichiarazione di intenti ed i propositi per
l'avvenire del Presidente potremmo pensare ad una votazione
favorevole; ad un bilancio che è legato a vecchie concezioni e ad
un vecchio modo di governare diciamo (per togliere ogni equivoco)
che siamo contrari, ma che restiamo attenti agli sviluppi di questa
situazione.
PRESIDENTE
: Non c'è più nessuno iscritto a prendere la
parola quindi dichiaro chiusa la discussione generale, ricordando
che alle 15,30 è stata convocata la I^ Commissione allargata ai
Capigruppo per i problemi relativi alla gestione della Casa da
Gioco di Saint-Vincent. Riprenderemo i lavori alle ore 16 con le
repliche del Presidente della Giunta e dell'Assessore alle
Finanze.
La seduta è tolta.
La seduta termina alle ore 13,23.
