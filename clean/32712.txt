Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1327 del 28 luglio 2010 - Resoconto
OGGETTO N. 1327/XIII - Petizione contro il progetto di
costruzione di una centralina idroelettrica privata nel vallone di
Barasson nel territorio dei comuni di Etroubles e Saint-Oyen.
(Reiezione di una risoluzione)
Petizione
I sottoscritti abitanti dei Comuni di Etroubles e Saint-Oyen
e proprietari di beni immobili nei due comuni, venuti a conoscenza
della volontà della Societé Eaux Valdôtaines s.r.l. di costruire
una centrale idroelettrica nel Vallone di Barasson, indirizzano
alle competenti Autorità, in base all'art. 36 del Regolamento del
Consiglio regionale, la seguente petizione:
Considerato che:
- la derivazione prevista comporterebbe una grave
compromissione dell'ambiente e del paesaggio che si intende
preservare nelle sue condizioni attuali, nel rispetto della natura
e nell'interesse dell'economia agricola, turistica e dell'ambiente
naturale;
- nella zona transitano l'Alta Via n. I e II Tour des Combins
all'interno di un habitat ancora immune da inquinamento e dove la
flora, la fauna e le acque incontaminate sono sinonimo di natura e
purezza;
- l'alpeggio di Barasson, con oltre 100 capi durante tutta la
stagione estiva, utilizza per l'irrigazione e l'abbeveraggio degli
animali gran parte delle acque del torrente Barasson. Se queste
venissero a mancare, si rischierebbe l'abbandono dell'agricoltura
in zone alpine dove già tale attività ha grosse difficoltà e deve
operare utilizzando le risorse prime che provengono dal territorio
e dalla natura;
- data l'estrema fragilità del territorio attraversato
dall'opera in questione, la costruzione progettata comprometterebbe
l'assetto della zona e rischierebbe di provocare Ia
desertificazione e l'abbandono ed il verificarsi di calamità,
mettendo così a repentaglio gli abitanti dei villaggi e paesi
sottostanti;
- la captazione sul torrente Barasson creerebbe grossi danni
per tutte le sorgenti presenti a valle dell'opera di presa;
- il contesto paesaggistico all'interno del quale si trova
Barasson tra verdi alpeggi e numerosi sentieri che da Saint-Oyen ed
Eternod raggiungono questo vallone ricco di una bellissima flora e
fauna possibili grazie all'acqua che scorre nel torrente e durante
Ia stagione invernale quando le acque sono quasi assenti, fonte di
abbeveraggio per stambecchi, caprioli, cervi, volpi, pernici,
lepri, scoiattoli, lupi e i numerosi volatili;
- le Amministrazioni Comunali di Etroubles e Saint-Oyen hanno
realizzato, sin dal 2004, il progetto esecutivo del potenziamento
dell'acquedotto intercomunale che prevede una nuova captazione sul
torrente Barasson a monte della prevista opera di presa che
fornisce acqua alle frazioni di Eternod-Dessus, Eternod-Dessous,
Lessanaz, Prailles-Dessus, Bezet, Prailles-Dessous, Mourguina,
all'alpeggio di Barasson, l'intero comune di Saint-Oyen e con
l'intenzione di potenziare ulteriormente l'acquedotto a monte, in
quanto le sorgenti costruite negli anni 80 e 90 si stanno riducendo
sensibilmente anno dopo anno e hanno sempre maggiori problemi di
potabilità;
- gran parte dell'acqua del torrente Barasson, che proviene
interamente da sorgenti, avrà, pertanto, una destinazione
alimentare;
- non sono presenti né ghiacciai né nevi perenni;
- considerato che il DL 152, art. 23, comma 2, lettera a)
prevede che: "... per questi motivi, all'articolo 95 del decreto,
viene ribadita l'esigenza della pianificazione del bilancio idrico
in modo tale da garantire un equilibrio costante tra la
disponibilità della risorsa e i fabbisogni per i diversi usi,
tenendo altresì conto delle priorità all'uso potabile";
- il corso d'acqua Barasson avrà una portata ridotta
sensibilmente e vede a valle, la presenza di n. 3 mulini, tuttora
funzionanti, che attingono acqua dal torrente, da tempo
immemorabile, così come cinque ru che, parimenti, verrebbero
privati del necessario rifornimento idrico;
- il torrente presenta un'ottima condizione ambientale per il
popolamento della trota che ogni anno viene regolarmente
seminata;
- è noto che il torrente Barasson è quasi asciutto a partire
da settembre e che non è quindi percepibile l'interesse pubblico
che si intende conseguire;
- tutto il tratto a valle della derivazione soffrirebbe di
una grave carenza idrica nel periodo estivo non essendo sufficiente
la minima quantità d'acqua che verrebbe lasciata defluire;
- considerato che l'acqua del Vallone di Barasson deve
rimanere a disposizione dei Consorzi di Miglioramento Fondiario,
del Fief di Eternod e per il buon funzionamento dell'alpeggio
comunale;
Tutto quanto esposto evidenzia il delicatissimo equilibrio
ambientale dell'area, fortemente minacciato dagli interventi
previsti, in quanto l'acqua già poca in questo vallone è l'elemento
vitale e legante di tutto i1 territorio.
- considerato che tutti questi aspetti sono stati
attentamente valutati dai Consigli Comunali di Etroubles e
Saint-Oyen, dai Consorzi di Miglioramento Fondiario, dai gestori
dell'alpeggio di Barasson, i quali si sono espressi all'unanimità
contro l'utilizzo delle risorse ambientali e idriche del vallone
per fini idroelettrici
con la presente chiedono a codesta Amministrazione
di avviare le procedure per il riconoscimento delle legittime
esigenze del territorio e non autorizzare l'intervento in
istruttoria previsto nel Vallone di Barasson.
Seguono le firme di 438 cittadini residenti nei due comuni o
residenti altrove ma proprietari di beni immobili in loco.
(omissis)
Président
- Collègues, le 28 avril dernier une pétition
signée par 437 citoyens contre la réalisation d'une centrale
hydroélectrique privée dans le vallon de Barasson sur le territoire
des communes d'Etroubles et de Saint-Oyen a été déposée à la
Présidence du Conseil, aux termes de l'article 36 du Règlement
intérieur. Par sa délibération n° 416 du 11 mai 2010, le Bureau de
la Présidence a décidé de la recevabilité et de l'admissibilité de
la pétition et a ouvert l'instruction en demandant des informations
et des éclaircissements au Président de la Région et aux Assesseurs
compétents, ainsi qu'aux Commissions Aménagement du territoire et
Essor économique. Par lettre en date du 25 mai 2010 l'Assesseur au
territoire a envoyé ses observations et, en date 19 juillet 2010,
les Présidents de la III
e
et de la IV
e
Commission ont transmis à la Présidence un rapport conclusif sur la
question. Aux termes du 4
e
alinéa de l'article 36 du
Règlement intérieur la pétition est soumise à l'examen du
Conseil.
Je vous annonce que sur cette question a été présentée une
proposition de résolution de la part du groupe ALPE.
La parole au Conseiller Empereur.
Empereur (UV)
- Merci, M. le Président. J'interviens dans
ma qualité de Président de la IV
e
Commission et, bien
sûr, au nom aussi du collègue Président de la III
e
Commission, le Conseiller Comé.
Après avoir reçu le texte de la pétition le 17 du mois de mai
dernier, le 11 juin les commissions ont délibéré l'audition du
premier signataire, d'une délégation des signataires de la
pétition, des Syndics des communes d'Etroubles et de Saint-Oyen, du
Président du Consortium régional pour la sauvegarde et
l'augmentation de la pratique de la pêche en Vallée d'Aoste, de
l'Assesseur régional à l'agriculture et ressources naturelles, de
l'Assesseur régional aux ouvrages publics et de l'Assesseur
régional au territoire. Le 22 juin les commissions ont effectué les
différentes auditions et ce rapport, rédigé avec la précieuse
collaboration du Conseiller Comé, a été approuvé à l'unanimité par
les commissaires des deux commissions dans la réunion du 16 du mois
de juillet dernier.
Il 22 giugno il sig. Massimo Tamone, primo firmatario della
petizione e Sindaco del Comune di Etroubles, ha evidenziato che la
stessa è stata sottoscritta da 437 cittadini. Ha reso noto che il
Vallone di Barasson, a confine tra i comuni di Etroubles e di
Saint-Oyen, è un vallone non molto grande dal punto di vista
territoriale e privo di ghiacciai perenni, per cui l'unica fonte di
acqua è di tipo sorgivo, che viene utilizzata principalmente a fini
agricoli per il bestiame e per l'irrigazione dei terreni. Ha posto
l'accento sul fatto che, nel 2003 le Amministrazioni comunali di
Etroubles e di Saint-Oyen hanno avviato un progetto con
l'Amministrazione regionale per la realizzazione di un acquedotto
sovra-comunale per l'utilizzo ad uso potabile delle acque del
vallone di Barasson. Ha sottolineato che nella relazione allegata
al progetto di costruzione della centralina non è stato indicato
quali saranno gli strumenti previsti per condurre l'energia, né in
quale luogo verrà convogliata l'energia prodotta, considerato che
nella zona della Valle del Gran San Bernardo le linee di
smistamento risultano essere sature; in una delle tavole allegate
al progetto si afferma che il torrente presenta una generale
condizione ambientale con scarsa presenza di trote per la ridotta
portata di acqua in alcune stagioni; non si reputano attendibili i
dati riportati dalla stessa in merito al monitoraggio della portata
effettiva del torrente Barasson. Inoltre, sempre Tamone ha
sottolineato come l'utilizzo del criterio 2 del Piano di tutela
delle acque per il calcolo del deflusso minimo vitale come criterio
valido per superfici di bacino superiori ai 10 chilometri quadrati
sia sovradimensionato rispetto al territorio in questione, che è di
soli 3,84 chilometri quadrati. Ha ancora evidenziato la necessità
di attivare la procedura di valutazione di impatto ambientale, in
quanto il progetto prevede una produzione di energia pari a 176
chilowatt, e di prevedere maggiori controlli sulla quantità di
acqua che verrà prelevata dal torrente che, secondo quanto indicato
dal progetto, sarà garantita unicamente da una valvola posta sulla
tubazione.
Richiamando una delibera assunta nell'aprile scorso dalla Giunta
comunale di Etroubles, ne ha ricordato i contenuti e quindi che sia
auspicabile e necessario un chiaro orientamento della Regione, che
non si limiti a valutare gli aspetti formali e procedurali di un
progetto, ma ne consideri la reale sostenibilità economica ed
ambientale, l'utilizzo in funzione del territorio e della comunità,
la partecipazione ed il consenso dei cittadini, il rispetto delle
vocazioni territoriali e delle loro potenzialità di sviluppo.
Tamone ha quindi ribadito l'assoluta contrarietà dei firmatari al
progetto di costruzione di una centralina idroelettrica privata nel
Vallone di Barasson che, peraltro, non si reputa conforme alle
disposizioni del Piano regolatore generale dei comuni
interessati.
Le commissioni hanno poi audito il sig. Giampiero Collé,
firmatario della petizione e Sindaco di Saint-Oyen al momento della
sottoscrizione della stessa, che ha affermato che il progetto di
costruzione della centralina in oggetto non è sostenibile da un
punto di vista ambientale, in quanto lo scavo per le tubazioni
dell'acqua dall'opera di presa fino alla centrale dovrebbero
passare attraverso un bosco di protezione nel Comune di Saint-Oyen,
situato in una zona impervia e altamente pericolosa dal punto di
vista geologico e idrogeologico che, se venisse disboscata,
potrebbe diventare l'origine di frane, smottamenti e valanghe. Ha
fatto presente che il progetto per la realizzazione dell'acquedotto
sovra-comunale, ai sensi della normativa sul servizio idrico
integrato, rientra fra le opere finanziabili nel sub-ambito della
Comunità montana del Gran Combin e che quindi spetterà a tale ente
valutare i tempi per il relativo finanziamento. Va sottolineato
anche che sia Collé che Tamone hanno ricordato come nel territorio
comunale sia presente la Casa Ospitaliera di Château Verdun con i
diritti acquisiti nel tempo e con le preoccupazioni manifestate
anche da questo interlocutore.
Il sig. Natalino Proment, Sindaco di Saint-Oyen, ha affermato
che la nuova amministrazione comunale è contraria al progetto di
costruzione di una centralina idroelettrica, condividendo le
preoccupazioni espresse dai firmatari della petizione per la scarsa
portata di acqua del torrente dal mese di agosto fino al mese di
aprile e per gli eventuali dissesti geologici e idrogeologici che
si potrebbero verificare sul territorio comunale.
È poi intervenuto il sig. Oscar De Janossi, firmatario della
petizione, che ha ribadito le criticità evidenziate dagli altri
firmatari in merito all'inattendibilità dei calcoli del deflusso
minimo vitale e dei dati relativi alla campagna di misurazione
delle portate delle acque del torrente Barasson. Ha fatto notare
che il progetto relativo alla costruzione dell'acquedotto
sovra-comunale permetterebbe la restituzione a monte del troppo
pieno della vasca di raccolta dell'acqua non necessaria
all'acquedotto, che potrebbe essere nuovamente impiegata per altri
fini, mentre l'impianto idroelettrico utilizzerebbe tutta l'acqua
captata nel torrente per produrre energia.
Il sig. Antonio Crea, Presidente del Consorzio regionale per la
tutela della pesca, ha evidenziato che i progetti di costruzione di
centraline idroelettriche vanno ad incidere sulla portata dei corsi
d'acqua presenti sul territorio regionale a discapito, dal punto di
vista ambientale, del patrimonio ittico della regione. Ha reso noto
che quello di Barasson, pur essendo un corso d'acqua minore, è un
torrente vivo, in quanto ha una portata d'acqua durante tutto
l'anno, anche se si riduce nel periodo invernale, e dove il
Consorzio pesca nel 2010 è intervenuto con un ripopolamento di
mille esemplari di fauna ittica. Ha informato che sono in atto dei
tavoli operativi tra il consorzio e l'Amministrazione regionale per
ridefinire i criteri di determinazione dei deflussi minimi vitali
delle centraline idroelettriche e per garantire la sopravvivenza
delle specie nei corsi d'acqua regionali.
L'Assessore regionale all'agricoltura e risorse naturali ha
fatto presente che il piano di tutela delle acque dà priorità,
nell'utilizzo delle risorse idriche regionali, in prima istanza, al
consumo umano e, in seconda battuta, alle esigenze
dell'agricoltura. Ha evidenziato che, nel caso specifico del
Vallone di Barasson, le esigenze dell'agricoltura sono legate
prettamente all'irrigazione degli alpeggi. L'irrigazione è
assicurata dai diritti irrigui che derivano dal torrente Barasson,
posti in parte a monte e in parte a valle dell'opera di presa della
futura centralina; l'irrigazione dei pascoli sottostanti è
necessaria per assicurare una sufficiente produzione foraggiera che
permetta la monticazione del bestiame. Ha segnalato il fatto che
nella zona interessata dal progetto di realizzazione della
centralina idroelettrica vi è la presenza di un bosco di protezione
da tutelare.
L'Assessore regionale al territorio e ambiente ha ripreso i
contenuti della nota inviata al Presidente del Consiglio regionale
in data 25 maggio 2010, nella quale comunicava che il progetto
oggetto della petizione non era stato sottoposto a procedura di
VIA, dal momento che risultava inferiore alle soglie previste
obbligatoriamente dalla normativa, decurtate di una quota del 20
percento, in quanto zona di particolare pregio paesaggistico e
ambientale.
L'Assessore regionale alle opere pubbliche ha ricordato di avere
già espresso le proprie considerazioni sull'argomento in sede di
dibattito consiliare in risposta ad un'interpellanza, nel corso del
quale affermava
"...che per ogni domanda di derivazione è
effettuata un'istruttoria tecnico-amministrativa regolamentata da
una normativa specifica e da atti di programmazione statali e
regionali, quindi ogni valutazione di ordine politico va
sicuramente indirizzata al principale atto di programmazione, che è
il piano regionale di tutela delle acque, approvato nel febbraio
2006 dal Consiglio regionale, che ha dettato le regole e le
condizioni per la tutela del corso d'acqua nelle sue
caratteristiche morfologiche, geologiche, geotecniche e idriche,
per il razionale utilizzo della risorsa idrica e per la
determinazione delle portate di deflusso minimo vitale...".
Raffaele Rocco, Coordinatore del Dipartimento difesa del suolo e
risorse idriche dell'Assessorato alle opere pubbliche, ha informato
che la normativa nazionale di riferimento in materia di utilizzo
delle acque è quella definita dal decreto legislativo n. 152/1999 e
dal decreto legislativo n. 152/2006. Ha ricordato che, nel caso del
progetto di costruzione di una centralina idroelettrica privata nel
Vallone di Barasson, la società proponente, al fine di evitare di
sottoporre il progetto alla procedura di VIA, ha ritenuto di
ridurre la potenza della derivazione d'acqua da 420 chilowatt a 220
chilowatt; in seguito, essendo stata informata che il progetto
ricadeva ancora in procedura di VIA, in quanto relativo ad una zona
di particolare pregio paesaggistico e ambientale, ha ulteriormente
ridotto del 20 percento la potenza del proprio impianto. Ha
precisato che, in fase di istruttoria del progetto, è stato dato
modo a tutti i soggetti interessati alla questione, quindi anche
alle Amministrazioni comunali di Etroubles e di Saint-Oyen, di
avanzare eventuali osservazioni ed elementi di valutazione. Ha
aggiunto che, nel corso del procedimento, è stata effettuata una
verifica dei diritti di utilizzo delle acque del torrente Barasson
e che nella relazione istruttoria è stato dato atto che esistono un
diritto di prelievo a monte e due diritti a valle, e che questi
ultimi devono essere garantiti attraverso il rilascio dei
quantitativi d'acqua necessari per l'opera di presa, in quanto i
diritti per uso irriguo sono preesistenti e sono privilegiati
rispetto agli altri utilizzi.
Sempre Rocco ha reso noto che, sempre in sede istruttoria, sono
state effettuate delle valutazioni sull'attraversamento del bosco
con una condotta da parte della competente struttura che si occupa
di tutela del paesaggio, in particolare dal responsabile della
stazione forestale. Ha ricordato che il piano regionale di tutela
delle acque prevede che il deflusso minimo vitale non sia valutato
come percentuale delle portate esistenti nel corso d'acqua, ma
sulla base delle curve di regionalizzazione delle portate,
indipendentemente da quelli che sono i deflussi reali presenti nel
corso d'acqua. Ha precisato che le misurazioni di portata dipendono
dal periodo in cui vengono effettuate. Pertanto il proponente, se
non intende avvalersi delle curve di regionalizzazione, quindi
delle scale regionali riferite alle misure di tutti i torrenti
della Valle d'Aosta previste dal piano di tutela delle acque, può
presentare delle misure di portata ottenute in un arco temporale di
almeno cinque anni. Ha fatto presente che il torrente non ha delle
quantità elevate di acqua, ma che gli uffici hanno comunque
valutato che queste permetterebbero di garantire il deflusso minimo
vitale per le utenze irrigue presenti nella zona e il funzionamento
della centralina, compatibilmente con l'attuale stato ambientale
del vallone. Ha reso noto che il regio decreto n. 1775/1933 sulle
acque riconosce il pubblico interesse per il progetto nel momento
in cui viene rilasciata la concessione di derivazione d'acqua e
quindi la procedura di esproprio. Ha evidenziato che, benché i
Comuni di Saint-Oyen e di Etroubles abbiano previsto nei propri
Piani regolatori generali una norma che vieta la realizzazione di
centraline all'interno del proprio territorio, la recente sentenza
della Corte costituzionale n. 168/2010 ha ribadito che
l'individuazione delle aree in cui realizzare gli impianti di
energia alternativa sono di competenza esclusiva dello Stato.
È poi intervenuto il sig. Paolo Bagnod, Capo servizio
dell'Ufficio valutazione ambientale dell'Assessorato regionale al
territorio e ambiente, che ha evidenziato che se un progetto è
ancora
in itinere
, quindi non è ancora formalmente
autorizzato, vi è la facoltà, sia da parte del proponente sia dei
Comuni interessati, di presentare agli uffici la domanda di
attivazione della VIA e quindi di far partire la procedura da parte
degli uffici preposti.
Ed eccoci al 1° luglio 2010, quando con comunicazione del Capo
servizio gestione demanio e risorse idriche del Dipartimento difesa
del suolo e risorse idriche dell'Assessorato opere pubbliche, noi,
come commissioni, veniamo informati che con nota del 23 giugno 2010
il Sindaco del Comune di Saint-Oyen e il Sindaco del Comune di
Etroubles hanno richiesto congiuntamente che l'impianto
idroelettrico alimentato dalla derivazione d'acqua del torrente
Barasson ad uso idroelettrico venga sottoposto alla VIA e che, in
base alla suddetta norma, l'Amministrazione regionale non può
esimersi dall'attivazione della procedura di VIA richiesta dai due
Comuni.
Le commissioni si sono riunite il 16 e, alla luce di questa
ampia ricostruzione, come ricordavo in premessa, all'unanimità,
riconoscendo la legittimità delle istanze e delle esigenze espresse
dal territorio alle quali l'amministrazione pubblica e il
legislatore devono prestare la dovuta e necessaria attenzione;
richiamati i principi generali riferiti alla produzione di energie
alternative e allo "sviluppo pulito" introdotti sin dal Protocollo
di Kyoto, di cui si auspica una sempre maggiore applicazione anche
sul territorio valdostano, le Commissioni hanno condiviso a questo
proposito l'attivazione di ogni iniziativa, anche di carattere
privato, che possa sviluppare la produzione di energia rinnovabile,
sempre, beninteso, nel più rigoroso rispetto della normativa in
materia e della salvaguardia dell'ambiente.
Verificato che le procedure finora seguite per il rilascio della
sub-concessione di acqua dal torrente Barasson sono state adottate
ai sensi della normativa specifica, quale il piano regionale di
tutela delle acque, dove sono dettate regole e condizioni per la
tutela del corso d'acqua nelle sue caratteristiche morfologiche,
geologiche, geotecniche e idriche, le Commissioni hanno preso atto
che da parte del Sindaco di Etroubles e del Sindaco di Saint-Oyen è
stata attivata, in data 23 giugno, la richiesta di procedura di
valutazione di impatto ambientale relativamente al progetto di
realizzazione di una centralina idroelettrica privata nel Vallone
di Barasson, quale ulteriore elemento oggettivo istruttorio e di
salvaguardia delle istanze e delle esigenze espresse dal
territorio.
Questa è la relazione che a nome delle commissioni ho voluto
farvi. Grazie.
Président
- La parole au Vice-président Chatrian.
Chatrian (ALPE)
- Grazie, Presidente.
Abbiamo seguito attentamente in commissione i lavori che
andavano a dettagliare e soprattutto a conoscere meglio l'iter
procedurale e a ricostruire il fil rouge che ha determinato poi una
valutazione positiva anche del nostro gruppo in III e in IV
Commissione con il collega Cerise. Vorrei fare con voi qualche
considerazione, poi sarà il collega Bertin ad illustrarvi la
risoluzione che abbiamo presentato.
Non torno sull'iter, che è stato ben esplicitato; vorrei solo
fare qualche considerazione. È la seconda petizione che arriva in
Consiglio in questi ultimi mesi, petizione firmata da persone che
abitano in questi luoghi (in questo caso la percentuale è molto
alta, sia negli abitanti di Saint-Oyen che negli abitanti di
Etroubles) e una riflessione dal punto di vista politico forse
dobbiamo farla. Crediamo nelle istanze del territorio, ci crediamo
in quanto ente locale quale garante dell'equilibrio in un
territorio. Abbiamo dovuto prendere atto come commissione, non è
che abbiamo voluto valutare positivamente o negativamente la
procedura, perché rientrava nelle norme vigenti, da un lato, il
piano regionale di tutela delle acque e, dall'altro, i vari
adempimenti amministrativi.
Detto questo, direi che dovremmo scendere in dettaglio e cercare
di mettere sul tavolo tutto quello che si sta modificando sul
nostro territorio, legato non solo alle richieste di subconcessione
che vengono presentate all'Amministrazione regionale da dei Comuni,
soprattutto da dei privati o eventualmente dalla nostra società
partecipata CVA, ma garantire dal punto di vista umano, quindi di
utilizzo per l'uomo, da una parte, e, dall'altra, di utilizzo per
il sistema agricolo territoriale. Abbiamo una preoccupazione, che
abbiamo già esplicitato nella nostra risoluzione, e cioè di poter
fare la fotografia, lo stato dell'arte di quello che sta succedendo
in questo ultimo periodo, se si deve magari andare a ritarare le
norme approvate da questo Consiglio, o eventualmente modificare la
rotta approvata sempre nel 1999 da questo Consiglio. Ci sembra che
le istanze del territorio sovente non vengano prese in
considerazione; all'interno della relazione è stato citato molto
bene che su certe cose le istanze territoriali non hanno
competenza, dall'altro la società che presenta la richiesta di
subconcessione può tranquillamente rimodificare con una semplice
legge la possibilità di derivare l'acqua da 420 a 220 chilowatt e
successivamente da 220 a 176. Quindi il nostro auspicio è che si
affronti nelle sedi opportune un confronto, soprattutto mettendo
sul tavolo tutte le carte con un occhio di riguardo, soprattutto
nei confronti dei nostri territori.
Non era quindi la sede opportuna, e non era neanche possibile
intervenire dal punto di vista legislativo o modificare in
commissione in questo caso, ma era un conoscere qual era stato
l'iter; alla fine penso che dobbiamo fermare la pallina e cercare
di mettere sul tavolo dei punti di forza e soprattutto i punti di
debolezza delle norme vigenti.
Président
- La parole au Conseiller Donzel.
Donzel (PD)
- Egregio Presidente, cari colleghi, mi
sarebbe piaciuto, almeno in aula, conoscere con chiarezza la
posizione della maggioranza su questo argomento che giudico molto
importante e che ha motivato la chiacchierata con il collega Bertin
di ieri, che ha portato alla co-stesura di una risoluzione in
merito all'argomento.
Perché dico questo? Perché ringrazio naturalmente il collega
Empereur che in qualità di Presidente ha fatto un riassunto, ma
alla fine del riassunto, come al solito, non si conosce qual è la
posizione dell'Union Valdôtaine. Come al solito la posizione
dell'Union Valdôtaine, come ho detto altre volte, è di totale
cerchiobottismo, cioè viene l'Assessore Isabellon a dirci: bisogna
stare attenti che ci sono gli alpeggi che rimangono senz'acqua...
lei ce lo ricorda, ma alla fine si deve fare o non si deve fare
questa centralina? Ce lo dice l'Union Valdôtaine se è favorevole o
non lo è? Ci dice qual è la linea politica? Se bisogna ascoltare i
cittadini dei Comuni o se bisogna decidere perché c'è un'utilità
generale? Farebbe piacere alla fine sapere cosa pensano su queste
cose e non solo sulla legge elettorale, dove con arroganza il
Presidente dell'Union dice: minoranza sulla legge elettorale? Si fa
la legge elettorale, quella che vuole la maggioranza, e chi se ne
frega! Berlusconismo totale! Perché proprio sulle leggi elettorali
invece bisogna anche ascoltare le minoranze e tener conto di
proposte che siano condivise da tutti. Invece, su queste cose, dove
bisognerebbe decidere, dire sì o no, si rinvia, si dice vedremo...
non si capisce... bisogna aspettare l'esito del VIA. Cosa vuol dire
aspettare l'esito del VIA? Se viene riconosciuto che quest'opera
avrà l'esame del VIA e si dirà sì, cosa facciamo delle indicazioni
della petizione?
Secondo me una commissione - per quel poco che ci capisco io,
probabilmente non sono all'altezza per fare questa cosa - ha il
compito di dire: le informazioni contenute all'interno di questa
petizione rispondono al vero oppure no? Cioè se noi diciamo che è
prioritario l'utilizzo dell'acqua per l'essere umano, se diciamo
che in secondo luogo viene lo sfruttamento, quello agricolo,
diciamo che al terzo punto viene lo sfruttamento dell'acqua per la
produzione di energia idroelettrica... allora, cosa bisognava
capire? Se l'operazione di costruzione di un acquedotto è tale da
non rendere più utile la realizzazione di una centralina... ma da
qui non si capisce, qui non siamo in grado di dirlo!
Qui si dice: c'è un acquedotto che viene realizzato, quindi a
seguito della realizzazione di questo acquedotto il torrente non
fornisce sufficiente acqua per... ma io non sono un ingegnere, mi
aspetto che degli ingegneri idraulici mi dicano: tot acqua andrà
utilizzata per l'acquedotto, ovviamente l'irrigazione negli alpeggi
è nel periodo estivo e non nel periodo invernale, però dobbiamo
garantire tot quantità per l'alpeggio; facendo meno la quantità
dell'acquedotto, meno la quantità dell'alpeggio, quanta acqua
rimane? È sufficiente per fare la centrale? Se è sufficiente,
bisogna farla! Perché non possiamo guardare le immagini del Golfo
del Messico distrutto dalle perforazioni petrolifere e magari qui
abbiamo delle risorse pulite e non le sfruttiamo! Non si può dire:
mah, forse bisogna utilizzare l'acqua per l'uso potabile, forse
bisogna utilizzarla per l'uso agricolo, non sappiamo se poi la
trota continua a vivere... In quel torrente deve esserci un
allevamento ittico? Deve essere resa possibile la pesca in quel
torrente? Allora bisogna capire se garantiamo questa cosa. Non
facciamo un incontro per dire: andiamo dai pescatori a dire che sì,
noi vogliamo che tutte le trote nuotino in tutti i torrenti della
Valle d'Aosta, salvo poi non si capisca se il deflusso minimo
vitale è tale da consentire o no la vita della trota oppure no,
sapendo che per natura la Valle d'Aosta ha dei torrenti che hanno
dei periodi in cui vanno addirittura quasi in regime di secca...
questa è la storia del nostro clima!
Allora il ragionamento che facevo, e che poi riprenderò meglio
se discuteremo della risoluzione... è evidente che bisogna fare il
punto sull'attuale situazione della Valle d'Aosta in quanto
importanti cambiamenti climatici toccano anche la nostra regione;
bisogna capire se magari - questo ci doveva dire l'Assessore
Isabellon - adesso con il cambiamento climatico abbiamo bisogno di
più acqua negli alpeggi rispetto a 10 anni fa o meno. Questo ci
interessa sapere; faccio un esempio per dire che questi sono i dati
che serve sapere per decidere se è possibile realizzare un impianto
oppure no, ma bisogna che anche da parte nostra ci sia una maggiore
certezza!
Poi c'è un altro punto estremamente delicato, a mio avviso, ed è
un punto che è completamente evaso da questo tipo di discussione
che è partita qua dentro. È vero, si dice, bisogna dare tantissima
attenzione alla comunità, hanno fatto una petizione e quindi
certamente bisogna ascoltare i Comuni; poi in un passaggio si dice
che però la competenza sul prelievo delle acque spetta allo Stato.
Ma scusate, siamo in Valle d'Aosta, facciamo delle discussioni
incredibili sul ruolo dei Comuni, le autonomie comunali, eccetera,
dobbiamo deciderci ed ecco qui una riflessione vera, su qual è la
possibilità di un Comune di fermare un'opera oppure no. Può il
Comune dire che un'opera non si realizza? Sì, può farlo, ma glielo
dobbiamo dire, perché è inutile che riceviamo centinaia di
petizioni se poi neanche si sa esattamente qual è la
competenza!
Penso che qualsiasi cittadino... io stesso avrei firmato una
petizione in cui mi si dice: guarda che rimarrai senz'acqua
potabile in casa tua, guarda che ti tolgono l'acqua negli alpeggi.
È chiaro che decido di firmare anch'io una petizione così. Ma chi è
che lo dice, dove sono i numeri? Chi non firma una petizione perché
viene privato dell'acqua in casa sua? Allora, anche qui, il compito
della commissione non era di venirci a raccontare che
effettivamente c'è la possibilità di un acquedotto, effettivamente
c'è una foresta di protezione che... cioè mi si deve dire se quel
tipo tecnico di intervento che viene fatto è tale che danneggia
gravemente la foresta di protezione. Allora io, politico, sono in
grado di dire sì o no, ma se mi si dice: si potrebbe danneggiare la
foresta di protezione... cosa vuol dire? Vuol dire che la valanga
viene giù, che viene giù una frana che porta via tutta la montagna?
Allora non si tocca niente se questa è la situazione. Ma non si può
dire che ci potrebbe essere questo pericolo, forse, non si sa, non
si capisce... Scaviamo o non scaviamo, lo facciamo o non lo
facciamo questo lavoro? Oppure facciamo quello che stiamo facendo
quando parliamo di lupi, dove ci sono due o tre dell'Union
Valdôtaine che dicono: pallottole di piombo, facciamo fuori i lupi,
e altri che dicono: no, c'è una norma che non ci lascia ammazzare i
lupi? Non si può andare avanti con questo tipo di ragionamento, e
questa non è una cosa che deve far ridere, è una cosa molto seria!
Bisogna decidersi a dire da che parte si sta su certe cose...
(interruzione di un Consigliere, fuori microfono)
...ma infatti sono favorevole a questo tipo di esito, perché non
siamo contrari a che si realizzino opere di prelievo, ma sapendo
con certezza che è garantita la possibilità di prelievo
dall'acquedotto, sapendo con certezza che viene garantita l'acqua
agli alpeggi, sapendo con certezza che il deflusso minimo vitale,
perché qui è scritto che qualcuno dice che il deflusso minimo
vitale non è garantito, allora, è garantito o non è garantito?
Questo è il punto! E alla fine, se è garantito, che problema c'è?
Dove sta il problema?
Se tutto è a norma e tutto funziona, dov'è il problema?
Bisognerebbe concludere che coloro che hanno sostenuto queste cose,
probabilmente non avevano degli elementi sufficienti, oppure
bisogna ragionare che servono, questo è l'approfondimento che
secondo me andrebbe fatto, degli ulteriori ragionamenti sul fatto
che certi impianti, certe centraline sfruttano solo parzialmente in
alcuni periodi dell'anno una parte di acqua... allora bisogna
capire se certi interventi sono davvero economicamente rilevanti,
utili, cioè: se posso sfruttare questa energia soltanto in alcuni
periodi dell'anno, ha senso realizzare questa tipologia di
impianto? Qual è la ragione che mi spinge se, fatte tutte le
sottrazioni che devo fare, questo tipo di energia è sfruttabile...
ha senso realizzare tutta un'opera di questo tipo, se poi la
centralina opera solo per qualche mese all'anno, perché negli altri
mesi l'acqua non c'è? Anche da parte dell'Amministrazione regionale
c'è un interesse a capire queste cose, perché se ho un imprenditore
che ha deciso di andare sulla luna e mi distrugge la Valle d'Aosta
e poi non va sulla luna, probabilmente questo è un problema, e noi
dobbiamo essere in grado di avere maggiori valutazioni tecniche per
capire se quella giusta... io sono favorevole anche alle iniziative
private, tanto per capirci, perché è inutile che alla mattina
diciamo che qui fa tutto CVA e lottizza tutto, e poi, quando c'è un
privato, diciamo che non va bene!
Va bene che ci sia anche l'iniziativa privata, ma va bene che su
queste cose ci sia una competenza tecnica maggiore che sia in grado
di dirci sì o no; così come è messa la cosa, si dice: andiamo a
vedere cosa succede al VIA. Ovviamente ci sarà da parte di qualcuno
la speranza della bocciatura al VIA così ci laviamo le mani, e da
parte di altri si dice l'operazione... invece secondo me il
percorso dovrebbe essere comunque diverso. Chi è contrario alla
realizzazione di un'opera di questo tipo con tali motivazioni, cosa
importa che ci sia il VIA che gli dice sì o no, se è assolutamente
certo che l'acqua non è sufficiente? Da questo punto di vista
bisognava avere maggiori determinazioni rispetto a questi
ragionamenti, cioè qual è la necessità di acqua di quelle frazioni
che qui vengono enunciate dai Comuni interessati all'acquedotto,
perché qui si fa riferimento ad una serie di altre fonti d'acqua
che servono per gli acquedotti dei Comuni interessati che si
andrebbero esaurendo. Quindi questi dati sono molto interessanti da
valutare e solo sulla base di queste cose si può decidere o meno;
chi non è favorevole a produrre più energia pulita?
Noi siamo assolutamente favorevoli che tutta l'acqua possibile
venga utilizzata nel miglior modo possibile per l'uso umano, per
l'uso animale, per la salvaguardia ambientale, quindi che venga
garantita la tutela del torrente e poi per la produzione di energia
idroelettrica; ma qui ci vogliono dei dati scientifici, non delle
opinioni, delle sensazioni, del "potrebbe darsi", non lo so... ci
vogliono dei dati che bisogna valutare meglio, bisogna conoscere
forse tutti, in modo più scientifico, il nostro territorio e non
basarsi solo su sensazioni.
Mi pare che su questo punto stiamo ancora una volta glissando,
passando la mano ad altri, prima di esprimerci con una vera e
propria chiarezza nel merito.
Président
- La parole au Conseiller Secrétaire
Tibaldi.
Tibaldi (PdL)
- Partecipando ai lavori della III
Commissione, mi era parso di capire che ci fosse un'unanimità
sostanziale e formale sul documento, sulle conclusioni che sono
state stilate ed anche emendate da tutte le parti in causa che
stamani sono state riassunte in maniera egregia dal collega
Empereur. Così mi era parso di capire, perché anch'io ho fatto
delle obiezioni in sede di commissione, ho proposto degli
emendamenti e, come i miei sono stati accolti, sono stati accolti
anche quelli presentati dalla sinistra e da altre forze in
campo.
La petizione è uno strumento di democrazia diretta legittimo,
anzi va rispettato, e mi sembra che la III e la IV Commissione
abbiano svolto appieno il loro compito, addivenendo a quella
formula conclusiva, perché in quella formula altro non si poteva
dire se non che le procedure e le leggi sono state rispettate,
oppure gli iter sono in corso d'opera. Anzi, bisogna dire che le
audizioni che abbiamo fatto con i Sindaci e con i rappresentanti
firmatari della petizione hanno consentito agli stessi Sindaci di
innescare un'ulteriore procedura aggravante o, se vogliamo, di
maggior tutela nei confronti di questo progetto della centralina di
Barasson, perché è stata avviata la procedura di valutazione di
impatto ambientale. Come ben sapete, questa comporta un'analisi
molto più approfondita e direi anche più restrittiva, può essere
anche una maglia più restrittiva per coloro che propongono progetti
e che vogliono vederne approvata la loro realizzazione.
Allora certe osservazioni che ho sentito stamani mi sembrano
fuori luogo, perché adesso si aggiunge anche questa risoluzione,
particolarmente interessante, estremamente generale: si parla di
cambiamento climatico, dobbiamo valutarne le conseguenze, vedere se
le riserve d'acqua saranno sufficienti per il nostro futuro;
legittimo, comprensibile e condivisibile, però quando una
risoluzione come questa, che è stata co-stesa - come ha detto il
Consigliere Donzel - viene illustrata e condita con una buona dose
di demagogia populista, uno comincia a pensare se e quanto ci sia
della sostanza e della serietà nel proporre dei documenti come
questo.
Partirei dal fatto più eclatante che da tre mesi a questa parte
ci sta accompagnando quotidianamente nelle cronache dei giornali e
dei telegiornali: la marea nera del Golfo del Messico: lì è esploso
un pozzo che sta inquinando una delle aree più suggestive del
nostro pianeta, sta colorando il mare azzurro di nero ed è il più
grosso incidente ambientale che si è verificato ultimamente. Ironia
della sorte, si è verificato sotto l'era Obama, che abbiamo visto
più volte recarsi in prossimità dell'evento disastroso o sulle
coste americane, ma al di là di dichiarazioni più o meno
effervescenti, il problema resta. Allora questo fatto ci deve far
pensare che l'era del petrolio avrà quanto prima una fine, volgerà
al termine e in qualche maniera devono essere sfruttate delle
energie alternative. In questo senso la Valle d'Aosta ha delle
potenzialità che vanno sfruttate. Allora possiamo condire di
demagogia populista e metterci anche il berlusconismo in questi
ragionamenti, anche se mi piacerebbe sapere che ci azzecca in
questo caso il berlusconismo. Mi piacerebbe sapere da parte di chi
è intervenuto, se c'è ostilità nei confronti dell'energia
alternativa, ostilità manifesta o subdola che emerge come i fiumi
carsici quando è necessario, poi si reimmerge quando la questione
diventa scomoda da trattare.
Siamo favorevoli allo sfruttamento delle nostre potenzialità
idriche? Diciamolo chiaramente: sì, siamo favorevoli allo
sfruttamento. La centralina di Barasson potrebbe inserirsi in
questo quadro perché, come ben saprà il Consigliere Donzel, anche
se non ha partecipato ai lavori di commissione, questa centralina è
stata ridimensionata notevolmente a livello di potenzialità
produttiva, poiché effettivamente il prelievo sembrava recare
nocumento ad un alpeggio, un bosco, diciamo un versante che da un
punto di vista naturalistico deve avere delle garanzie idriche per
la sua tenuta, per la tenuta non solo dell'ecosistema, ma anche per
la tenuta idrogeologica.
Io credo che le valutazioni che abbiamo fatto sono valutazioni
coerenti con le competenze che ci sono state assegnate. Quando
parliamo di "energia alternativa in Valle d'Aosta" dobbiamo parlare
anche di vento e di sole, alcune pale eoliche stanno sorgendo,
altre sono in fase di progettazione. Mi viene in mente il mio
Comune, Châtillon, dove è stato presentato un progetto che prevede
l'installazione di due torri eoliche che, con l'apertura delle
eliche, arriverà a 100 metri di altezza dal suolo, quindi questo è
un fatto importante. Vogliamo sfruttare il vento - e io abito a
Châtillon, dove di vento ne respiro tutti i giorni - o non vogliamo
sfruttare il vento? Vogliamo ragionare sotto il profilo
squisitamente di impatto ambientale, ignorare la possibilità di
potenzialità energetica che ci offre l'aria oppure no? Sono domande
interessanti, queste, giustamente vanno affrontate in un contesto
più ampio e ordinato che è un piano energetico ambientale, di cui
la nostra Regione è dotata, ma in ogni caso, pur rispettando le
istanze del territorio e pur rispettando le legittime iniziative
popolari, non è che si possa ragionare unicamente con la logica del
"contro": sono contro perché l'acqua viene divorata... che poi
l'acqua non è che venga divorata, non è che le centraline
idroelettriche succhiano l'acqua e non la restituiscono più
all'ambiente! No, la restituiscono in una fascia sottostante a un
dislivello minore, ma l'acqua non viene divorata, l'acqua viene
utilizzata secondo la sua formula cinetica e poi restituita
all'alveo del torrente dal quale viene prelevata.
Lo stesso discorso dobbiamo farlo anche con il solare: un
domani, zone ampiamente soleggiate come la Valle d'Aosta e, ancora
recentemente, nella mia zona qualcuno ha proposto in quel di
Saint-Vincent di fare una centrale solare in località Piole, dove
invece verrà ristrutturato l'ex tiro a volo e i miei colleghi di
Saint-Vincent ben lo sanno... anche quelle sono idee che o le
bocciamo
tout court
perché abbiamo dei pregiudizi nei
confronti di chi le propone, oppure cominciamo a ragionarci, anche
qui, in maniera più oggettiva e sistematica.
Credo che tutto questo tema sia di estrema attualità ed
importanza, e l'approccio con il quale dobbiamo avvicinarci è
quello di cercare di favorire lo sfruttamento di queste energie,
perché i combustibili fossili, oltre ad andare ad esaurimento ed
essere altamente inquinanti, oltre a non disporre sul nostro
territorio in maniera immediata, sono un capitolo che quanto prima
andrà a chiudersi. È giusto quello che è stato detto, che tuttavia
nel concedere queste attività di utilizzo dell'acqua bisogna
evitare i monopoli, siano essi pubblici o a controllo pubblico (è
stato fatto il nome di CVA), siano essi privati e abbiamo società
che sono da anni consolidate in questo settore; ma è altrettanto
giusto che, pur evitando monopoli od oligopoli, non possiamo
pensare di procedere semplicemente dicendo no
incondizionatamente.
Io ribadisco la condivisione alle conclusioni da parte del mio
gruppo alla petizione che è stata esaminata nella III e IV
Commissione e sulla risoluzione ci riserviamo di sentire anche gli
altri proponenti nelle loro migliori intenzioni; poi decideremo in
sede di voto.
Président
- La parole au Conseiller Agostino.
Agostino (UV)
- Merci, M. le Président.
Mi dispiace intervenire per appesantire ancora questa
discussione, che è stata largamente presentata dal collega Empereur
in modo più che esaustivo, ma mi sento tirato in ballo dal collega
Donzel soprattutto quando ha parlato dei lupi, perché sono uno di
quelli che mi sono detto contrario che in Valle d'Aosta si tengano
questi lupi. Però mi attengo alle leggi... anche qua, una legge
dello Stato li protegge, quindi mi adeguo, anche se non mi sento di
essere un animalista. Non sono uno di quelli che vanno a comprare
il gelato e gliene do un po' al cane e un po' lo lecco io, come ho
visto tanta gente, non sono ancora a quei livelli, anzi, ben venga,
collega Donzel, che ci sia diversità fra uomini. Penso che ognuno
abbia la capacità di pensare quello che crede, guai se fossimo
tutti uguali, mi preoccuperei!
Come dico, mi sento tirato in ballo perché ho sentito il
Consigliere Donzel esprimersi su questa petizione, il quale ha
praticamente ribadito tutto quanto è scritto in questa petizione,
c'è tutto! C'è scritto il pro e il contro, le garanzie... penso che
gli uffici dell'Assessore Viérin alla fine saranno loro che
dovranno decidere se dare o no la concessione, mica spetta a noi!
Se ci sono le condizioni, se la legge viene tutelata, non siamo
mica noi a dire no ad una concessione che viene data ad un
imprenditore! Come dice lei, se non ci saranno le condizioni per
dare l'acqua in certi mesi, sarà proprio l'imprenditore che verrà
penalizzato, ma penso che prima di fare un lavoro del genere
valuterà tutte le conseguenze.
Penso che alla fine saranno gli uffici che dovranno decidere,
quindi non vedo dove c'è questa preoccupazione che l'Union si debba
esprimere sì o no a tutti i costi, di tirare in ballo i Consiglieri
dell'Union! Volevo solo fare questa precisazione; penso che tutti i
Consiglieri dell'Union abbiano la testa per decidere e fare il bene
della comunità.
Président
- La parole au Conseiller Prola.
Prola (UV)
- Merci, M. le Président.
Condivido sostanzialmente l'intervento di Tibaldi, quando dice
che la relazione che ha presentato il Presidente della IV
Commissione è una relazione decisamente esaustiva, in quanto
dettagliatamente spiega quello che è stato fatto in
commissione.
Condivido con Tibaldi quando dice che noi abbiamo delle
competenze che dobbiamo rispettare a livello di commissione, e lo
abbiamo fatto, e lo abbiamo anche scritto nella decisione della
commissione. Abbiamo sicuramente riconosciuto le istanze dei
cittadini, quello che la petizione ha detto e scritto, quello che i
cittadini hanno detto e scritto e alle esigenze che vengono
espresse dal territorio, questo facendo tutto un percorso
all'interno della commissione e ascoltando gli attori di tutta
questa vicenda.
Richiamiamo i principi generali riferiti alla produzione delle
energie alternative, perché condividiamo quanti sono gli indirizzi
a livello comunitario sulle energie alternative, quindi produzione
di energie rinnovabili, fra le quali c'è l'idroelettrica. È palese,
è la maggior ricchezza che abbiamo sotto il profilo di energie
alternative in Valle d'Aosta. Qualche anno fa si sentiva dire: ma è
possibile che non sfruttiamo l'acqua per fare l'energia elettrica
con tutta l'acqua che abbiamo? Possibile che non facciamo degli
sbarramenti per sfruttare quest'acqua? Lo dicevano tutti i
cittadini! Adesso, questo tipo di attività è partita e che noi
condividiamo perché fa parte dei principi di Kyoto, fa parte della
produzione di energia alternativa, quindi politicamente
condividiamo questo fatto, anche l'Union condivide questo
fatto.
Nel 2006 abbiamo predisposto un piano di tutela delle acque che
detta le regole; quindi se politicamente vogliamo contestare questo
fatto, lo dobbiamo fare nel piano di tutela delle acque, perché
sono quelle le regole che ci siamo dati per sfruttare le acque.
Quindi non si può venire, qui, a dire che non sappiamo quanta
portata, qual è la portata... ci sono gli uffici che fanno questo,
ci sono delle procedure che abbiamo definito, pertanto o
contestiamo le procedure, oppure rispettiamo le valutazioni fatte
dagli uffici. Rileggo:
"Rocco
ha reso noto che, sempre in
sede istruttoria, sono state effettuate delle valutazioni
sull'attraversamento del bosco"
... non è che non hanno fatto
delle valutazioni, le hanno fatte! Ha fatto presente che il
torrente non ha delle quantità elevate di acqua, ma che gli uffici
hanno comunque valutato che queste permetterebbero di garantire il
deflusso minimo vitale. Quindi mi pare che non parliamo di
fantasia, parliamo di dati che gli uffici hanno valutato, parliamo
di procedure che noi stessi ci siamo dati nel piano tutela delle
acque. Secondo me non è che non abbiamo svolto quello che è il
nostro ruolo e non abbiamo detto quello che pensiamo. Condividiamo
quindi questa iniziativa che, comunque, è di carattere privato.
Sempre in sede di commissione è uscito che i Comuni non avevano
richiesto la valutazione di impatto ambientale, quindi mi sembra
che hanno colto questa occasione a garanzia maggiore per le
esigenze espresse dal territorio, hanno chiesto la valutazione di
impatto ambientale, i Sindaci hanno colto quell'occasione per
presentare la richiesta. Quindi non è vero che noi non ci siamo
espressi, perché se il collega Donzel legge la decisione, è
perfettamente richiamato tutto quello che noi condividiamo: dalle
energie alternative, dalle regole che ci siamo dati per sfruttare
la ricchezza dell'acqua, le regole che ci siamo dati nel piano di
tutela delle acque, dove ci sono le condizioni per valutare le
caratteristiche morfologiche, geologiche, geotecniche e idriche per
quanto riguarda lo sfruttamento di questa ricchezza.
Posso tranquillamente affermare che, in piena coscienza, abbiamo
detto: d'accordo sulla petizione, è giusto che i cittadini
esprimano tutti i loro dubbi, e noi seguiamo la procedura che ci
siamo dati, le regole politiche che ci siamo dati all'interno di
una programmazione del piano di tutela delle acque. È uscito ancora
il discorso della valutazione di impatto ambientale che va a
maggior garanzia del territorio; secondo qualcuno, invece, diventa
un'opzione penalizzante per chi ha proposto l'iniziativa, ma
secondo noi garantisce una valutazione più approfondita per il
territorio e per i cittadini. Grazie.
Président
- La parole au Conseiller Rigo.
Rigo (PD)
- Credo che ci sia un po' di confusione nella
discussione in Consiglio.
La prima questione aperta è relativa al voto favorevole espressa
dal sottoscritto alla relazione che il collega Empereur ha letto
poc'anzi. Sanno bene i commissari che personalmente, anche se ho
partecipato al momento conclusivo della discussione nelle
commissioni congiunte su questo argomento, non ero molto convinto
in merito alla parte deliberativa della relazione. La perplessità
era dovuta al fatto di non capire, il punto di vista espresso dalla
commissione rispetto alle richieste precise contenute nella
petizione.
La petizione chiede di avviare le procedure per il
riconoscimento delle legittime esigenze del territorio e non
autorizzare l'intervento in istruttoria previsto nel vallone di
Barasson. Alcune cose la commissione non le può autorizzare,
dobbiamo dirlo; quindi il problema era che ci fosse un po' di
confusione tra quello che noi preparavamo per il Consiglio e le
richieste che ci erano pervenute dal territorio attraverso la
petizione.
Ho votato a favore perché la relazione traccia molto bene il
lavoro delle commissioni congiunte e anche gli apporti, come ha
ricordato il collega Tibaldi, che sono venuti nella bozza di
risoluzione presentata dai due Presidenti, le energie alternative,
la possibilità di un uso razionale dell'acqua. Mi sembrava naturale
quindi condividere questa traccia di relazione.
Rimangono però due questioni aperte già avanzate in commissione,
quindi i colleghi sanno che non è la prima volta che le sollevo. La
prima è la questione delle petizioni, che sempre più arriveranno in
Consiglio, giustamente; ma la domanda è: come può la commissione
essere produttiva ai fini del Consiglio di rispondere alle
richieste delle petizioni? Le richieste delle petizioni non possono
essere generiche, devono essere precise rispetto alle possibilità e
alle competenze che hanno le commissioni, di valutare le petizioni
stesse. Non si può dire di non autorizzare, la commissione non può
autorizzare o non autorizzare; quindi si tratta, nella ripresa
autunnale, di verificare quale è il compito assegnato alla
commissione e in quale merito la commissione può indicare al
Consiglio la soluzione al problema, e la risposta effettiva e
concreta alle richieste dei cittadini. La seconda necessità - anche
questa emersa in commissione - è di un approfondimento sulla
produzione delle energie alternative, sulla produzione di energia
elettrica, sull'uso delle acque, quindi credo che l'ordine del
giorno presentato vada in quella direzione, non abbia niente a che
spartire con la relazione, ma è un di più che due gruppi politici
presentano al Consiglio per vedere se è possibile un
approfondimento non sulla petizione, ma sui problemi che la
petizione ha sollevato e sui problemi che anche i commissari della
III e IV Commissione hanno ribadito necessario ripuntualizzare.
Quindi le esigenze del territorio, ma anche il problema delle
energie alternative e lo sviluppo di un uso più corretto di queste
stesse energie in Valle d'Aosta.
Non mi sembra ci siano grosse questioni; si tratta
dell'angolatura della visione rispetto alla relazione. Esistono
delle questioni, vanno affrontate, quella delle petizioni è una, e
come rispondere alle petizioni è la seconda, per la terza riguarda
cosa vogliamo fare in Valle d'Aosta dell'uso delle energie
alternative ma anche dell'uso dell'acqua.
Président
- S'il n'y a pas d'autres pour ce qui est de la
pétition, le Conseil prend acte.
Il Consiglio
Premesso che.
- in data 28 aprile 2010 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 437 cittadini, contro il progetto di costruzione di
una centralina idroelettrica privata nel Vallone di Barasson nel
territorio dei Comuni di Etroubles e Saint-Oyen;
- a norma del suddetto articolo 36, l'Ufficio di Presidenza,
con deliberazione n. 96/2010 dell'11 maggio 2010, nel decidere
sulla ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione in quanto legale rappresentante della Regione, agli
Assessori all'Agricoltura e risorse naturali, alle Opere pubbliche,
difesa del suolo e edilizia residenziale pubblica e al Territorio e
ambiente e alle Commissioni consiliari competenti Assetto del
territorio e Sviluppo economico;
- l'Assessore al territorio e ambiente e il Capo Servizio
valutazione ambientale, con lettera in data 25 maggio 2010, prot.
n. 5812/TA, hanno comunicato alla Presidenza del Consiglio le
proprie informazioni e chiarimenti in merito alla
petizione;
- i Presidenti delle Commissioni consiliari permanenti
"Assetto del territorio" e "Sviluppo economico" con lettera in data
19 luglio 2010, prot. n. 6713, hanno comunicato alla Presidenza del
Consiglio le risultanze degli approfondimenti svolti.
Ai sensi del quarto comma dell'articolo 36 del Regolamento
interno.
Prende atto
della petizione e della documentazione ad essa
relativa.
Président
- On doit discuter la proposition de résolution
qui a été présentée.
La parole au Conseiller Bertin.
Bertin (ALPE)
- Merci, M. le Président.
Illustrerò brevemente questa risoluzione, che è volutamente
generica, il Consigliere Tibaldi ha capito bene.
L'idea è quella di fare il punto su una situazione; constatiamo
che c'è una maggiore preoccupazione in questi anni rispetto
all'utilizzo delle acque, che sarà uno dei temi importanti dei
prossimi anni e, in particolar modo, dei prossimi mesi. Questa è
un'occasione per affrontare in anticipo una questione che sarà
dibattuta prossimamente e che vedrà anche la Valle d'Aosta
coinvolta a diverso titolo.
I cambiamenti climatici hanno degli effetti sempre più diretti
sul nostro territorio ed è importante avere oggi un quadro della
situazione anche rispetto all'utilizzo idroelettrico dell'acqua,
perché, come notiamo dalle continue petizioni presentate, si
intersecano sempre più queste richieste con l'utilizzo di tipo
agricolo e alimentare della risorsa dell'acqua. È in questa
prospettiva che si intende anticipare i tempi e fare una
valutazione tecnico-politica sugli effetti che si stanno producendo
sul clima e sull'acqua, in particolar modo in Valle d'Aosta, per
poi eventualmente poter intervenire e fornire ai consiglieri - e,
in generale, ai cittadini - il quadro dell'evoluzione prossima di
questa risorsa in funzione sia dell'utilizzo agricolo che
idroelettrico dell'acqua.
È per questo che impegnavamo la commissione a fare un momento di
sintesi tecnico-politica sul futuro utilizzo dell'acqua, per avere
gli strumenti adeguati per un eventuale intervento successivo.
Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi,
lasciando alle spalle la discussione sulla petizione per evitare
confusione - quindi le repliche le farò in sede privata -, vorrei
evidenziare che anche in un altro dibattito che abbiamo avuto in I
Commissione sulla questione della prevenzione riguardo alle
valanghe, è stata evidenziata l'importanza dei cambiamenti
climatici.
Mi pare fosse proprio il collega Caveri a sottolineare che siamo
di fronte a delle trasformazioni enormi del clima e quindi anche la
percezione di beni che abbiamo sempre avuto e beni che sempre sono
stati oggetto di grande interesse, perché la storia dimostra che le
acque in Valle d'Aosta, fin dal Medioevo, sono state fortemente
utilizzate nell'attività agricola; poi sono state indispensabili
per lo sviluppo dell'industria idroelettrica, ma certamente oggi
disponiamo di strumenti scientifici che sono migliori di quelli del
passato. Anzi, dobbiamo meglio attrezzarci in alcuni casi per
conoscere meglio l'andamento di questi fenomeni; alcuni sono già
oggetto di studio in Valle d'Aosta da anni, come i ghiacciai, ma in
generale quanto più conosciamo del clima e della risorsa acqua
quanto meglio è per noi. Da qui, almeno, la condivisione con i
colleghi dell'ALPE di approfondire questa questione e forse la
necessaria puntualizzazione rispetto al fatto che - mi rivolgo al
collega Tibaldi - non c'è nessuna demagogia nel dire che si vuole -
almeno da parte del Partito Democratico - sfruttare quanto più
possibile le energie rinnovabili. Lo può testimoniare l'Assessore
Pastoret, che è stato sommerso da interpellanze sull'eolico e in
tutti i casi abbiamo spinto perché si potenzi lo sfruttamento di
queste energie nel territorio valdostano.
Ma si aprirà - spero - una discussione su come anche la Valle
d'Aosta possa usufruire sempre più di queste risorse in loco, cioè
non limitarci a produrle per venderle all'esterno utilizzando, noi,
ad esempio, idrocarburi o cose di questo tipo e magari valutare,
proprio perché siamo produttori di energia pulita, come valorizzare
questa cosa anche in termini turistici: una regione che non solo
produce, ma produce e utilizza sempre più energia pulita. Di
ricadute, affrontando con una certa serietà questo tema, secondo me
ce ne possono essere molte, fino ad arrivare al fatto che una
regione come la nostra che produce tanta energia idroelettrica, ha
ancora tanti anziani che in casa hanno una bombola del gas per
cucinare, e sappiamo tutti i rischi che si corrono con certi tipi
di utilizzo! Questo era un esempio per dire che ci sono infinite
possibilità di valorizzare al nostro interno questa enorme energia
e, dal nostro punto di vista del PD, leggiamo questa risoluzione
come un modo per sfruttare meglio, in maniera rispettosa
dell'ambiente e valorizzando per la Valle d'Aosta questa importante
energia.
Io, da questo punto di vista, auspico che si capisca questo tipo
di lettura che si vuole dare a questo approfondimento, quindi non
un tentativo di rallentare, ma un tentativo di utilizzare in modo
serio e consapevole un'importante risorsa come quella dell'acqua in
Valle d'Aosta.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Merci, M. le Président.
In relazione ai contenuti della risoluzione non si può che
condividere una preoccupazione complessiva sugli effetti dei
cambiamenti climatici, preoccupazione che il mondo segue sia a
livello politico che scientifico, mettendo in atto misure per
mitigare gli effetti dei cambiamenti.
Rispetto all'impegno che viene chiesto alla commissione
consiliare, appare a nostro avviso riduttivo - proprio per l'entità
della problematica - che si possa, nell'arco di alcuni mesi,
pensare di fare il punto della situazione sul bilancio della
risorsa acqua, tenendo conto che ci sono attività di tipo tecnico e
scientifico in corso da parecchio tempo, per monitoraggi e
simulazioni degli effetti; mettere una parola definitiva su un
settore di attività in poco tempo appare concretamente
inimmaginabile e poco realistico.
Penso però che valga la pena di ricordare come nella nostra
regione questo tema sia seguito con grande attenzione da parecchi
anni; sono note una serie di attività svolte attraverso enti
strumentali della Regione come ARPA, ma anche Fondazione Montagna
Sicura, proprio per portare avanti dei progetti all'avanguardia,
condotti in collaborazione con centri di ricerca attivi a livello
mondiale in ambito montano.
Non cito tutta una serie di attività, i cui esiti di sono
puntualmente consultabili sui siti istituzionali: questo per dire
come obiettivamente non parrebbe poter essere accolto un impegno di
questo tipo, perché non è compatibile con l'attività scientifica in
essere.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Su questo tema vorrei solo fare
una premessa, poi il Governo regionale e il sottoscritto non hanno
problemi a rispondere in qualsiasi momento e su qualsiasi tema.
Vorrei solo ricordare che lo stesso tema, tratto oggi dalla
risoluzione, è stato discusso da questo Consiglio due mesi fa e la
proposta non è stata accolta. Due mesi fa è stata presentata una
mozione con la stessa richiesta, dove si chiedeva di effettuare
entro 90 giorni, attraverso le audizioni degli Assessori competenti
e dei responsabili dei competenti servizi, un'approfondita
ricognizione delle domande presentate e dei possibili impatti
complessivi della realizzazione degli interventi prospettati.
Stessa cosa, il dibattito che è stato fatto due mesi fa; il
Consiglio non ha accolto la linea proposta con delle motivazioni -
oggi la collega ha citato anche i fatti climatici -, ma voglio
ripetere alcuni concetti esternati già in audizione in commissione
e anche, in aula, due mesi fa.
Per ogni domanda di derivazione è effettuata un'istruttoria
tecnico-amministrativa, regolamentata da una normativa chiara e
specifica e da atti di programmazione statali e regionali; quindi
ogni valutazione di ordine politico va sicuramente indirizzata al
principale atto di programmazione che è il piano regionale di
tutela delle acque, approvato nel febbraio 2006 dal Consiglio, che
ha dettato le regole e le condizioni per la tutela del corso
d'acqua nelle sue caratteristiche morfologiche, geologiche,
geotecniche e idriche, per razionalizzare l'utilizzo della risorsa
idrica e per la determinazione della portata di deflusso minimo
vitale.
Bisogna ancora sottolineare che continua ad essere vigente la
deliberazione della Giunta regionale della passata legislatura, n.
976/2008, con cui sono stati fissati alcuni indirizzi per limitare
la realizzazione di nuove derivazioni di acqua a scopo
idroelettrico, quale l'indisponibilità al prelievo dei bacini di
superficie inferiore ai 20 chilometri quadrati, parametri da
rispettare per consentire la costruzione di nuove opere di presa
nei tratti già oggetto di prelievo, al fine di rispettare le
condizioni naturali e geomorfologiche del corso d'acqua.
Per quanto concerne i possibili conflitti ed interferenze con
gli usi agricoli e potabili, ricordo che la normativa, prima, e il
piano regionale di tutela delle acque, dopo, hanno stabilito la
priorità dell'uso potabile e irriguo, e tutte queste incombenze
sono verificare non dalla politica, ma dalla struttura tecnico
amministrativa dell'Amministrazione regionale. Quindi l'esempio
pratico di quello che dico è dato dalla questione che abbiamo
discusso prima, inerente alla petizione: la proposta era stata
presentata dai privati per 420 chilowatt, poi ridotta a 220, poi a
176 e, infine, gli uffici hanno definito un valore intorno ai 145
kw; adesso è in sospeso, perché vi è la petizione altro alla
richiesta dei Comuni di riportare al VIA, come la legge prevede.
Guarda caso, come hanno ricordato i Consiglieri Prola e Agostino, è
una prassi, la valutazione al VIA, che la commissione stessa ha
ricordato come possibilità di azione per i Comuni, ma che questi si
erano dimenticati di fare.
Allora, non è che si deve mettere sotto accusa un sistema; il
sistema funziona perfettamente! Se poi qualcuno ha delle proposte
da fare le faccia senza alcun problema, se vuole chiedere i dati li
può chiedere, gli uffici hanno sempre dimostrato di essere
disponibili nel fornirli, quindi su questo aspetto non possiamo che
confermare; e poi credo che anche il Presidente della Giunta vorrà
dire alcune cose di carattere generale, per confermare la nostra
linea di due mesi fa.
Président
- La parole au Conseiller Bertin.
Bertin (ALPE)
- Prendiamo atto con un certo rammarico
della chiusura da parte del Governo regionale su questa nostra
proposta; l'intento non era quello di andare a rivedere
immediatamente la legislazione, ma era quello di aprire un
dibattito e fare il punto della situazione ad oggi, quando ogni
mese arrivano nuove petizioni su questo argomento.
Sempre più la gestione dell'acqua diventa un problema delicato,
per cui bisogna cercare di anticipare i tempi ed avere un quadro
complessivo tecnico e politico sull'oggi e anche sulle prospettive
di questa importante risorsa.
Sono d'accordo con l'Assessore Zublena sul fatto che i tempi
possono essere stretti, volendo li possiamo allungare; il nostro
intento era di fare una sintesi, un quadro al momento della
situazione, perché conosciamo gli studi che si stanno portando
avanti ed era importante fare il punto adesso, in un determinato
momento, su quali sono le evoluzioni future di questa risorsa,
nonché aprire un confronto su questo dossier che nei prossimi mesi
diventerà centrale non solo in Valle d'Aosta, ma in generale.
Il "decreto Ronchi", i collegati ai referendum porteranno questo
argomento nel dibattito politico italiano e anche valdostano;
pertanto era un'occasione per fare il punto e per permettere di
aprire una discussione su quello che diventerà un argomento
fondamentale dei prossimi anni. Era un'occasione per portarsi
avanti, per anticipare i tempi e fornire a tutti una documentazione
e, comunque, aprire un dibattito su un argomento importante.
Grazie.
Président
- La parole au Conseiller Caveri.
Caveri (UV)
- Devo esprimere un qual certo stupore
rispetto al contenuto della risoluzione, nel senso che sulla
materia che viene qui trattata abbiamo ascoltato anche da due degli
Assessori competenti, forse sentiremo anche il Presidente... credo
che nessuno si sottragga all'esame di un argomento che, tra
l'altro, è un argomento incombente di cui abbiamo parlato parecchie
volte; ci sono stati, in questi anni, moltissimi studi e
approfondimenti che dimostrano cosa potrebbe capitare nei prossimi
decenni. Ma dal punto di vista del contenuto tecnico della proposta
sono abbastanza stupito, nel senso che noi, normalmente come
Assemblea, impegniamo le commissioni là dove si ritenga che la
discussione in aula sia infruttuosa e quindi la si sposta in
commissione spesso per tornare con un documento in aula.
Qui ci troviamo nella situazione - a mio avviso inconsueta - di
impegnare noi stessi a discutere in commissione... come se le
commissioni non avessero la possibilità, attraverso i propri
membri, di proporre alla commissione di andare ad affrontare degli
argomenti! Trovo che la scelta di questo strumento sia una
diminutio
rispetto all'autonomia giusta che le commissioni
devono poter avere nel definire il proprio ordine del giorno.
Credo che se i colleghi proporranno di fare degli
approfondimenti, nessuno - e mi sembra di aver capito che lo stesso
Governo regionale - si sottragga all'eventualità di fornire delle
informazioni, ma che noi impegniamo noi stessi e diciamo alla
commissione quel che deve fare è un
unicum
, io non l'ho mai
visto, è un elemento nuovo! Per cui mi sembra che far
semblant
che la Giunta e anche la maggioranza regionale si
vogliano sottrarre ad un dibattito su un tema di grandissima
attualità come questo, un tema incombente... sappiamo perfettamente
che nei prossimi anni ci dovremo abituare a dei comportamenti e
probabilmente avere delle politiche differenti dal passato, perché
i cambiamenti sono sotto gli occhi di tutti, abbiamo avuto due
inverni nevosi a cui sono corrisposte delle estati particolarmente
torride, in cui tutto quel bonus di accumulo di neve è stato
bruciato nel breve volgere di poche settimane.
Credo che per quel che è della maggioranza - penso di poter
interpretare anche il pensiero del Presidente Comé - non è che ci
sottraiamo o che il Governo si sottragga, ma trovo che lo strumento
della risoluzione in cui il Consiglio impegna sé stesso a fare una
cosa e a porre un tema che può essere discusso nelle commissioni
sia incongruo, perché le discussioni sugli ordini del giorno delle
commissioni vanno fatte nelle commissioni. Ciascuno dei membri
delle commissioni avrà, in quel momento, la possibilità di
esprimere un proprio pensiero, mentre qui non si capisce se è una
specie di commissione d'inchiesta, se è un approfondimento, o è
qualcosa al di là delle audizioni. Se qualcosa deve essere fatto,
deve essere fatto non con una dizione generica come questa, ma
discusso nella commissione stessa.
Président
- La parole au Conseiller Donzel, pour
déclaration de vote.
Donzel (PD)
- È chiaro che la frase sibillina
dell'Assessore ai lavori pubblici "il sistema funziona
perfettamente" taglia la testa al toro, però taglia anche la testa
a qualsiasi possibilità di discussione! Se tutto va per il meglio,
probabilmente hanno preso una cantonata 438 cittadini che hanno una
percezione diversa della realtà.
Come dico, al di là del condividere o non condividere il testo
della petizione, c'è una percezione di un problema emergente;
allora l'intenzione è quella di - anche attraverso un dibattito -
rassicurare i cittadini valdostani che davvero questo sistema
funziona perfettamente. In realtà non è che il sistema non
funziona, ma è che ci troviamo di fronte a fenomeni che sono in
grossa evoluzione. La percezione del consumo privato di acqua è
molto diversa da cittadino a cittadino, è cambiata nel corso del
tempo. Andiamo sempre più addirittura ad un discorso di
razionalizzazione dell'uso dell'acqua potabile da parte delle
famiglie, siamo spinti a ragionamenti che dicono che bisogna fare
economia dell'acqua, c'è tutto uno sforzo educativo anche nelle
scuole per insegnare ai bambini a non lasciare il rubinetto
dell'acqua mentre si lavano i denti, cioè questo è un problema
oggettivo. Quindi la percezione delle comunità rispetto al fatto di
avere bisogno o meno di acqua può essere di tipo diverso. Mettere
in discussione questa cosa sicuramente non è un'operazione da fare
in fretta e furia, sono d'accordo che l'Amministrazione regionale
da tempo fa convegni sull'acqua... l'intenzione era quella di dire
che questo è un problema su cui si fissa l'attenzione del
Consiglio.
Io non trovo nulla di strambo che il Consiglio regionale dica
alla commissione... è naturale che la cosa possa partire
dall'interno della commissione come percorso autonomo, ma è anche
naturale che nell'ambito di una discussione che viene fatta in
Consiglio regionale si dica a quella commissione di cercare di
seguire con attenzione questo argomento! Non mi sembra così
eterodosso, mi sembra una procedura che voglio andare a verificare,
forse abbiamo persino già utilizzato. Dal mio punto di vista
l'intenzione era un'intenzione seria, non demagogica, non volta a
fare strane operazioni, ma volta a fare chiarezza e volta a dare
quella certezza di dati oggettivi alla popolazione per rassicurarla
rispetto alle scelte che l'Amministrazione fa.
Sappiamo che in passato lo sfruttamento di energie industriali
alle volte ha ecceduto nei rapporti con l'ambiente, quindi il fatto
di dire che vogliamo essere rispettosi dell'ambiente non vuol dire
che non si fanno le cose, ma che oggi si fanno in un'ottica
diversa, un'ottica che non è dannosa per l'ambiente, e che
addirittura in alcuni casi alcuni interventi diventano premianti
per lo stesso ambiente. Possono addirittura avere ricadute positive
per l'ambiente, perché ci sono dei bacini idrici che creano dei
microclimi particolari che fanno nascere delle condizioni
ambientali addirittura favorevoli.
Quindi non è che avere attenzione per l'ambiente voglia dire
fermare progressi economici; avere attenzione per l'ambiente può
voler dire addirittura fare un salto di qualità per lo sviluppo
economico e per la comunità tutta; questo era lo spirito del
documento, quindi noi rimaniamo legati a questo tipo di
documento.
Président
- La parole au Président de la Région,
Rollandin.
Rollandin (UV)
- Grazie, Presidente.
Questa risoluzione è stata scritta in collegamento con la
petizione; la petizione credo abbia avuto un ampio dibattito dal
quale sono emersi due fatti molto importanti: che le petizioni
devono essere prese in considerazione per quello che esprimono e
poi, se sono più specifiche nei quesiti, la commissione le esamina
con quello spirito, oppure le esamina per quello che vogliono dire,
cioè porre un'attenzione ad un problema legato, nel caso specifico,
ad un intervento nella zona. Credo che le conclusioni unanimi a cui
si è giunti come commissione diano il senso del dibattito avvenuto,
che in questo caso è stato riportato in aula, quindi abbiamo
sentito tutte le argomentazioni da un punto di vista tecnico e da
un punto di vista politico.
Adesso si è voluta inserire questa risoluzione, che tocca due
aspetti di per sé molto diversi: un primo aspetto che è, come è
stato ricordato dai colleghi che mi hanno preceduto, di portata
mondiale. Vorrei ricordare che su questi temi dell'ambiente,
dell'acqua, ci sono non solo confronti regionali, nazionali,
internazionali, ma ci sono stati poco tempo fa, a Copenhagen, degli
interventi a livello mondiale che non hanno trovato un accordo in
senso generale, per cui ci si accontenta di avere risoluzioni in un
certo indirizzo.
Anche sulla stessa evoluzione del clima, pur concordando unanimi
che è cambiato, non tutti hanno la stessa prospettiva per il
futuro. Il clima è come la finanza e la previsione dei terremoti:
tutti il giorno dopo dicono che avevano registrato, ma mai nessuno
lo dice il giorno prima. Così ci sono esempi da sempre, tutti
stanno cercando di avere degli strumenti che meglio ci preparino a
certi eventi, ad oggi però non ci sono. Questo non vuol dire non
essere attenti a quello che succede, alle indicazioni, che noi
condividiamo, sull'ambiente, e così via; questo, per quanto
riguarda questa prima parte, credo non possa essere oggetto di
approfondimento e risoluzione dalla commissione. La commissione può
dibattere di quello che crede, analizzare un aspetto o due, legati
a queste problematiche che sono oggetto di studi a livello
mondiale, e con risoluzioni che di volta in volta non sono neanche
coincidenti, perché ci sono pareri discordi. Quindi è impossibile
che ci sia con la commissione una definizione che porti elementi in
più di conoscenza; la commissione potrà approfondire alcune
tematiche con riferimento a quello che succede in Valle
d'Aosta.
Per quanto riguarda le regole con cui si precisa che le
amministrazioni vanno ad esaminare le proposte di interventi che
sono in questo caso di utilizzo e sfruttamento dell'energia
rinnovabile dell'acqua, qui ci sono regole precise che vengono
affidate all'esame degli uffici competenti, che hanno una loro
definizione. Quindi sono due punti già normati: ecco perché,
dicendo "no" alla risoluzione, non vorremmo che questo passasse
come un "no" a questi approfondimenti. È un "no" legato al fatto
che da una parte l'argomento è talmente complesso che non crediamo
ci sia la possibilità di aggiungere qualcosa nel momento in cui la
commissione con queste tematiche va a proporsi e, dall'altra parte,
è già talmente normato e così chiaro che non porterebbe a nulla di
più. La fase conoscitiva, quelle che sono le richieste, fra l'altro
sempre in movimento, perché oggi facciamo il punto... oggi ci sono
40, domani sono 42, sono 45... quindi è un'evoluzione continua a
seconda delle domande che vengono presentate.
Ecco le ragioni per cui, pur condividendo molte delle
sollecitazioni che sono venute sull'attenzione all'acqua, tematica
che è ripresa ciclicamente quando si parla dell'utilizzo dell'acqua
sotto i vari profili - tutto questo è correttissimo, si cerca di
fare la massima attenzione all'uso della stessa -, questo non ci
porta ad approvare questa risoluzione; quindi sulla risoluzione
voteremo contro.
Président
- Je soumets au vote la résolution qui
récite:
Risoluzione
Il Consiglio regionale della Valle d'Aosta/Vallée
d'Aoste
Evidenziati gli effetti sempre più preoccupanti dei mutamenti
climatici in atto sul pianeta ed in particolare sui territori
montani, in primis sulle riserve idriche;
Constatata la crescente preoccupazione dei cittadini e delle
collettività locali in ragione dell'utilizzo futuro
dell'acqua;
Ricordato l'incremento continuo del numero di domande di
concessione presentate negli ultimi anni per la costruzione di
nuove centrali idroelettriche nel territorio regionale;
Ritenuto di dover mantenere alta l'attenzione sull'utilizzo
di un elemento essenziale quale l'acqua, onde garantirne l'adeguata
disponibilità ai fini umani, agricoli e ambientali;
Impegna
la Commissione consiliare competente ad effettuare, entro la
fine del mese di ottobre prossimo, una valutazione delle
conseguenze del cambiamento climatico sulle riserve d'acqua ad uso
alimentare ed agricolo ed una ricognizione delle domande presentate
per la realizzazione degli interventi finalizzati alla produzione
di energia elettrica e dei possibili impatti complessivi.
F.to: Bertin - Patrizia Morelli - Louvin - Chatrian -
Giuseppe Cerise - Donzel - Rigo
Conseillers présents: 32
Votants: 29
Pour: 7
Contre: 22
Abstentions: 3 (Lattanzi, Tibaldi, Zucchi)
Le Conseil n'approuve pas.
