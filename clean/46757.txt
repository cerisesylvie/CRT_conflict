Classificazione
AGRICOLTURA
AMBIENTE
Flora e fauna



Oggetto del Consiglio n. 3136 del 10 gennaio 2024 - Resoconto
OGGETTO N. 3136/XVI - Interpellanza: "Nuova strategia
preventiva dei possibili danni gravi derivanti dalla concentrazione
di branchi della specie lupo sul territorio regionale".
Sammaritani (Presidente) -
Passiamo all'ordine del giorno
n. 35.
Per la presentazione, la parola al consigliere Planaz.
Planaz (RV) -
Torniamo a parlare di lupi e non tanto di
predazione ma di gestione della specie lupo a livello europeo e a
livello italiano.
Illustrerò, come avete visto e magari avete già potuto appurare
nelle premesse, la gestione di questa specie a livello europeo.
Qui faccio un appello: ci avviciniamo alle elezioni dell'Unione
Europea, ci sono migliaia di regole da uno Stato all'altro, in
questo caso anche confinanti, su una gestione di una specie che per
molte persone è una risorsa, e purtroppo per altre che si trovano a
lavorare a contatto per il lavoro, specialmente in agricoltura,
cacciatori o quant'altro, lo vedono come un animale più nocivo che
un animale che possa dare delle risorse; questa interpellanza nasce
dal fatto che in quasi tutta Europa c'è stata una gestione diversa
in ogni Stato.
Alcuni Stati, ad esempio la Svizzera - che è vicina a noi ma non
è dentro l'Unione europea, però ha firmato assieme agli Stati
d'Europa la Convenzione di Berna, per la protezione della classe
delle specie protette o particolarmente protette, come nel caso del
lupo - hanno attivato un piano di prelievo perché ormai la
popolazione dei lupi non è più in via di estinzione e mette a
rischio non solo tutte le attività agricole più piccole, che
rischiano addirittura di chiudere, ma anche la parte di fauna
selvatica che è soggetta a predazioni dei grandi carnivori; per la
Valle noi fortunatamente parliamo solo di lupo, che è qua vicino a
noi.
Hanno attivato un piano di caccia vicino a noi. Sappiamo tutti
che gli animali possono attraversare i confini da uno Stato
all'altro senza bisogno del passaporto, perché per fortuna loro non
ne hanno necessità.
Visto che parte del territorio svizzero è confinante con la
nostra regione, vista la politica di riforme sulla caccia adottata
dallo stesso, non si corre il rischio di aumentare la popolazione
dei lupi nel territorio valdostano, che attualmente può godere di
una maggiore protezione. La maggiore protezione è riferita al lupo,
perché se si trova braccato o cacciato in un territorio vicino è
normale che, sconfinando o spostandosi, possa entrare nella nostra
regione, aumentare la popolazione e recare ancora più danni nella
nostra regione.
Il secondo quesito: "Qual è la nuova strategia preventiva di
danni gravi che intenda porre in essere sul territorio, alla luce
della posizione espressa dalla Commissione Europea, dei dati ISPRA
e delle previsioni della legge che abbiamo adottato".
Lei, Assessore, è stato uno dei primi firmatari di quella legge
e, le dico la verità, io mi aspettavo un altro approccio sulla
gestione di questo animale.
Ci sono anche altri Stati: la Svezia, che ha più del triplo
della superficie dell'Italia, ha adottato un piano di controllo:
contano al loro censimento 450 esemplari e li vogliono diminuire al
di sotto dei 300.
Noi dai dati ISPRA del 2018-2019 - lo sappiamo tutti, ormai
l'abbiamo detto e ridetto - eravamo a più di 3.300 capi censiti; il
nostro gruppo non riesce a capire perché lo Stato italiano abbia
tutta questa paura d'intervenire e di prendere decisioni, anche poi
a seguito della proposta della Commissione Europea che ha
dichiarato che la concentrazione di branchi di lupi è diventata un
pericolo reale per il bestiame e potenzialmente anche per gli
esseri umani.
Queste sono le parole della Presidente della Commissione europea
che ha avanzato la proposta di declassare la specie lupo da
"particolarmente protetta" a "protetta".
Io mi chiedo: noi Valdostani, autonomisti, cosa aspettiamo a
fare qualcosa.
Questo fare qualcosa non è prendere il fucile e andare a sparare
i lupi - io non l'ho mai chiesto, magari l'ho pensato tante volte
ma non l'ho mai chiesto - però almeno portare a conoscenza degli
enti competenti, come ISPRA, le problematiche che ci sono nella
nostra regione, perché se noi non facciamo i primi passi e
continuiamo a dire che nella nostra regione non c'è nessun problema
e che non ci sono - come ha detto lei, Assessore, una volta - casi
di lupi problematici, mi sembra che lei viva in quel paese che
abbiamo citato prima dove ci sono le contraffazioni di Fontina e
nessuno qui lo sapeva, perché qui di problematiche ce ne sono
tante; è solo che alla fine la gente un po' si è abituata a
convivere con queste problematiche, però se si va ad ascoltare i
cacciatori e i guardaparco, che sono a contatto stretto e conoscono
il bosco, essi evidenziano che c'è un cambiamento totale della
fauna selvatica, soprattutto nei caprioli, e che non è un
non-problema il numero elevato di lupi nella nostra regione e in
Italia, perché va a causare danni anche ad altre specie.
Perché dobbiamo far scomparire delle specie come il capriolo,
poi dopo il capriolo arriverà il cervo e dopo il cervo il camoscio
e supportare solo una specie che oggi, purtroppo, al di là di
qualche caso, reca molti danni e che non sempre si riescono a
risarcire perché, al di là dei rilievi che vengono effettuati per
dimostrare effettivamente che quell'attacco sia stato effettuato da
un lupo, bisogna poi anche avere le risorse per risarcire chi ha
subito il danno.
A me sembra giusto che, al di là dei danni, ogni animale debba
essere tutelato da noi in qualsiasi modo e il più possibile.
Per questo, visto che un po' attorno a tutto il nostro arco
alpino si sono attivati per gestire, purtroppo in modo diverso, e
io l'ho sempre detto: se noi non controlliamo questa specie già
dall'inizio, arriveremo a un punto che dovremo attivare delle
campagne di controllo degli animali, che si potevano evitare.
È normale che oggi, avendo cibo da tutte le parti, e poi con
degli inverni miti come stiamo passando, anche queste specie hanno
più possibilità di sopravvivenza, di aumentare i numeri e di
aumentare anche tutte le problematiche.
Aspetto di sentire la sua risposta e di capire quali siano stati
i provvedimenti presi al riguardo.
Presidente -
Per la risposta, la parola all'assessore
Carrel.
Carrel (PA) -
Parto dalla chiusura del suo intervento,
anche se è un po' fuori dalle domande che ha fatto
nell'interpellanza.
Quello che stiamo facendo, come Regione, è un lavoro politico
presso la CPA per cercare di avere finalmente un piano di gestione
del lupo che - come lei sa e come ho già purtroppo ribadito anche
in seno al Consiglio regionale - è un piano attualmente che non
trova l'accordo di tutte le Regioni, quindi è un piano che non
possiamo ancora approvare e portare al Ministero.
Questo piano però non risolve la questione del lupo, quindi come
Regione ci stiamo muovendo in quella direzione.
Tornando all'oggetto della sua interpellanza, lei ci chiede "Se
visto che la parte del territorio svizzero confinante con la nostra
regione, e vista la politica di riforma sulla caccia adottata dallo
stesso, non si corre il rischio di aumentare la popolazione dei
lupi nel territorio valdostano"; in primis credo che sia opportuno,
per una giusta informazione, ribadire che attualmente
l'abbattimento dei lupi, autorizzato dalla Svizzera, è stato
sospeso dal Tribunale amministrativo federale, la sospensione è
stata confermata anche la settimana scorsa e quindi, a fronte di un
ricorso, attualmente in Svizzera non vi è la possibilità di
abbattere i lupi, ma, anche se vi fosse questa possibilità, non
vediamo - e con i tecnici e gli uffici ci siamo confrontati - il
rischio che lei ha giustamente sottolineato nelle sue premesse di
avere dei lupi svizzeri che vengano in Italia in quanto sono più
tutelati.
Anzi, attualmente in Valle d'Aosta vi sono dieci branchi che
difendono attivamente il loro territorio soprattutto nei confronti
di lupi non appartenenti al branco che potrebbero accidentalmente
invadere il loro spazio.
Questi dieci branchi, di fatto, si dividono il territorio
regionale e non vediamo la possibilità che vi sia un'entrata di
altri branchi da parte della Svizzera del Canton Vallese; vediamo
piuttosto la possibilità che i nostri, se diminuiscono i lupi in
Svizzera, possano andare di là, ma non il contrario.
Per quanto riguarda la seconda domanda: anche noi abbiamo preso
atto delle dichiarazioni, quindi dell'annunciata volontà della
Commissione Europea di rivedere lo status di protezione della
specie in virtù del fatto che la popolazione del lupo ha raggiunto
ormai dimensioni tali - lo ha ben detto lei, in tutta Europa,
quindi non solo in Italia - da permettere finalmente di parlare di
gestione e non solamente di conservazione, ma queste sono ancora
delle parole che non si sono tramutate in atti.
Nel momento in cui si tramuteranno in atti, e quindi lo status
sarà modificato, come Regione Valle d'Aosta - e grazie anche alla
legge che come ha ben ricordato mi vede tra i firmatari -
sicuramente è nostra intenzione vagliare tutte le possibilità che
si apriranno per gestire al meglio il fenomeno lupo, proprio perché
crediamo che sia nostro dovere tutelare tutte le specie in via
d'estinzione, tra cui anche la nostra razza valdostana, quindi
anche i nostri bovini ma non solo: pensiamo agli ovicaprini,
pensiamo a tutta la nostra fauna, che lei ha ben ricordato.
È nostra intenzione gestire il fenomeno lupo, ovviamente
all'interno delle norme europee, ma come politica regionale stiamo
lavorando insieme ad altri Assessori per portare quanto prima
nuovamente in discussione, e speriamo all'approvazione, il piano di
gestione del lupo a livello nazionale e premiamo perché a livello
nazionale si vada nella direzione - quindi anche come politica
europea - del riconoscimento di un cambio di status.
Presidente -
Per la replica, la parola al consigliere
Planaz.
Planaz (RV) -
Da quanto ne so io, parto dalla sua prima
risposta che è riferita alla Svizzera: sì, sono stati sospesi gli
abbattimenti ma a seguito delle quote che erano state assegnate,
come per qualsiasi specie. Se non è così, andrò a informarmi,
perché se mi parla della scorsa settimana, era stato impugnato,
comunque qualche lupo era stato prelevato, di questo ne sono
certo.
Poi se non è stata più autorizzata la caccia, mi sembra che era
a causa del prelievo che era stato deciso di effettuare, perché mi
sembra che anche loro parlano di dieci o quindici branchi e
volevano portarli a dieci in un territorio come quello della
Svizzera, e questo dovrebbe già farci pensare, perché lei mi ha
parlato di dieci branchi nella nostra regione. Questo vuol dire che
il nostro piccolo territorio ha la capienza per mantenere i lupi
che ci sono nel territorio svizzero; lascio pensare a lei la
differenza che c'è tra la nostra regione e il territorio
svizzero.
Poi lei mi ha parlato della volontà dell'Unione Europea, e a me
fin qua sta bene. La Presidente della Commissione Europea ha
espresso con un documento questa proposta e lei dice: "Noi
aspettiamo che facciano qualcosa gli altri, anche da parte del
Ministero".
Ma lei - dopo che abbiamo presentato un documento assieme, dove
c'era la possibilità, dopo tutte le verifiche, di intervenire -
come Giunta regionale della Regione Autonoma Valle d'Aosta, al di
là di tutti gli aspetti scientifici che dovete aspettare, (e non so
cosa dovete ancora aspettare), qual è il vostro documento e la
vostra volontà riguardo a questa problematica?
Non possiamo fare un documento che metta nero su bianco la
volontà politica, come abbiamo fatto con quella legge che non è mai
stata attuata, perché a oggi ISPRA non ha neanche i dati reali
della situazione di lupi nella nostra regione, io mi chiedo: va
bene la Commissione Europa, il Ministro e finché ce n'è, ma la
nostra regione... noi siamo qui, conosciamo il nostro territorio e
le nostre problematiche, abbiamo una conduzione del bestiame che è
diversa da altre regioni, che queste problematiche le vivranno
sempre dopo di noi, anche se arrivano denunce di attacchi di
animali anche dentro le stalle, adesso non c'è neanche più bisogno
di parlare di misure di prevenzione perché tanto ormai entrano
nelle stalle perché sono talmente confidenti... mi lascio prendere
un po' dall'emozione su questi discorsi perché li vivo in prima
persona.
Io vorrei conoscere la vostra volontà per questo 2024. Ci sono
anche le elezioni europee, andremo a rafforzare il documento della
Presidente della Commissione Europea dove diciamo: "Va bene, la
Valle d'Aosta è d'accordo ad aprire un dibattito o una gestione di
questa specie e vedere i dati reali di quali siano i danni, la
convivenza e l'impatto di quest'animale nella nostra regione" e
vediamo se portando anche questo documento a livello nazionale ci
porta dei risultati, sennò lo faremo noi con una mozione - lo
anticipo già - e vedremo qual è il risultato di quest'Aula.
