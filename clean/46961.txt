Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 3309 del 21 febbraio 2024 - Resoconto
OGGETTO N. 3309/XVI - Interrogazione: "Stato dell'arte dei
lavori previsti all'Alpenfauna Museum di
Gressoney-Saint-Jean".
Bertin (Presidente) -
Punto n. 20 all'ordine del giorno.
Risponde l'assessore Sapinet.
Sapinet (UV) -
Grazie collega Minelli, che ci chiede:
"qual è lo stato dell'arte dei lavori previsti all'Alpenfauna
Museum e quando si prevede di riaprire al pubblico la struttura".
Riguardo al primo quesito, il progetto esecutivo dei lavori di
manutenzione straordinaria, relativi agli adeguamenti impiantistici
e architettonici del museo Beck Peccoz di proprietà regionale, sito
nel comune di Gressoney-Saint-Jean, è stato approvato con
provvedimento dirigenziale n. 2219 in data 17 aprile 2023.
Contestualmente, con il medesimo atto, è stato approvato
l'affidamento dei lavori indicati all'operatore economico
individuato a seguito di apposita procedura, ai sensi dell'articolo
1, comma 2, lettera a), del decreto-legge 76/2020, convertito dalla
legge 120/2020 e le successive modificazioni. A seguito dell'esito
positivo delle procedure di verifica dei requisiti previsti dalla
legge, è stato successivamente stipulato il relativo contratto con
l'operatore economico individuato e si è proceduto con la consegna
dei lavori in data 30 agosto 2023. I lavori procedono regolarmente
con esito positivo e nel rispetto dei tempi contrattuali previsti,
ad oggi si può stimare una percentuale di lavori ultimati pari
all'85%. La fine dei lavori è prevista per il 27 febbraio prossimo
cui andranno aggiunti quindici giorni per la conclusione delle
opere di piccole entità e di rifinitura. Successivamente saranno
eseguiti i collaudi tecnici e la presentazione della SCIA ai vigili
del fuoco indicativamente entro i trenta giorni successivi, quindi
l'apertura al pubblico della struttura arriverà presumibilmente
nella tarda primavera una volta appunto conclusi i lavori e
presentata la SCIA alle autorità competenti.
Presidente -
Per la replica, la parola alla collega
Minelli.
Minelli (PCP) -
Grazie Assessore per la risposta.
Ricorderete che avevo posto il problema un anno e mezzo fa, a
giugno 2022, era stata una mia interrogazione scritta a cui
l'allora Assessore
a interim
all'ambiente aveva ricordato -
mi era così stato detto - che a maggio 2022 era stata data
autorizzazione ai lavori, mancava ancora il parere della
Sovrintendenza però poi si sarebbe potuto cominciare a fare i
lavori. Poi l'assessore Lavevaz aveva concluso la sua risposta
scrivendo: "Si può stimare che l'apertura al pubblico della
struttura possa avvenire a partire dalla stagione invernale del
2023". La stagione invernale del 2023 doveva essere quella che si
sta concludendo, in pratica, perché manca più o meno un mese alla
chiusura della stagione. Ora lei ci dice che la fine lavori è
prevista per il prossimo 27 febbraio e io spero che sia il 27
febbraio di quest'anno e che l'apertura sarà per la tarda
primavera. Credo che sia più che importante che si concluda questo
lavoro, ricordo che l'Alpenfauna Museum è chiuso praticamente
dall'autunno del 2021, quindi sono due anni e mezzo, per fare
questi lavori, che sono sicuramente importanti ma il tempo che
hanno richiesto è un tempo davvero molto lungo.
L'Alpenfauna Museum costituisce una parte importante
dell'offerta turistica non soltanto del Comune di
Gressoney-Saint-Jean ma anche di tutta la Valle del Lys e questa
mancata riapertura per la stagione invernale, considerato anche che
Gressoney vive un problema di carenza di neve, che c'è una
richiesta di poter effettuare anche altre attività diversificate...
comunque è stato un peccato. Speriamo davvero che questi tempi
vengano rispettati e che per l'inizio della stagione estiva si
possa aprire; l'ideale credo a questo punto, visti i lunghi
ritardi, è che almeno per giugno 2024, quindi potremmo pensare alla
data di San Giovanni, che è la festa patronale di
Gressoney-Saint-Jean, per avere finalmente la riapertura
dell'Alpenfauna Museum, le do anche un suggerimento per
un'eventuale inaugurazione dell'edificio ristrutturato!
