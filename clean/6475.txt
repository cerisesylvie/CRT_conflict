Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 958 del 29 novembre 1984 - Resoconto
OGGETTO N. 958/VIII - DISEGNO DI LEGGE CONCERNENTE: "AUMENTO
LIMITATAMENTE ALL'ANNO 1984, DELL'AUTORIZZAZIONE DI SPESA PREVISTA
PER L'APPLICAZIONE DELLA LEGGE REGIONALE 9 MAGGIO 1963, N. 12,
CONCERNENTE L'ISTITUZIONE DELL'ENTE VALDOSTANO PER L'ARTIGIANATO
TIPICO".
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Con questo finanziamento all'EVART, per
una cifra totale di 260 milioni, l'Amministrazione regionale compie
un'ulteriore passo verso il superamento dei problemi che hanno
investito l'ente.
Con 260 milioni si sana completamente la situazione debitoria
dell'ente accumulata fino al 31 dicembre 1983, si immettono 73
milioni in un fondo sufficiente per far fronte alla cessazione dal
servizio del personale e si integra il contributo del 1984 con 5
milioni in più rispetto ai 260 stabiliti. Inoltre si cercherà di
superare anche quei problemi di ordine gestionale e funzionale,
razionalizzando e ristrutturando l'ente. Con una deliberazione del
31 agosto 1984, la Giunta regionale proponeva al Presidente lo
scioglimento del Consiglio di amministrazione dell'EVART, in
seguito alle dimissioni del Presidente e del Direttore, e la nomina
di un Commissario reggente. A questa deliberazione di Giunta
seguivano due decreti, l'uno del 24 ottobre, che stabiliva lo
scioglimento del Consiglio di amministrazione dell'EVART, e l'altro
del 12 novembre che nominava un commissario reggente per sei mesi,
con l'impegno di ristudiare l'intero problema.
L'obiettivo è di assicurare ad una realtà valdostana ricca di
tradizione, qual'è quella dell'artigianato tipico, uno strumento in
grado di valorizzare le energie e le capacità. Il debito accumulato
dall'ente è in gran parte dovuto alla sperequazione esistente, nei
vari esercizi fino al 31/12/1983, tra i contributi regionali e le
effettive necessità finanziarie dell'ente. Questa sperequazione è
stata causata anche dai ritardi nella predisposizione e
presentazione dei bilanci di previsione e di rendiconto; il tutto
si è poi tradotto in un ritardo nei pagamenti agli artigiani.
Voglio ricordare che, per sua natura, l'EVART non attua forme
commerciali di tipo tradizionale, cioè non acquista e rivende gli
oggetti consegnati dagli artigiani aggiungendo una qualche
percentuale. Essa ha in deposito gli oggetti e li rivende ai prezzi
stabiliti dagli artigiani, per cui il contributo regionale serve a
fare sopravvivere questo organismo. Per quanto riguarda i progetti
ed i programmi di ristrutturazione e rimodernamento dell'ente,
compito a cui è chiamato il Governo regionale, faccio presente che
la materia verrà portata alla Commissione competente in modo che
possa essere fatto un esame complessivo della situazione.
Anticipo solo che l'Ente è stato istituito nel lontano maggio
1963 e che in questo momento funzionano cinque punti di vendita,
perchè la sede di Courmayeur è stata chiusa nel settembre del l'83.
I dipendenti sono 9 di cui 4 ad Aosta ed uno in ciascuno dei centri
di Gressoney, Valtournenche, Antagnod e Cogne. Questi sono alcuni
dei dati che possono servire per eventuali richieste di
chiarimento.
PRESIDENTE:
Dichiaro aperta la discussione generale.
Ha chiesto la parola il Consigliere Millet; ne ha facoltà.
MILLET (P.C.I.):
Anche l'EVART dimostra che in questi
anni la Giunta regionale ha attuato un sistema di governo nel quale
ci si accorge sempre tardi che le cose non vanno. E' nostro dovere
dire alcune cose (che possono sembrare ovvie) solo per impedire che
si affermi che non si sapevano: infatti c'è l'abitudine di
affermare che ci si è trovati con una patata calda in mano senza
saperlo!
Lo Statuto dell'EVART dice: "Il Presidente della Giunta
regionale ha facoltà di fare eseguire ispezioni per accertare il
regolare funzionamento dell'attività dell'ente" (evidentemente non
mi riferisco al Presidente attuale, ma a quelli precedenti): se mi
ricordo bene l'ex Assessore Pollicini, quando si discuteva in
precedenza dell'argomento, affermò che dal 1971 non si facevano i
conti consuntivi. Ciò è molto strano, perchè poteva essere uno dei
modi per attuare un certo tipo di ispezione. Anzi, a questo punto
mi piacerebbe sapere quante ispezioni ha disposto il Presidente
della Giunta e se non ci sono state esiste una sua responsabilità
perchè è venuto meno ai compiti di controllo.
Nel verbale di una deliberazione dell'adunanza del 20 luglio
dell'EVART si dice: "Si approvano in via sanatoria i conti
consuntivi relativi agli anni '80, '81, '82". Io penso che dal 1969
al 1971 si sia usato lo stesso procedimento che, già di per sé, è
una grave negligenza amministrativa, ma a me interessa sapere chi
era il responsabile.
Nella votazione noi ci asterremo perchè ravvisiamo in questa
gestione dell'EVART un metodo di governo che deve essere combattuto
fino in fondo. Esistono delle responsabilità e ognuno deve
assumersi le proprie: quando si accetta un incarico, si deve anche
tener conto del fatto che non ci sono solo gli onori, ma ci sono
anche gli oneri!
Quando l'ex Assessore Pollicini aveva posto in Commissione
questo problema, noi eravamo d'accordo, perchè era necessaria una
puntualizzazione per arrivare ad una nuova gestione di questo ente,
che noi riteniamo importante per la Valle d'Aosta.
Noi ci asteniamo perchè riteniamo che gli artisti che hanno
portato i propri oggetti non debbano pagare per delle
responsabilità non loro. Dal momento che la Regione quest'anno ha
stanziato 530 milioni e nel prossimo bilancio ne pagherà altri 500,
invito l'Assessore ad avviare dal prossimo anno una nuova gestione
dell'ente, ribadendo, però, in modo chiaro, le funzioni e le
responsabilità di ciascuno con tutto quello che comportano.
Se continuiamo come per il passato, la Regione seguiterà a
pagare e nessuno verrà chiamato a rispondere: questo non è un modo
di amministrare la cosa pubblica!
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi voteremo a favore di questo
provvedimento a condizione che, sull'intera vicenda, si faccia luce
in commissione.
Il problema deve essere sviscerato in tutte le sue sfumature, al
fine di mettere un punto fermo su questo tipo di gestione e anche
per dare una valutazione sull'opportunità o meno di mantenere in
vita un ente che finora ha dato scarsi risultati.
PRESIDENTE:
Ha chiesto la parola il Consigliere Berti; ne
ha facoltà.
BERTI (Art. e Comm. Vald.):
L'obiettivo principale
dell'EVART era quello di valorizzare l'artigianato tipico e di dare
una certa collaborazione agli artisti che portavano i loro oggetti;
era un centro di smistamento commerciale per favorire la
vendita.
Purtroppo questi obiettivi non sono stati raggiunti ed il
"carrozzone" dell'EVART ha avuto solo una funzione politica, con
evidenti risultati negativi; mi dispiace dirlo, perchè ho sempre
creduto in questo ente e soprattutto nella valorizzazione di pezzi
pregiati, il che ha dato modo ai nostri artigiani di essere
conosciuti anche oltre frontiera. In questi ultimi mesi, l'EVART ha
fatto acqua da tutte le parti e ci troviamo con un deficit perchè i
responsabili non si sono mossi al momento opportuno, quando poteva
essere rivista tutta la faccenda.
Io voterò a favore di questo provvedimento con la
raccomandazione di rivedere in Commissione tutta la struttura di
questo ente, che deve essere potenziato. Se andiamo avanti di
questo passo nel giro di due anni dovrebbe essere sciolto (infatti
anche gli artigiani non portano più i loro prodotti perchè l'ente
non li pubblicizza e quindi non sono venduti). Anche il personale
dovrebbe essere più sensibilizzato ed incentivato per ripotenziare
e rilanciare l'immagine dell'EVART.
PRESIDENTE:
Dichiaro chiusa la discussione generale.
Ha chiesto la parola l'Assessore all'Industria, Commercio,
Artigianato e Trasporti Lanivi; ne ha facoltà.
LANIVI (A.D.P.):
Credo di non dover fare nessuna replica
particolare; ribadisco l'impegno di portare l'intera questione
nella Commissione competente, do ve fornirò chiarimenti con dati
più precisi di quelli che ho esposto oggi.
PRESIDENTE:
Passiamo all'esame dell'articolato.
Do lettura dell'articolo 1:
Art.
1
E' autorizzata, limitatamente all'anno 1984, la maggiore
spesa di lire 260 milioni per l'erogazione del contributo annuale
all'Ente Valdostano per l'artigianato tipico ai sensi dell'art. 3
della legge regionale 9 maggio 1963, n. 12.
Il contributo annuale viene erogato, nella misura di lire
530
milioni, con deliberazione della Giunta regionale,
tenuto conto della necessità dell'Ente.
PRESIDENTE:
Se nessuno chiede la parola metto in
approvazione l'articolo 1 testé letto:
ESITO DELLA VOTAZIONE
Presenti: 25
Votanti: 22
Favorevoli: 21
Contrari: 1
Astenuti: 3 (Bajocco, Mafrica e Millet)
Il Consiglio approva.
PRESIDENTE:
Do lettura dell'articolo 2:
Art.
2
Le spese derivanti a carico della Regione per l'applicazione
della presente legge graveranno sul Capitolo 36500 della parte
spesa del bilancio preventivo della Regione per l'anno
1984.
PRESIDENTE:
Se nessuno chiede la parola metto in
approvazione l'articolo 2 testé letto:
ESITO DELLA VOTAZIONE
Presenti: 25
Votanti: 22
Favorevoli: 21
Contrari: 1
Astenuti: 3 (Bajocco, Mafrica e Millet)
Il Consiglio approva.
PRESIDENTE:
Do lettura dell'articolo 3:
Art. 3
Alla copertura dell'onere relativo si provvede mediante
riduzione di pari importo dello stanziamento iscritto al Capitolo
50000 "Fondo globale per il finanziamento di spese per
l'adempimento di funzioni normali (Spese correnti)" della parte
spesa del bilancio di previsione della Regione per l'anno 1984, di
cui lire 180 milioni a valere sull'intervento previsto
nell'allegato n° 8 al bilancio stesso Settore 2 - Sviluppo
economico, relativo all'aumento dell'autorizzazione di spesa
prevista dalla legge regionale 24 dicembre 1982, n. 97 (Contributi
all'E.V.A.R.T.), e lire 80 milioni a valere sugli interventi
previsti nello stesso allegato n° 8, settore 5
Formazione
professionale, relativi ai contributi per iniziative di formazione
professionale tramite i centri a gestione convenzionata, sui quali
rimane, di conseguenza, disponibile il minore importo di lire 520
milioni.
Al bilancio di previsione della Regione per l'anno 1984 sono
apportate le seguenti variazioni:
PARTE SPESA
- variazione in diminuzione:
Cap. 50000 - Fondo globale per il finanziamento delle spese
per l'adempimento di funzioni normali
(Spese correnti)
£. 260.000.000.=
- variazione in aumento:
Cap. 36500 - Contributi all'Ente Valdostano per l'artigianato
tipico.
Legge regionale 9 maggio 1963, n. 12 -
Legge regionale 30 gennaio 1981, n. 10 -
Legge regionale 24 dicembre 1982, n. 97 -
Legge regionale 28 dicembre 1982, n. 76
Legge regionale 9 luglio 1964, n. 38 -
Legge regionale
£. 260.000.000.=
PRESIDENTE:
Se nessuno chiede la parola metto in
approvazione l'articolo 3 testé letto:
ESITO DELLA VOTAZIONE
Presenti: 25
Votanti: 22
Favorevoli: 21
Contrari: 1
Astenuti: 3 (Bajocco, Mafrica e Millet)
Il Consiglio approva.
PRESIDENTE:
Do lettura dell'articolo 4:
Art. 4
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come Legge della Regione.
PRESIDENTE:
Se nessuno chiede la parola metto in
approvazione l'articolo 3 testé letto:
ESITO DELLA VOTAZIONE
Presenti: 25
Votanti: 22
Maggioranza: 18
Favorevoli: 21
Contrari: 1
Astenuti: 3 (Bajocco, Mafrica e Millet)
Il Consiglio approva.
PRESIDENTE:
Il Consiglio è chiamato ora ad esprimersi per
votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 27
Votanti: 24
Favorevoli: 23
Contrari: 1
Astenuti: 3 (Bajocco, Mafrica e Millet)
Il Consiglio approva.
