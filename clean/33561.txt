Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1683 del 9 marzo 2011 - Resoconto
OGGETTO N. 1683/XIII - Interpellanza: "Rimborso ai lavoratori
idraulico-forestali delle spese per il raggiungimento delle sedi di
lavoro disagiate".
Interpellanza
Avendo appreso che l'Assessorato all'Agricoltura e Risorse
Naturali ha intenzione di non rimborsare più i lavoratori
idraulico-forestali per gli spostamenti che consentono loro di
raggiungere le disagiate sedi di lavoro;
Ricordato che l'articolo 15 (Mezzi di trasporto) del
Contratto Collettivo Nazionale addetti ai lavori di sistemazione
idraulico-forestale e idraulico-agraria del 7 dicembre 2010
prevede:
"Il datore di lavoro è tenuto a fornire al lavoratore un
efficiente mezzo di trasporto, ove richiesto per il normale
disimpegno delle mansioni affidategli.
Qualora il mezzo di trasporto non sia fornito dal datore di
lavoro ma dal lavoratore stesso questi ha diritto, a titolo di
rimborso spese, ad un'indennità pari alla tariffa ACI prevista per
la fascia di percorrenza più bassa.
Un'indennità, pari ad 1/5 del costo di un litro di benzina
super per chilometro percorso, compete anche agli impiegati qualora
prestino la propria opera nei cantieri ed usino mezzi di trasporto
propri per raggiungere il posto di lavoro dal centro di raccolta
(v. art. 54/ Parte operai).";
Rilevato inoltre che tale materia è regolamentata anche dal
CIRL agli articoli 30 per gli operai e 41 per gli
impiegati;
il sottoscritto Consigliere regionale
Interpella
l'Assessore competente per sapere se intenda effettivamente
avvallare e applicare l'interpretazione restrittiva che nega il
diritto dei lavoratori al rimborso spese per raggiungere il luogo
di lavoro.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, le
premesse le ho fatte nelle altre due interpellanze, quindi qui vado
diritto alla questione e la questione è la seguente: intanto,
rispetto a tutta una serie di ragionamenti intorno alla
delicatissima questione del lavoro precario e della società S.p.A.
"salva precari" in cui venivano inclusi anche i forestali, sebbene
con qualche mugugno di parte sindacale, si era detto che si
sarebbero fatti numerosi tavoli tecnici e quant'altro; a noi non
risulta essere così. A noi risulta che pian piano le cose vanno un
po' avanti, poi vengono date delle informazioni ai sindacati, che
le recepiscono, ma ormai la decisione è presa e spesso non è in
linea con le aspettative né dei lavoratori, né dei loro
rappresentanti sindacali.
In merito alla questione, si era detto che i lavoratori
forestali, che già non costituivano un gruppo privilegiato di
lavoratori, in quanto lavorano per un ristretto periodo dell'anno e
quindi o hanno la possibilità di integrare con altro lavoro, o
davvero è un lavoro che non consente nemmeno di tirare avanti tutto
l'anno una famiglia. Si era detto che a questi lavoratori venivano
tolte giornate di lavoro proprio per andare a recuperare dei
finanziamenti, che avrebbero permesso di costituire la società
"salva precari", quindi un prezzo da pagare non indifferente quello
di veder ridotte, si parlava - dico "si parlava", perché all'ordine
del giorno sono le sorprese nel mondo del lavoro - di una riduzione
di sedici giornate di lavoro. Sedici giornate che dovevano essere
articolate in una riduzione di dieci giornate da subito a fronte di
un'assunzione fatta dall'Amministrazione regionale in attesa della
costituzione della società "salva precari", società che poi avrebbe
lei operato le ulteriori riduzioni di quattro giornate nel periodo
di ferragosto e due giornate a fine cantiere.
Nel corso di questa procedura è emerso che ai lavoratori
idraulico-forestali non spetterebbe più il rimborso previsto per
gli spostamenti, anche qui mi risulta (credo le sia pervenuta)
una... lei prima ha citato un decreto ministeriale, questa volta
sono i sindacati che citano un contratto collettivo nazionale di
lavoro... che fa esplicito riferimento all'articolo 15 del
contratto collettivo, rinnovato il 7 dicembre 2010, dove si prevede
esplicitamente che il datore di lavoro è tenuto a fornire al
lavoratore un efficiente mezzo di trasporto, ove richiesto, per il
normale disimpegno delle missioni affidategli, qualora il mezzo di
trasporto non sia fornito dal datore di lavoro, ma dal lavoratore
stesso, questi ha diritto a titolo di rimborso, eccetera. Sulla
base di questo articolo nazionale, è stato stilato un contratto
regionale integrativo, che ha quantificato la natura del rimborso.
Ora emerge che questa operazione non sarebbe più fattibile, quindi
un'altra bella sciabolata ai lavoratori forestali, tanto si
colpisce nel mucchio, la paura è tanta, questo è l'atteggiamento:
"è già tanto che hai qualche mese di lavoro, cosa ti
lamenti!"
. Non è l'atteggiamento invece di quelli che dicono:
"non erano questi i ragionamenti che si facevano a dicembre,
quando sui giornali si invocava la "salva precari" come la salvezza
dell'universo mondo. Non si sarebbe toccato nulla, tutto come
prima, era solo una norma procedurale che avrebbe garantito a tutti
la possibilità di lavoro, adesso invece giorno per giorno scopriamo
delle novità"
. Ve ne sono altre che si aggiungono, non facciamo
neanche in tempo a fare le interpellanze, perché talmente si
aggiungono queste novità che con il Regolamento rigido del
Consiglio non riusciamo a farle. Si scopre che potrebbero sparire
dai piani di lavoro i nominativi delle persone che sono assegnate
ai cantieri. Spero che questa cosa non si avveri, perché veramente
sarebbe il segno della totale volontà di una gestione clientelare
del personale forestale. Spero che sia una voce che aleggia che
spariscono i nomi, perché le organizzazioni sindacali hanno sempre
ricevuto nel piano lavori l'indicazione precisa dei nominativi dei
lavoratori che erano assegnati ai cantieri e questa storia che
potrebbero sparire i nominativi dai piani lavori non ha
assolutamente ad aver corso!
Sappiamo che è una situazione delicata, abbiamo sostenuto la
necessità di una "salva precari", ci siamo presi la responsabilità
come partito di non ostacolare assolutamente, non abbiamo "gufato"
come altri su impegni vari, però non ci stiamo neanche a non vedere
quello che sta succedendo. Qui c'è qualcosa che non torna, ogni
giorno scopriamo che c'è una situazione peggiorativa, senza contare
che ci sono voci di ulteriori riduzioni di giornate: non è una cosa
che può essere in alcun modo tollerata! Così bisogna far fronte ad
un'emergenza che si chiama lavoro in Valle d'Aosta, pensiamo noi di
aver fatto responsabilmente la nostra parte, ma adesso non si
giochi sulla pelle di questi lavoratori!
Non capisco come, con l'impegno dei tavoli tecnici che dovevano
partire, ci debba essere così confusione fra organizzazioni
sindacali che firmano delle lettere, che le dicono che non è
corretta l'applicazione del contratto collettivo nazionale di
lavoro. Su una cosa così si fa la riunione il giorno dopo, non si
stanno dei mesi a tenere i lavoratori sul chi va là! Deve essere
chiarita questa cosa in modo assoluto, non si può girare per dei
mesi: "rimborso sì", "rimborso no"! Bisogna trovare il modo qualora
il rimborso venga meno, perché non sono né sindacalista, né
Assessore, quindi non dico che ha ragione uno o l'altro... allora
recuperiamo sul piano delle giornate lavorative, troviamo dei
meccanismi di recupero!
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Innanzitutto l'ho già accennato stamattina, ma non ho più
diritto di replicare... quando si fanno le interpellanze, secondo
me, sarebbe buona norma attenersi all'oggetto delle stesse,
altrimenti diventa un gioco un po' strano, nel senso che si parte
da una richiesta che fa da cavallo di Troia e poi si spazia a 360
gradi! Questo proprio per la delicatezza degli argomenti di cui si
parla, sarebbe una correttezza reciproca di attenersi all'oggetto
originario dell'interpellanza. Per questo - sarà magari
interpretato in maniera riduttiva - io mi limiterò a rispondere
all'oggetto su cui bisogna rispondere, perché è troppo facile
spaziare per poi non dare la possibilità di preparare le risposte
in maniera adeguata! Se sarò circoscritto nella risposta, è dovuto
a questo e non alla non volontà di riferire.
Per quel che riguarda la questione del rimborso chilometrico
agli operai o impiegati forestali, che utilizzano il proprio mezzo
per raggiungere i cantieri di lavoro, come previsto dal contratto
di lavoro, io ho una specifica che vado a rappresentare. Il decreto
legge n. 78/2010, che è stato anche richiamato fra le righe nella
presentazione dell'interpellanza, ossia le misure urgenti in
materia di stabilizzazione finanziaria e di competitività,
convertito con modificazioni in legge n. 122/2010, stabilisce
all'articolo 6, comma 12, che, a decorrere dall'anno 2011, le
amministrazioni pubbliche, fra le quali anche la nostra, non
possono effettuare spese per missioni per un ammontare superiore al
50 percento della spesa sostenuta nel 2009. Solo coloro che
svolgono funzioni ispettive - in questo ruolo possono essere
ricompresi gli impiegati forestali che hanno incarichi di direttore
dei lavori e/o preposti alla sicurezza ai sensi del decreto n.
81/2008 - sono esclusi dall'applicazione di tale norma e pertanto
ad essi può essere autorizzato l'uso del mezzo proprio e il
rimborso dell'indennità chilometrica, un quinto del prezzo di un
litro di benzina al chilometro. Cessano inoltre di avere effetto,
sempre secondo quanto disposto dall'ultimo periodo dell'articolo 6,
comma 12, anche eventuali analoghe disposizioni contenute nei
contratti collettivi nazionali e/o integrativi regionali, come nel
nostro caso per il settore di riferimento.
Va detto che la Regione ha sollevato questioni di legittimità
costituzionale anche per la questione in esame. La circolare
esplicativa del Ministero dell'economia del 23 dicembre 2010 ha
precisato che le norme in oggetto devono trovare applicazione anche
alle Regioni e Province autonome e riguardano tutti i dipendenti
pubblici, indipendentemente dal fatto che il relativo rapporto di
lavoro sia un rapporto di pubblico impiego o un rapporto di tipo
privatistico, nel caso specifico contratto idraulico-forestale.
Infatti nel decreto legge n. 78/2010 si fa riferimento per
l'applicazione di quanto sopra al personale contrattualizzato, nel
quale parrebbe ricadere anche quello idraulico-forestale; uniche a
non essere coinvolte sono le categorie dei soggetti quali i
magistrati, gli avvocati e procuratori dello Stato, personale
militare delle forze di polizia di Stato, eccetera, il cui rapporto
di lavoro continua ad essere disciplinato da fonti unilaterali. È
chiaro che la posizione della Regione è stata portata a conoscenza
delle organizzazioni sindacali, che hanno manifestato una netta
opposizione verso le determinazioni assunte. Questo è quanto in
merito all'aspetto specifico, poi per tutto il resto su cui durante
l'illustrazione dell'interpellanza il Consigliere Donzel ha
spaziato, non essendo oggetto del punto all'ordine del giorno, in
questo momento non riferisco di più.
Président
- La parole au Conseiller Donzel.
Donzel (PD)
- Non pretendo che lei mi risponda a cose che
non sono scritte, lo ribadisco, non ho mai preteso una risposta che
non fosse scritta, però neanche si può pretendere che si stia zitti
in una situazione così, perché, posto anche che questa cosa corra
nell'interpretazione che dice lei, personalmente mi farei
immediatamente un incontro con i sindacati, deciderei finalmente
chi è che ha ragione fra le due parti, ossia se l'interpretazione
amministrativa o l'interpretazione sindacale, trasmetterei
immediatamente una nota informativa a quei poveri cristi di
lavoratori che sono lì e che si chiedono da mesi:
"avremo o non
avremo il rimborso?"
. Immediatamente allora si fanno queste
semplici operazioni, si fa l'incontro, si informano le persone che
di questa cosa devono essere messe immediatamente a conoscenza,
dopodiché si fa anche un altro ragionamento. Perché, visto che
abbiamo fatto un ragionamento di risparmio e visto che questo
risparmio non era stato calcolato prima, lo si può recuperare a
valle sotto forma di giornate di lavoro, ci sono altri meccanismi,
ossia si mettono in campo delle azioni che rispondano anche ai
bisogni dei lavoratori. Qui non siamo una banda di burocrati che il
"Governo Berlusconi" ci sta massacrando con una norma dietro
l'altra e noi diciamo: "ma ci siamo appellati alla Corte
costituzionale"! E poi magari facciamo un convegno che non abbiamo
niente a che fare con la Corte costituzionale, la Nazione è
cattiva! Dobbiamo invece fare delle azioni che concretamente vadano
a vantaggio di questi lavoratori, oppure aspettiamo che il "Governo
Berlusconi" ci demolisca tutto il nostro modello regionale per poi
dire alla gente: "ma è colpa di Berlusconi"? Nel frattempo lo
abbracciamo in un abbraccio mortale per dire: "così abbiamo preso
meno legnate", come dicevo in sede di bilancio e qualcuno mi ha
ripreso? Queste sono legnate per la nostra gente umile che lavora e
non vedo nessuna volontà attiva di reagire a queste cose, perché
non è possibile che una cosa si trascini per un mese, in cui le
organizzazioni sindacali dicono ai lavoratori:
"stiamo facendo
il possibile affinché non sia applicato e
l'Amministrazione..."
, i lavoratori devono essere
immediatamente informati, sono delle persone che hanno dei diritti
almeno di informazione e quindi questa cosa la esigo! Quanto alle
altre considerazioni che ho fatto, non le ho fatte per avere una
risposta, le ho fatte veramente a mo' di minaccia!
