Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2137 del 25 settembre 1996 - Resoconto
SEDUTA POMERIDIANA DEL 26 SETTEMBRE 1996
OGGETTO N. 2137/X Attività promozionali per le manifestazioni di
richiamo turistico organizzate dalla Regione nel corso dell'anno.
(Approvazione di mozione)
Mozione Preso atto che in tutta la nostra Regione nel corso
della stagione estiva si organizzano numerose manifestazioni di
richiamo turistico;
Atteso che la pubblicizzazione all'esterno di dette iniziative è
estremamente importante per invogliare i turisti a scegliere la
Valle d'Aosta come luogo di vacanze;
Considerato che buona parte delle manifestazioni organizzate
dalla Regione per quanto riguarda la stagione estiva sono state
presentate all'esterno in prossimità o addirittura a stagione
estiva ormai inoltrata;
il Consiglio regionale della Valle d'Aosta
Impegna
la Giunta regionale:
1) a predisporre il proprio programma delle manifestazioni
estive all'inizio dell'anno solare;
2) a promuovere un coordinamento nei confronti di tutti i
soggetti pubblici e privati interessati ad organizzare
manifestazioni di richiamo turistico, affinché si possa avere in
tempo utile un calendario delle manifestazioni estive in modo da
poter effettuare un'efficace campagna pubblicitaria;
3) ad orientarsi nell'organizzazione di iniziative che assumano
carattere di continuità per un'offerta turistica costante e di
forte richiamo.
F.to: Collé - Marguerettaz - Marco Viérin
Presidente Ha chiesto la parola il Consigliere Collé.
Collé (PpVA) Questa è una mozione che vuole essere un
piccolissimo contributo a quella che è la situazione delle varie
manifestazioni a tutti i livelli, che vengono fatte in Valle
d'Aosta nel periodo estivo e che sovente sono scoordinate fra di
loro e che vengono presentate ai turisti quando la stagione estiva
è già inoltrata. Faccio alcuni esempi: Arte Musica è stata
presentata il 3 luglio, il dépliant per quanto riguarda le mostre
il 7 giugno, Saint-Vincent Estate è stata presentata a luglio, ci
sono tutta una serie di manifestazioni anche importanti che
purtroppo senza avere un coordinamento e un calendario fatto per
tempo vengono presentate in ritardo. Pertanto questa mozione chiede
alla Giunta e all'Assessore competente se, a partire dall'anno
prossimo, si può ovviare a questi problemi andando a fare un
coordinamento con quelle che sono le altre organizzazioni tipo APT,
Pro-loco, eccetera, e se a livello di Amministrazione regionale è
possibile attuare un coordinamento fra i vari assessorati, affinché
venga predisposto questo calendario. Ne abbiamo già parlato con
l'Assessore, il quale credo che proporrà alcune modifiche.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Rispetto a questa mozione, di cui condivido alcuni
spunti e alcuni argomenti che sono stati evidenziati, proponevo - e
con il Consigliere proponente Collé avevamo già avuto modo di
verificare il testo - di togliere la parte che riguarda la
pubblicizzazione all'esterno di dette iniziative, perché credo sia
opportuno ribadire che soprattutto queste iniziative sono rivolte
verso coloro che già soggiornano in Valle d'Aosta, e non tanto per
fare in modo che qualcuno arrivi in Valle d'Aosta in funzione delle
manifestazioni stesse.
Quindi è indubbiamente opportuno che venga pubblicizzato, ma
verso i turisti che già soggiornano nella nostra regione.
Per quanto riguarda il paragrafo successivo: "Considerato che
buona parte delle manifestazioni organizzate dalla Regione per
quanto riguarda la stagione estiva sono state presentate
all'esterno in prossimità o addirittura a stagione estiva ormai
inoltrata", propongo di dire: "Considerato che buona parte delle
manifestazioni organizzate dalla Regione per quanto riguarda la
stagione estiva appena conclusa sono state presentate all'apertura
della stagione", che è un'affermazione che corrisponde a quello che
quest'anno è successo.
Per quanto riguarda gli impegni, la proposta è di togliere il
punto 1): "a predisporre il proprio programma delle manifestazioni
estive all'inizio dell'anno solare", perché potrebbero esserci
anche dei problemi relativamente al reperimento dei gruppi o altri
motivi organizzativi, quindi ci potrebbero essere delle difficoltà
ad arrivare all'inizio dell'anno solare a questa predisposizione.
Restano invariati i punti 2) e 3), anche se il punto 3) è un
indirizzo, quello appunto di orientarsi nell'organizzazione di
iniziative che assumono carattere di continuità per un'offerta
turistica costante di forte richiamo, dal momento che abbiamo già
una manifestazione che è indubbiamente di forte richiamo e di
grande continuità, come la trentunesima edizione del festival
d'organo. Quest'anno abbiamo cominciato con la world music e con il
settore cinema, che da alcuni anni stiamo portando avanti.
Comunque accolgo questa proposta e con questo emendamento
sostitutivo la maggioranza voterà la mozione.
Presidente Si passa alla votazione della mozione con gli
emendamenti presentati dall'Assessore.
Ha chiesto la parola il Consigliere Chiarello.
Chiarello (RC) Volevo fare una raccomandazione. Queste
manifestazioni sono sponsorizzate normalmente dalla Regione, nel
caso specifico di cui posso parlare una manifestazione è stata
sponsorizzata dal Casinò e dalla Regione. Scusate, signori, ma una
manifestazione, alla quale diceva l'Assessore che possono
partecipare i turisti che già sono in Valle d'Aosta, ci sono 2-300
sedie libere, mentre fuori i turisti sono 2-300, ecco, non so come
chiamarla questa manifestazione, e qui veramente la Regione paga
per un servizio che ha metà platea libera. Vorrei che l'Assessorato
prendesse le dovute iniziative perché non succeda questo, non
succeda cioè che i biglietti vengono dati via a gente che non va
neanche a vedere la manifestazione, mentre quelli che pagherebbero
e che avrebbero voglia di vederla non possono entrare.
Non voglio demonizzare nessuno, però sono andato a vedere una di
queste serate, fuori c'erano 200 persone e dentro c'erano 200 sedie
libere. Mi piacerebbe che l'Assessore mi spiegasse come possono
succedere queste cose.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Non so a quale manifestazione si riferisca il
Consigliere Chiarello, sicuramente ci può essere stata qualche
serata in cui le cose non sono andate bene; complessivamente
bisogna sottolineare che le manifestazioni che si sono svolte a
Saint-Vincent hanno riscosso un grande successo e sono state
manifestazioni sottolineate anche dalla stampa, che ha potuto
assistere a questi spettacoli in modo positivo.
Io mi riferisco a questo. Non c'ero quella sera in cui c'era
Chiarello e non so cosa sia successo.
Presidente Ha chiesto la parola il Consigliere Bich.
Bich (RV) Chiarello ha detto... posso interpretare quello che ha
detto Chiarello? Chiarello ha detto che in una manifestazione ad
onere comune Regione-Casinò, si è verificato che ci fossero 300
persone paganti fuori e 300 sedie vuote dentro. Questo ha detto,
no? Allora, perché questo avviene?
L'Assessore non lo ha spiegato, anche se si sa benissimo perché
avviene: perché il parterre è a inviti, fra l'altro il Consigliere
che avrebbe voluto entrare pagando il giusto, non lo hanno lasciato
entrare. Allora, deve sapere che c'è un parterre ad inviti il quale
ha degli inviti fissi, e noi quest'obiezione l'abbiamo già
sollevata in IV Commissione e non abbiamo avuto risposta. Sappia il
Consigliere Chiarello che potrà andare il primario ospedaliero,
potrà andare il giudice o il dirigente dei servizi giudiziari,
eccetera, ma non può andare il consigliere regionale. Punto e
basta, questa è la verità!
Presidente Collega Agnesod, è il caso di rispondere...
(... ilarità dell'assemblea...)
Ha chiesto la parola l'Assessore al turismo, sport e beni
culturali, Agnesod.
Agnesod (UV) Non si possono confondere le cose, secondo me deve
esserci anche chiarezza in queste cose, perché se la prendiamo sul
ridere è un discorso, ma se vogliamo parlare seriamente...
Allora, il discorso che faceva Bich, di calendario ad oneri
comuni, non c'entra con queste manifestazioni: queste non sono
manifestazioni inserite nel calendario ad oneri comuni
Regione-Casinò, ma sono manifestazioni che sono state organizzate
dal Casinò nel periodo estivo.
Presidente Pongo in votazione la mozione nel testo così
emendato:
Mozione Preso atto che in tutta la nostra Regione nel corso
della stagione estiva si organizzano numerose manifestazioni di
richiamo turistico;
Atteso che la pubblicizzazione di dette iniziative è
estremamente importante per i turisti che soggiornano in Valle
d'Aosta;
Considerato che buona parte delle manifestazioni organizzate
dalla Regione per quanto riguarda la stagione estiva appena
conclusa, sono state presentate all'apertura della stagione
stessa;
Impegna
la Giunta regionale:
1) a promuovere un coordinamento nei confronti di tutti i
soggetti pubblici e privati interessati ad organizzare
manifestazioni di richiamo turistico, affinché si possa avere in
tempo utile un calendario delle manifestazioni estive in modo da
poter effettuare un'efficace campagna pubblicitaria;
2) ad orientarsi nell'organizzazione di iniziative che assumano
carattere di continuità per un'offerta turistica costante e di
forte richiamo.
Presenti: 31
Votanti e favorevoli: 30
Astenuti: 1 (Marco Viérin)
Il Consiglio approva
