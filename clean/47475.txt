Classificazione
ASSISTENZA SANITARIA E OSPEDALIERA



Oggetto del Consiglio n. 3744 del 19 giugno 2024 - Resoconto
OGGETTO N. 3744/XVI - Interpellanza: "Realizzazione di una
struttura di primo soccorso in connessione con l'Ospedale di
Comunità di Verrès".
Bertin (Presidente) -
Punto n. 51.
Consigliere
Ganis ha facoltà di intervenire.
Ganis (LEGA VDA) -
Prima di esporre la relazione in
merito alla realizzazione di un presidio sanitario nel Comune di
Verrès, meglio conosciuto come Ospedale di Comunità, vorrei fare un
breve
excursus
, finalizzato ad evidenziare come il nostro
gruppo abbia sempre rimarcato l'importanza di rafforzare la
struttura medicinale territoriale valdostana.
Ricordo un nostro ordine del giorno presentato in questo
Consiglio regionale il 15 dicembre 2021, durante la discussione del
DL n. 47, relativo al bilancio di previsione per il triennio
2022-2024; un ordine del giorno che metteva in risalto il fatto
importante di creare dei piccoli presidi sanitari a scopo di
prevenzione e promozione, ma soprattutto utili a fornire servizi
essenziali alla comunità, evitando così aggravamenti di patologie
importanti e ospedalizzazioni di massa.
Ricordo, da un accesso agli atti che feci nel 2023 sul numero di
accessi al Pronto Soccorso, i codici bianchi risultavano un numero
elevato, e quello che maggiormente colpiva, leggendo i dati, era
che moltissimi accessi in codice bianco rimanevano tali.
Un paziente quindi non critico forse avrebbe potuto seguire
percorsi sanitari alternativi o strutture sanitarie
territoriali.
Per queste ragioni, il nostro gruppo ha sempre cercato,
attraverso le innumerevoli iniziative presentate in Consiglio, di
evidenziare le criticità riscontrate in ambito sanitario, anche in
quelle relative al Pronto Soccorso.
Ricordo le varie iniziative presentate dal collega Manfrin
inerenti al
boarding
, pazienti che aspettano per ore
l'attesa di un letto in reparto per vari motivi, carenza di
personale, cosa più volte evidenziata, oppure situazioni di vero e
proprio
burnout
, ora credo che sia in parte rientrato.
Ricordo che la nostra Regione è a vocazione turistica, nei
week end
invernali il Pronto Soccorso è invaso da
infortunati che sciano sulle nostre piste, creando così ulteriori
disagi ad una struttura ospedaliera già sofferente.
Tornando all'iniziativa, vorrei inoltre ricordare come è
strutturata morfologicamente la nostra Regione: una Regione di
montagna, con una densità abitativa massima nel capoluogo (con
1.590 abitanti per chilometro/quadro), seguito da Pont-Saint-Martin
(532 abitanti per chilometro/quadro) e Verrès (con 315
abitanti).
Queste sono le aree più densamente abitate, ragione per la quale
un Ospedale di comunità nella Bassa Valle può rispondere alle
esigenze della collettività, ma non solo. La Bassa Valle è formata
dalle Unité des Communes Valdôtaines Mont-Rose, Evançon e Walser,
una superficie di 802 chilometri/quadri che registra una
popolazione complessiva di 23.435 abitanti. Numeri importanti che
hanno sicuramente contribuito ad individuare il Comune di Verrès,
essendo posizionato tra Aosta e Ivrea, come Comune idoneo ad
ospitare un Ospedale di comunità.
Permettetemi inoltre di ringraziare chi ha lavorato per
realizzare il presidio ospedaliero a Verrès, e mi riferisco
all'assessore Barmasse (che adesso non c'è, peccato): è importante
nel ruolo che ricopriamo saper valorizzare anche il lavoro altrui,
cosa che spesso non accade, non mi riferisco a lei, assessore
Marzi, lei lo ha più volte evidenziato.
Dopo questa prefazione che pare perfetta, vorrei segnalare da
parte del nostro gruppo il nostro disappunto. Personalmente avrei
dovuto evidenziarlo durante la diffusione del DL di assestamento n.
144, approvato in data 6 maggio 2024, che ha previsto la
costruzione dell'Ospedale di Comunità nel Comune di Verrès,
riservandolo ai soli pazienti che si troveranno in una situazione
di cronicità; non l'ho fatto, lo evidenzio ora.
A nostro avviso, tenuto conto anche della discussione avvenuta
in Aula - e mi dispiace che non fossero presenti le forze politiche
come Forza Italia - e del fatto che molti gruppi di opposizione
hanno ribadito che nel Comune di Verrès sarebbe opportuno
realizzare una struttura di primo soccorso in connessione con
l'Ospedale di Comunità, oggi ne ribadiamo l'importanza.
Una struttura sanitaria di primo soccorso strutturata, in modo
da garantire una minima attività diagnostica immediata,
intervenendo in maniera proporzionata alla gravità della condizione
e del grado del trauma, oppure la realizzazione di un Pronto
Soccorso di emergenza, compreso di tutte le tecniche mediche
chirurgiche.
Torniamo quindi a ribadire questo concetto: ben venga l'Ospedale
di Comunità a Verrès, ma questa soluzione non risolve il problema
degli abitanti della Bassa Valle e delle vallate laterali, che per
una caduta o un trauma devono sobbarcarsi ad esempio
Gressoney-Saint-Jean/Aosta, 77 chilometri, in un'ora e 11 minuti,
magari all'interno di un'ambulanza. Ve lo sconsiglio.
In merito a queste considerazioni, si interpella l'Assessore
competente per conoscere se sia a conoscenza di quanti cittadini
valdostani abbiano usufruito del servizio di primo soccorso
nell'Ospedale della città di Ivrea e se sia intenzione di prevedere
per il futuro la realizzazione di una struttura di primo soccorso
in connessione con l'Ospedale di Comunità di Verrès.
Presidente -
Risponde l'assessore Marzi.
Marzi (SA) -
Combinando i dati sulla mobilità sanitaria
con quelli del flusso che rileva l'attività di emergenza-urgenza,
compresa l'attività di Pronto Soccorso, risulta che per l'anno 2023
gli accessi al Pronto Soccorso sono stati così distribuiti:
Distretto 1: accessi al PS di Ivrea 12 e accessi al Parini
7.039, per cui gli accessi ad Ivrea sul totale lo 0,17 %.
Distretto 2: accessi al PS di Ivrea 43, accessi al PS al Parini
22.477, lo 0,19%.
Distretto 3: accessi al PS d'Ivrea 25, accessi al Parini 4.499,
lo 0,55 %.
Distretto 4: accessi al PS d'Ivrea 538, accessi al Parini 4.441,
il 10,81%.
In totale, quindi, gli accessi al Pronto Soccorso di Ivrea dei
valdostani sono 618, gli accessi al Pronto Soccorso al Parini
38.456.
I dati quindi evidenziano che solo l'1,58% degli accessi al
Pronto Soccorso sono stati ad Ivrea.
I dati evidenziano inoltre che il ricorso al Pronto Soccorso di
Ivrea riguarda quasi unicamente i cittadini che, nella precedente
ripartizione dei distretti, risiedevano nel distretto 4,
corrispondente alle Unités des Communes Evançon, Mont-Rose, Walser,
comprendenti alcuni Comuni della nostra Regione.
Con riferimento a tali comunità, il raffronto con gli accessi al
Pronto Soccorso dell'Ospedale Parini di Aosta fa emergere che solo
l'11% ha riguardato il Pronto Soccorso di Ivrea, mentre l'89% ha
riguardato il Pronto Soccorso di Aosta. Nel dato complessivo -
perché io, per non mettermi a fare la parte come al solito di
quello che evidenzia solo i dati positivi mi sono concentrato
soltanto sul distretto di confine - solo l'1,58% degli accessi
riguarda Ivrea, mentre tutto quanto il resto riguarda il Pronto
Soccorso di Aosta.
Venendo alla domanda n. 2, confermiamo quanto abbiamo già
rappresentato in quest'Aula sul medesimo tema, si è risposto sia ad
una proposta di emendamento alla legge di assestamento, sia a
specifico ordine del giorno, sempre nell'ambito dell'approvazione
di tale legge.
Pertanto, pur cogliendo in maniera positiva la proposta che
viene nuovamente portata all'attenzione, confermiamo che una
struttura di primo soccorso non ha la possibilità tecnica di essere
inserita né direttamente né in connessione in una struttura come
quella dell'Ospedale di Comunità.
Come abbiamo già infatti riferito, e come abbiamo richiamato
anche durante la giornata di oggi, il concetto di Ospedale di
Comunità non è da intendersi come un Ospedale nel senso letterale
del termine, quindi dedicato, in poche parole, alle acuzie di cui
il Pronto Soccorso è l'emblema, ma è concepito come una struttura
sanitaria territoriale intermedia extra ospedaliera, quindi fuori
dall'Ospedale, dedicata o agli assistiti con patologie croniche in
dimissione ospedaliera che necessitano ancora per qualche tempo di
un'assistenza particolareggiata, prima del rientro al domicilio o
in struttura residenziale, oppure a pazienti che risiedono sul
territorio e che necessitano di prestazioni di assistenza
temporanea cronica importante.
Proprio nell'ottica dell'integrazione tra Ospedale e territorio,
questa tipologia di struttura è finalizzata a promuovere la
costruzione di rapporti di interdipendenza con il sistema
territoriale dei servizi, funzionali allo sviluppo di programma di
prevenzione e atti a garantire l'assistenza sorveglianza sanitaria
infermieristica continuativa anche notturna che non è erogabile a
domicilio.
Il collega Brunod sicuramente starà facendo attenzione che
questo tipo di iniziativa e questo tipo di concetti sono
esattamente gli stessi che abbiamo rappresentato rispetto - vado a
memoria - alla sua iniziativa, la 43 o la 44, quindi tantissime ore
fa ormai, che, guarda caso, parlavano di medicina territoriale, e
guarda caso si parlava di Case di Comunità.
Il concetto di Ospedale di Comunità si inserisce in quel solco e
guarda caso parla di comunità, non si parla quindi di ricoveri,
ospedalizzazioni, acuti e quindi di Pronto Soccorso.
Circa la necessità di garantire un'efficace assistenza sul
territorio della Bassa Valle, con particolare riferimento ai
servizi di emergenza-urgenza - perché di questo parliamo quando
parliamo di Pronto Soccorso e di acuti -, ne condividiamo
sicuramente la necessità e in tal senso confermiamo che la
riorganizzazione dell'attività in corso va proprio in tal
senso.
Su questo punto informiamo che dal prossimo mese di luglio,
presso il poliambulatorio di Verrès, sarà stabilmente attiva -
attualmente a Donnas - un'auto medica con autista soccorritore ed
un medico dedicati.
Inoltre, con la riorganizzazione sempre dei servizi
dell'emergenza territoriale, a Donnas nelle ore diurne, è presente
un'ambulanza medicalizzata che funge anche da punto di primo
intervento e di notte vi è un'ambulanza con un infermiere
dell'emergenza-urgenza.
Quanto più in generale al sistema dell'emergenza-urgenza
sanitaria territoriale per la Bassa Valle, confermiamo anche quanto
abbiamo già avuto modo di illustrare in risposta a precedenti
iniziative sul tema, nonché quanto è stato ampiamente illustrato in
quinta Commissione consiliare in occasione di un'audizione dedicata
al tema, avvenuta lo scorso mese di febbraio.
In particolare, ricordiamo le convenzioni sottoscritte nel corso
dell'anno 2023 tra l'Azienda USL e l'associazione dei volontari del
soccorso - che lei conosce benissimo -, grazie alle quali viene
garantita una copertura importante e capillare dell'assistenza su
tutto il territorio regionale.
In merito evidenziamo, in particolare, la notizia diffusa dagli
organi di stampa nei giorni scorsi relativamente all'ulteriore
potenziamento dell'assistenza nella Valtournenche, grazie
all'integrazione tra il mondo del volontariato e le prestazioni
garantite dal personale che opera nel settore a livello
professionale.
Tutto ciò è in capo alla DGR 517/2023, quindi tra Regione e
associazioni di volontariato, e adesso alla novellata 404/2024, che
ha visto peraltro un'azione di formazione, proprio per l'assistenza
territoriale, a 48 nuovi volontari a 52 guide alpine, solo nel
2024.
Si tratta di un importante esempio di collaborazione che è volta
a fare rete e a garantire quindi una maggiore capillarità dei
servizi, nonché attenzione a quelle parti del territorio regionali
che sono caratterizzate da un maggiore afflusso turistico e che
sono lontane dall'Ospedale.
Ribadiamo quindi che il nostro sistema di emergenza-urgenza è
uno dei più performanti del nord Italia. Torno a dire che il Pronto
Soccorso è emergenza-urgenza.
Allo stato attuale, infatti, tale sistema dispone di quattro
sedi di soccorso avanzato, io mi limito ad analizzare quelle di
Aosta, Donnas e Châtillon, vista l'attenzione che viene posta alla
Media e Bassa Valle.
La sede di Donnas, proprio per la sua prossimità al confine
amministrativo e geografico alla Regione, è medicalizzata H24.
La sede di Châtillon è medicalizzata H12 in orario notturno e
vede la presenza di un infermiere specializzato nelle ore diurne.
La sede di Aosta vede la presenza di H24 di un infermiere
specializzato, di un medico della Centrale Unica di Soccorso H24,
di un medico su auto medica H12 in orario diurno.
A tali servizi si aggiungono le attività H24 della CUS con la
presenza stabile di un medico a garanzia della corretta gestione
della variegata casistica delle chiamate ed una rete capillare di
intervento con ambulanze, grazie al personale volontario
dell'associazione che garantisce l'eventuale defibrillazione
precoce e manovre di primo soccorso su tutto il territorio
regionale. Una rete di auto medica che garantiscono tempi veloci di
interventi ed eventuali
rendez-vous
con ambulanze, un
servizio di elisoccorso che consente di garantire interventi in
tempi molto rapidi anche nell'ambito delle attività di ricerca e
soccorso in montagna.
Il potenziamento dell'assistenza dell'elisoccorso sul territorio
ha portato anche alla stabilizzazione del volo notturno, in tal
senso, proprio nei giorni scorsi, ha avuto luogo la certificazione
delle ulteriori piazzole di Arnad e Issogne, che nella Bassa Valle
si aggiungono a quelle di Verrès, Donnas e Pont-Saint-Martin, già
certificate.
L'Azienda USL informa che da luglio 2024 inizieranno le
operazioni speciali con verricello del medico in ogni posto della
Valle d'Aosta dove il medico potrà arrivare.
A Pont-Saint-Martin, Donnas e dintorni, il servizio di
elisoccorso dà risposte efficaci in circa 5 minuti.
Venendo al servizio di Pronto Soccorso dell'Ospedale Parini,
riteniamo importante evidenziare il buon operato di questo servizio
ed il grande impegno profuso dagli addetti.
Evidenziamo in particolare l'impegno dell'Azienda USL per
affrontare al meglio la gestione dei flussi delle attività che
variano in particolar modo in determinati momenti dell'anno, come
lei ha richiamato.
In tal senso, portiamo all'attenzione il progetto di Ospedale
modulabile che è stato recentemente presentato e che ha l'obiettivo
di organizzare le attività concentrando gli interventi di emergenza
nei periodi dell'anno di maggior afflusso e quelli programmabili,
cosiddetti di elezione, negli altri periodi.
Confidiamo che tale riorganizzazione dei servizi potrà dare alla
comunità valdostana le migliori risposte e siamo certi che quanto
abbiamo detto dia assoluta garanzia alla Media e alla Bassa Valle
rispetto all'impegno profuso tutti i giorni dalla sanità
valdostana.
Presidente -
Per la replica, ha chiesto la parola il
consigliere Ganis, ne ha facoltà.
Ganis (LEGA VDA) -
Le chiederei poi gentilmente i dati
perché, a mio avviso, i valdostani che accedono al Pronto Soccorso
di Ivrea sono molto in più.
Tra l'altro, verranno poi spesi 15 milioni di euro per creare
una nuova RSA nel Comune di Verrès, mentre noi - lo ribadiamo -
necessita di una struttura di primo soccorso.
Abbiamo fortunatamente un servizio sanitario che si appoggia sul
volontariato: meno male, altrimenti chissà dove andremo a
finire.
Tra l'altro, si cerca, come anche lei ha detto giustamente,
anche attraverso delle convenzioni, ad esempio con ANPAS, di
migliorare i tempi di intervento, visto che viviamo in una regione
di montagna, con numerose vallate ed aspetti di gestione
dell'emergenza molto complessi Quindi se da una parte, come ha
detto lei, potenziamo i servizi per ridurre i tempi di attesa per
interventi di primo soccorso, dall'altra cerchiamo di non sprecare
il tempo facendo fare tragitti lunghi ai pazienti.
Seppur si intervenga in tempi stretti, si rischia poi, vista la
lontananza del Pronto Soccorso, di perdere del tempo prezioso, l'ha
ricordato anche il collega Brunod, soprattutto per chi abita in
Fondovalle o nelle vallate laterali.
Chiudo: personalmente, le posso garantire che le persone che
abitano in Bassa Valle necessitano di un punto di primo intervento,
che può fare la differenza, mi creda, e potrebbe contribuire alle
esigenze di tutti i cittadini valdostani, che spesso si recano nel
vicino Piemonte, perché è il punto più vicino per farsi curare.
Lo tenga presente, grazie.
