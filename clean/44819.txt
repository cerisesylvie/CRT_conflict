Classificazione
ARTIGIANATO
ASSISTENZA SOCIALE



Oggetto del Consiglio n. 1746 del 14 luglio 2022 - Resoconto
OGGETTO N. 1746/XVI - Reiezione di mozione: "Reintroduzione
del "Bon de chauffage" a favore delle famiglie valdostane e altre
misure a favore delle imprese".
Bertin (Presidente) -
Punto n. 58. Per l'illustrazione
della mozione, il consigliere Marquis.
Marquis (FI) -
Abbiamo ritenuto in questo particolare
momento di presentare quest'iniziativa a seguito sostanzialmente di
quanto è successo e di quanto è cambiato il mondo dal 24 febbraio
di quest'anno a seguito dell'invasione dell'Ucraina da parte della
Russia, non avremmo mai immaginato credo lontanamente nei primi
giorni di poter vivere delle situazioni di questa difficoltà in
ogni angolo del mondo, sostanzialmente sono cambiate da allora
molte cose.
Il riverbero di queste azioni - al di là del dolore che hanno
provocato e stanno provocando - è anche su scala globale a livello
di conseguenze economiche. La geopolitica si è trasformata
sostanzialmente, ci sono stati e ci sono degli influssi ad oggi
pesantissimi da questa guerra e non sappiamo ancora cosa succederà
nei prossimi mesi.
Ad oggi tuttavia, a seguito delle sanzioni introdotte verso la
Russia da parte di tutti i Paesi europei, degli Stati Uniti e di
tutti coloro che sostengono e difendono l'Ucraina dall'invasione,
credo che abbiamo dei grossi riverberi soprattutto per ciò che
concerne l'aumento dei costi energetici, e quando parliamo di costi
energetici, parliamo dei prodotti da riscaldamento per arrivare
all'energia elettrica, al gas naturale.
Sono costi che sostanzialmente stravolgono, a livello d'impegni,
i bilanci delle famiglie, mettono in grossa difficoltà tutte le
aziende produttive, che hanno già delle dinamiche molto difficili
da affrontare; da tutte le transizioni che devono affrontare,
transizioni verde, transizione digitale, stanno uscendo tutti dalle
difficoltà della pandemia che ancora incombe su tutti noi e a oggi
abbiamo già potuto registrare da febbraio degli spropositati
aumenti del costo dell'energia. Sono già state fatte anche
all'interno del Consiglio regionale delle valutazioni attraverso
delle audizioni organizzate dall'assessore Bertschy e dal
Presidente della IV Commissione, dove sono state fatte anche delle
simulazioni.
Solo a parlare di costi elettrici, si parla di un incremento
delle bollette dei Valdostani per circa un quantitativo di 100
milioni di euro l'anno, dove parlo di Valdostani sono comprese le
utenze domestiche e quelle del comparto produttivo.
È vero che ad oggi qualcosa è stato fatto da parte di CVA con
uno sforzo di una scontistica sulle bollette, però tenuto conto
anche di quella che è la composizione dei costi e delle voci della
bolletta, dove ci sono tutta una parte di spese fisse, oneri di
sistema, oneri di trasporto e tasse, l'incidenza del consumo è
ridotta rispetto al totale. Pertanto queste scontistiche purtroppo
non riescono a dare soluzione a questo problema.
Adesso sarà anche imminente l'avvicinamento alla stagione
invernale. Stamattina ho incrociato una persona che mi ha detto:
"Sono andato a comprare dei sacchi di pellet, 10 euro l'uno, l'anno
scorso si parlava di 4 euro a sacco". Stiamo parlando di
moltiplicazione per 2 o per 3 dei costi di gestione dell'energia in
una Regione di montagna. Quindi ci troveremo sicuramente a fronte
di difficoltà aggiuntive a partire dalla prossima stagione
invernale.
È per questa ragione che, volendosi prendere per tempo, abbiamo
sottoposto quest'iniziativa per fare delle valutazioni nell'ambito
energetico e per cercare di trovare delle misure di sostegno che
possano riscontrare le esigenze di coloro che hanno maggiori
difficoltà all'interno della popolazione valdostana.
Con quest'iniziativa si chiede sostanzialmente la reintroduzione
del "Bon de chauffage"; ma perché il "Bon de chauffage"? Non perché
c'è una particolare affezione rispetto a quest'iniziativa che era
stata proposta negli anni passati, ma perché se è vero che c'è la
necessità d'intervento su tutte queste fasce di popolazione, è
anche forse la modalità più semplice quella di adottare una
piattaforma che è già stata utilizzata in passato, che ha già dato
degli esiti positivi, è già stata sperimentata e che non
richiederebbe, attraverso delle predisposizioni di disegni di legge
ex novo, la riorganizzazione complessiva di una modalità per poi
trasferire le risorse sul territorio.
In questi anni abbiamo sperimentato tutti con mano quanto sia
impegnativo questo tipo di attività, perché, una volta che si è
legiferato, bisogna mettere in moto dei meccanismi infernali che
tolgono tante energie per poi dare applicazione pratica alle scelte
politiche che vengono fatte.
Si chiedeva al punto 2, poi, quando è stata presentata
l'iniziativa, di fare un ragionamento anche in assestamento su
quelli che potevano essere gli aiuti da mettere in atto verso il
comparto produttivo per le ragioni che ho poc'anzi indicato e per
rafforzare il tessuto economico.
Negli scorsi giorni è stato scaricato l'assestamento che verrà
discusso nel prossimo Consiglio regionale, credo che quindi, a
maggior ragione, sia utile questo momento di discussione che è
stato creato nell'ambito di quest'iniziativa.
Due parole rispetto alla proposta a questo punto che c'è anche
nell'assestamento per completare il quadro della situazione.
L'assestamento prevede che ci siano delle misure a favore delle
famiglie e delle misure a favore delle imprese.
Una prima osservazione, la riallaccio a quello che dicevo prima,
si dice di creare un progetto di legge ex novo e quindi da fare
tutte quelle valutazioni del caso a livello burocratico e di tutto
quello che crea.
Per quanto riguarda invece l'importo dell'investimento, alla
luce degli impatti - lo dico in modo molto sommesso - ma a livello
di considerazione mi pare che mettere a disposizione 4 milioni per
la comunità valdostana per aiutare e sostenere i maggiori costi
energetici, mi sembra che sia poco, tenuto conto della difficoltà
che in questo momento le famiglie devono affrontare.
Ricordo che quando è stata chiusa l'esperienza del "Bon de
chauffage", si parlava di 7 milioni all'anno, quando erano state
fortemente ridotte le risorse a disposizione e la situazione non
era sicuramente di difficoltà come quella che stiamo vivendo in
questo momento.
Quindi credo che alla fine bisogna fare un ragionamento, perché
le risorse sono quelle che sono, bisogna concentrarle dove servono
e quindi mi rendo conto che i soldi presentano la caratteristica
per cui le disponibilità non sono infinite e pertanto bisogna fare
dei ragionamenti.
Il ragionamento che posso invitare a sostenere è quello di
riflettere sulle risorse che potranno essere messe a disposizione
per questa misura, a prescindere dal nome che gli si voglia dare,
ma credo che in questa fase i Valdostani si aspettino un intervento
che possa essere in qualche modo più che un segnale di attenzione
per dire "Abbiamo provato a fare qualcosa", ma che sia un segnale
che possa fare anche la differenza sulla vita delle categorie che
sono a rischio di povertà e che hanno maggiori difficoltà per
arrivare a fine del mese.
Presidente -
Apriamo la discussione generale sulla
mozione, la discussione generale è aperta. Chi vuole intervenire in
discussione generale si prenoti. Consigliere Manfrin si è
prenotato, ne ha facoltà.
Manfrin (LEGA VDA) -
Che dire su quest'iniziativa?
Partiamo da lontano, partiamo dal 2018 quando, a dicembre 2018,
reinserimmo il "Bon de chauffage"; reinserimmo il "Bon de
chauffage" con il Governo Spelgatti, facemmo quella misura già
senza più avere una maggioranza, e lo ricordai in quell'occasione,
lo ricordo distintamente che dedicai ovviamente un pensiero
all'Assessore che, pur parlando sempre dell'attenzione,
dell'inclusività di coloro che sono quelli più poveri e più in
difficoltà, pensò bene di cancellare il "Bon de chauffage".
Quell'Assessore è tornato a ricoprire posizioni di Governo ed è
qui fortunatamente in quest'aula ed è l'assessore Guichardaz, che
decise di cancellare una misura che è stata di aiuto per migliaia e
migliaia di Valdostani.
Quindi ringrazio di avere la possibilità di poterlo avere qui in
aula e di poter discutere anche di quest'iniziativa nei suoi
confronti, visto che ci ha deliziato e ha deliziato i Valdostani
con questa scelta che ha voluto fare.
Questa scelta che noi abbiamo fatto è una scelta politicamente
molto forte che, come detto, parte nel 2018 ma viene riproposta
periodicamente dal 2018 fino ai giorni nostri, perché dal 2018, a
ogni singolo bilancio, abbiamo riproposto la misura trovando le
necessarie coperture.
Ebbene, a ogni singolo bilancio questa misura ci è stata
bocciata, l'ultima volta a dicembre 2021, se non vado errato.
A dicembre 2021 già lanciavamo l'allarme delle bollette e
ricordo distintamente, perché intervenni io su quell'emendamento,
per dire che i rincari che stavano arrivando sul piano energetico
avrebbero colpito duramente le famiglie valdostane e le avrebbero
colpite ancora più duramente se non fossimo corsi in loro aiuto per
fornire loro un sostegno. Quel sostegno, grazie alla nostra
specificità, era proprio il "Bon de chauffage", nato con quell'idea
e con quell'esigenza, uno strumento già pronto da utilizzare,
semplicemente da finanziare.
Ebbene, a quell'esigenza ci fu risposto "No, non vogliamo
rimettere il Bon de chauffage" e noi abbiamo preso atto di questa
scelta.
Rispetto a quella scelta fatta nel 2018, nel 2019, nel 2021,
siamo felici di vedere che quest'idea, che sembrava soltanto un po'
di nicchia, si sia allargata a macchia d'olio all'interno di questo
Consiglio, ci auguriamo che possa estendersi ancora di più, magari
convincere anche l'esecutore, il killer, di questa misura a poterla
riapprovare, ce lo auguriamo, ma io non è che nutra eccessiva
fiducia in questo.
Allora proprio perché non nutro eccessiva fiducia in questo, mi
permetto di ricordare sommessamente qual è la situazione
attuale.
Lo abbiamo evidenziato già nella giornata di ieri, rispetto alla
questione relativa alla povertà e abbiamo visto come in una
situazione che nel 2019 vedeva 1.800 Valdostani rivolgersi al banco
alimentare per avere un aiuto e un sostegno, oggi ne vede ben
3.200, quindi un dato quasi raddoppiato di povertà dovrebbe
convincerci nel dire che questa misura merita di essere nuovamente
istituita.
Questa mozione cita il "Bon de chauffage", "Bon de chauffage"
che poteva essere tranquillamente dotato di fondi, ma che ad oggi
non ci pare che sia avvenuto, avremo poi modo di discutere
giustamente, poi l'ha ricordato anche il collega Marquis, e avremo
modo di discuterne anche perché, come è stato giustamente
annunciato, ci sono 4 milioni per una misura di questo tipo, però
effettivamente una riflessione va fatta, cioè nel momento in cui il
"Bon de chauffage" era a regime, era una misura che utilizzava 7
milioni - se non sbaglio, il collega Aggravi mi conforti - più o
meno indicativamente, una misura che usava 7 milioni e li usava in
un momento nel quale chiaramente i dati sulla povertà non erano
quelli attuali e li utilizzava in un momento nel quale i costi
dell'energia non erano quelli attuali. Non ci dimentichiamo che noi
abbiamo una criticità in più rispetto ad altre realtà, ovvero il
fatto di essere una realtà di montagna che, chiaramente, è già
stato fatto l'esempio del pellet, ricordo la mozione del collega
Ganis su questo che era tesa a richiedere un intervento per
abbassare l'Iva sul pellet, dicevo una specificità che sicuramente
richiede un'attenzione maggiore perché è chiaro che chi abita a
certe altitudini o in certe zone ha maggiormente necessità di
utilizzare energia, di utilizzarla per riscaldarsi e quindi con un
aumento dei consumi di questo tipo e con la povertà incipiente che
è venuta a crearsi, evidentemente tutto questo non potrà che
peggiorare la situazione.
Quindi non possiamo non dirci d'accordo con questa mozione, non
possiamo non dirci d'accordo con le finalità che questa mozione va
a interpretare, ci auguriamo che, a fronte degli annunci che sono
stati fatti rispetto alle coperture, si possa lavorare per poter
addivenire al più presto a una soluzione che effettivamente possa
incidere in maniera molto più importante rispetto agli annunci,
perché effettivamente la situazione attuale, che in realtà arriva
ben prima della guerra... perché ricordo la prima iniziativa
relativa al "Caro energia" è stata del gruppo che mi onoro di
rappresentare nel settembre 2021, quindi ancora prima del bilancio,
ancora prima del bilancio anche a livello nazionale si era messi in
guardia rispetto ai costi che stavano aumentando, fra, ovviamente,
le risate generali. Adesso non ride più nessuno.
A maggior ragione una misura di questo tipo - che da noi è stata
presentata con forza e con la sicurezza di avere ragione nel voler
supportare le famiglie valdostane con un aiuto concreto - ci vede
favorevoli a questa mozione, ma ci vedrà favorevoli in un lavoro
che sarà quello relativo all'assestamento che sicuramente dovrà
prevedere molto più di quello che attualmente è già stato
previsto.
Presidente -
Altri? Se non ci sono altri interventi,
chiudiamo la discussione generale. La discussione generale è
chiusa. Per il Governo, assessore Bertschy per la replica.
Bertschy (AV-VdA Unie) -
So che siete delusi, forse
avreste visto meglio l'assessore Guichardaz a rispondere ma
rispondo io in questo momento.
Rispetto al tema che proponete con la mozione, e che tra l'altro
- come è stato ricordato anche dal collega Manfrin - è già stato
oggetto di una serie di confronti dall'inizio dell'anno, noi
ovviamente in questo momento ci asterremo. Abbiamo appena
deliberato in Giunta l'assestamento che propone una prima
discussione su un tema che è quello della crisi internazionale, voi
lo chiamate "Bon de chauffage", noi abbiamo introdotto al capo 2
dell'articolo 46 "Misure per fronteggiare la crisi internazionale",
due fondi, uno per gli investimenti, per ridurre i consumi o per
aumentare la produzione di energie rinnovabili, e l'altro per
intervenire sulle famiglie, proprio con una logica di accantonare
delle risorse, di fare un ragionamento complessivo in relazione
ancora a tutto quello che sta avvenendo a livello nazionale.
A livello nazionale ci sono forze politiche che propongono un
ulteriore indebitamento fino a 50 miliardi, altre che sono più
caute, altre ancora che ne propongono altre, quindi vedremo da qui
a settembre che cosa succederà.
Ovviamente siamo assolutamente a disposizione per discutere
durante il confronto che ci sarà sulla legge di assestamento su
come meglio intervenire per dare una risposta alle famiglie.
Come sempre, la proposta che la Giunta fa è quella che cerca di
dare la migliore risposta a tutte le priorità alle quali si deve
dare risposta in una fase come questa. Non ci sarà evidentemente
nessun limite al confronto, soprattutto perché credo che tutti
siamo sufficientemente convinti che quello che sta succedendo. Lei
ha citato l'aumento del costo del pellet, ma potremmo citare
qualsiasi energia, è veramente pesante.
Ad oggi ci asteniamo e proponiamo di continuare a discutere.
La nostra visione è di guardare anche a possibili e ulteriori
risorse che possono andare ad alimentare questi fondi che abbiamo
messo a disposizione, perché ci siamo accorti ormai tutti che non
esiste per ora né una fine ma soprattutto una diminuzione di quello
che sta succedendo; dall'inizio dell'anno ad adesso è un aumento
esponenziale, quindi da qui all'inverno ci saranno ancora altre
questioni da andare a vedere.
Si propone il discorso dell'energia, io ricordo che, durante la
fase critica della prima crisi Covid, avevamo fatto anche un
intervento importante sulla riduzione dei costi del trasporto
pubblico proprio per favorire una riduzione dei costi del trasporto
delle persone e della mobilità privata, perché oggi c'è un problema
di riscaldamento, ma c'è un problema anche di costi importanti da
parte delle persone, soprattutto quelle che si devono spostare per
venire a lavorare in Aosta o che sono distanti dal loro posto di
lavoro.
Questo è un primo tentativo di mettere a disposizione le
risorse. Ricordo che quella proposta che era stata fatta ad inizio
anno aveva, come sempre, preso delle risorse da una parte e messe
dall'altra, in quel momento noi avevamo tenuto una parte di quelle
risorse per mantenere gli incentivi sull'occupazione, in
particolare per l'assunzione, sono risorse che sono state
utilizzate con estrema velocità e, rispetto a quello, le abbiamo
rese strutturali nel tempo, quindi sotto questo aspetto adesso si
tratta di trovare nuove risorse che sono spesa corrente per dare
una risposta anche agli aumenti dell'energia e ai costi che gravano
sulle famiglie.
Non è un'astensione contraria al tema che viene trattato, anzi,
siamo per riportarlo a una discussione più ampia all'interno della
discussione sulla legge di assestamento che verrà di qui a pochi
giorni.
Presidente -
Altri? Dichiarazioni di voto? Consigliera
Erika Guichardaz ne ha facoltà per dichiarazione di voto.
Guichardaz E. (PCP) -
Sono l'altra Guichardaz, non quella
che ha tolto il "Bon de chauffage", ma quella che in diverse
occasioni invece ha sostenuto l'iniziativa e sinceramente, anche in
riferimento a quanto ha detto l'Assessore, riteniamo che a maggior
ragione quest'iniziativa abbia un senso perché, guardando
l'assestamento, le risorse comunque sono minori rispetto a quelle
precedenti e la situazione è assai peggiore rispetto al
passato.
Quindi annuncio il voto favorevole di PCP.
Presidente -
Altre dichiarazioni di voto? Non ve ne
sono.
Mettiamo in votazione la mozione. La votazione è aperta. La
votazione è chiusa.
Presenti: 33
Votanti: 16
Favorevoli: 16
Astenuti: 17 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire e
Sapinet).
La mozione non è approvata.
