Classificazione
AGRICOLTURA
ZONA FRANCA


Resoconto integrale del dibattito dell'aula
Oggetto del Consiglio n. 921 del 5 ottobre 1994 - Resoconto
OGGETTO N. 921/X - Disagi nel mondo agricolo a seguito dei
nuovi criteri di assegnazione e distribuzione dei buoni benzina.
(Interpellanza)
Interpellanza - Richiamate le delibere di Giunta n. 5735 e 5736
del 15 luglio 1994 inerenti l'assegnazione e la distribuzione dei
"Buoni benzina";
Rilevato il disagio verificatosi nel mondo agricolo;
Considerato l'importanza del settore agricolo per la
salvaguardia del territorio;
i sottoscritti Consiglieri regionali
interpellano
l'Assessore competente per conoscere:
1) se nell'applicazione dell'attuale normativa non ha rilevato
delle penalizzazioni nei confronti degli agricoltori;
2) come intende modificare tale situazione e con quali
tempi.
F.to: Viérin M. - Marguerettaz
Presidente -
La parola al Vicepresidente, Viérin
Marco.
Viérin M. (PpVA) -
Questa interpellanza ha
l'intento di sapere dall'Assessore Mafrica se è a conoscenza di
alcune problematiche che sono sorte proprio nel mondo agricolo in
merito all'applicazione dell'attuale normativa e cosa intende fare
nel futuro, o se ha già adottato alcuni provvedimenti per ovviare a
quanto è successo.
Non mi sto a dilungare su quello che è successo e sta succedendo
perché l'Assessore Mafrica sa perfettamente i problemi che
esistono. Gradirei sapere se ha preso atto di questi problemi e se
ha alcuni rimedi per gli stessi.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
Questo modo di illustrare le
interpellanze da parte del Vicepresidente Viérin è tutto speciale
perché fa delle domande generiche, poi attende la risposta e poi
nella replica illustra le interpellanze. Io mi riservo, se nella
replica ci fossero cose non contenute nell'interpellanza, di
rispondere nuovamente, perché altrimenti diventa impossibile
procedere.
Riferendomi comunque al merito dell'interpellanza, vi si parla
di disagi nel mondo agricolo. Il problema sta in questi termini: in
precedenza, le assegnazioni dei buoni carburanti agli agricoltori
avvenivano sulla base della dichiarazione di possesso di un fondo
agricolo coltivato, il cosiddetto "verde agricolo". Il fatto di
richiedere per l'assegnazione dei buoni carburanti questa
attestazione ha portato ad un incremento delle iscrizioni al verde
agricolo che probabilmente, in parte, erano finalizzate
all'ottenimento di queste assegnazioni.
Su richiesta dell'Assessorato all'agricoltura, il quale aveva
verificato una frammentazione dei fondi agricoli e anche una
sovrapposizione di zone di verde sfruttato, si è deciso, per
chiarezza, di avere un elemento di identificazione differente
dell'attività di agricoltori.
Diciamo quindi che non c'è nessuna penalizzazione del mondo
agricolo; voglio anzi segnalare che quando c'è stata l'assegnazione
dei buoni da parte dell'UMA si è fatto carico di queste
assegnazioni al contingente in esenzione fiscale. C'è però un
problema di accertamento dell'attività di imprenditore agricolo e
si è quindi richiesta la partita IVA. Il certificato di iscrizione
alla partita IVA ha evidenziato alcuni problemi che sono collegati
anche al modo di funzionare delle attività agricole nella nostra
regione. In alcuni casi ci sono agricoltori che sono titolari della
partita IVA, ma non sono titolari del mezzo utilizzato per il
trasporto di persone o cose per attività agricole, e questo è il
problema. Rispetto a questo, si sono cercate soluzioni per andare
effettivamente incontro a tutti quelli che fossero legittimamente
in grado di dimostrare l'esercizio dell'attività agricola. Quindi,
nel caso in cui la partita IVA sia iscritta ad un coniuge e il
mezzo sia intestato ad un altro coniuge, purché ci sia l'estratto
di matrimonio da cui risulta la comunione dei beni, si procede
comunque all'assegnazione.
Esistono casi, invece, in cui i coniugi sono in regime di
separazione dei beni; casi in cui il titolare del mezzo è persona
diversa, è un figlio o un altro componente della famiglia. Si sta
cercando una soluzione anche a questi casi che troveranno
definitiva soluzione quando sarà predisposto l'albo degli
imprenditori agricoli. Nell'attesa che sia istituito formalmente
questo albo, esiste, a disposizione del Servizio elaborazione dati,
un tabulato che riporta le imprese agricole operanti nella Regione
e gli eventuali collaboratori.
Il Servizio elaborazione dati ci consegnerà i dati in tempi
brevi e, sulla base di questo elaborato, nel caso in cui il
titolare della partita IVA e il conduttore facciano parte degli
addetti, dei collaboratori di questa impresa agricola, sarà
possibile procedere all'assegnazione dei buoni benzina.
La soluzione definitiva si avrà con l'istituzione dell'albo
delle imprese agricole; già provvisoriamente - io penso entro il
mese - questo tabulato che il SED sta riordinando ci consentirà di
risolvere la maggior parte dei casi. Io quindi non credo che si
possa parlare di penalizzazione; credo piuttosto che si tratti di
un controllo accurato per dare effettivamente a tutti i casi che
hanno una validità agricola quest'assegnazione a fronte delle
dimostrate titolarità.
Presidente -
La parola al Vicepresidente, Viérin
Marco.
Viérin M. (PpVA) -
Diciamo che, se non altro,
l'introduzione che ha fatto l'Assessore gli ha permesso oggi di
essere preciso, cosa che non è stata in passato. Vuol dire quindi
che quanto fatto dal sottoscritto in passato in questo Consiglio è
servito, perché oggi l'Assessore ha toccato il problema in maniera
concreta, ha detto e ha dovuto affermare che problemi ci sono e
quindi confido nella chiusura della sua relazione e cioè nel fatto
che si cercherà, a breve termine, la risoluzione in maniera
parziale, momentanea, mentre si attuerà la soluzione
definitiva.
L'unica cosa che mi permetto di far rilevare è questa: nel suo
intervento l'Assessore dice che è chiaro, che su richiesta
dell'Assessorato all'agricoltura, per evitare il proliferare di
dichiarazioni di verde agricolo, si è preferita questa procedura.
Ma se noi andiamo adesso in qualche ufficio vediamo che, anziché il
proliferare di verde agricolo, abbiamo il proliferare di partite
IVA che creano un problema maggiore, con dei costi maggiori, perché
aprire una partita IVA ha un costo annuale che ogni agricoltore
deve sostenere. Questo era solo per dovuta informazione. Chiudo con
la polemica aperta dall'Assessore sul fatto che, chiaramente, se il
sottoscritto chiede delle informazioni ed interpella l'Assessore su
dei problemi, è chiaro che è l'Assessore se è a conoscenza di
elementi su quel problema deve dire le cose che sa in questa
aula.
Chiaramente la mia posizione avuta in passato e che avrò ancora
in futuro - lo dico in maniera molto chiara - sarà proprio quella
di verificare se dalla bocca dei vari Assessori usciranno le
verità. Se così la chiusura dei miei interventi sarà come quella
odierna, altrimenti dati e notizie ai Consiglieri, poco desiderate
dalla Giunta, verranno dalla mia bocca. Grazie.
