Classificazione
ASSISTENZA SOCIALE



Oggetto del Consiglio n. 3362 del 7 marzo 2024 - Resoconto
OGGETTO N. 3362/XVI - Interrogazione con risposta immediata:
"Eventuali interventi attivati per risolvere le criticità emerse a
seguito delle modifiche alle misure d'inclusione sociale".
Bertin (Presidente) -
Punto n. 6.03. Consigliera Erika
Guichardaz, ha facoltà di parola.
Guichardaz E. (PCP) -
Torniamo su un tema che avevamo già
affrontato, ma che è balzato anche agli onori della cronaca nei
giorni scorsi proprio perché, come ci aspettavamo (e quindi avevamo
già fatto un'interpellanza nel mese di ottobre), il
ridimensionamento del reddito di cittadinanza, l'introduzione
dell'assegno di inclusione e le nuove disposizioni per la
compilazione dell'Isee, stanno creando problemi soprattutto sulle
persone più fragili della nostra comunità.
Quello che vogliamo capire, e proprio anche alla luce di quanto
ci era stato risposto all'interpellanza di ottobre, se vi è stato
questo monitoraggio delle situazioni che possono avere delle
criticità, o che hanno già rilevato delle criticità, e se vi è
l'intenzione quindi di attivare al più presto misure che possano
dare risposta alle criticità emerse.
Presidente -
Risponde l'assessore Marzi.
Marzi (SA) -
Ribadiamo la volontà di monitorare, dopo un
adeguato periodo di applicazione, l'impatto delle nuove misure al
fine di consentire le opportune valutazioni sul tema e di
segnalare, attraverso il Dipartimento politiche sociali, le
criticità riscontrate sul territorio nell'ambito dei tavoli di
raccordo tra lo Stato e le Regioni.
Dal primo gennaio 2024, infatti, per effetto della modifica
della normativa nazionale, il figlio maggiorenne che non sia
convivente con i genitori ma a loro carico ai fini IRPEF, nel caso
non sia coniugato e non abbia figli, fa parte del nucleo familiare
dei genitori.
Nel caso i genitori appartengano a nuclei familiari distinti, il
figlio maggiorenne, se a carico di entrambi, fa parte del nucleo
familiare di uno dei genitori da lui stesso identificato.
Pertanto, a decorrere dal primo gennaio 2024, diversamente da
quanto avvenuto nelle precedenti annualità, il figlio maggiorenne
non residente con i genitori ma a loro carico ai fini IRPEF è
attratto al nucleo Isee degli stessi, a prescindere dalla sua età
anagrafica.
Tale modifica, voluta dall'attuale Governo nazionale, determina
per alcune persone ripercussioni sull'accesso all'assegno di
inclusione e, conseguentemente, situazioni di minore disponibilità
di supporto economico rispetto al passato.
In tale contesto, l'ordinamento della nostra Regione prevede
diverse ed adeguate misure di sostegno per le varie forme di
disagio e difficoltà.
La Giunta e il Consiglio su queste misure stanno operando in
continuità, aggiornandole ed implementandole, come di recente fatto
con l'aggiornamento della legge regionale 23/2010, attraverso
l'introduzione di nuove azioni e attualizzando gli interventi a
sostegno delle persone e delle famiglie in difficoltà.
Le domande di assegno d'inclusione vengono presentate
direttamente all'INPS che dispone dei dati complessivi; ad oggi le
domande accolte dall'INPS sono 230, quelle decadute sono 18, di cui
2 per variazione anagrafica nel nucleo e per variazione
economica.
Rispetto ad alcuni fatti che vengono citati nelle premesse,
correttamente senza nomi e altro, è importante però dire che il
Dipartimento politiche sociali è assolutamente operativo ed
incontra tutti coloro i quali richiedano spiegazioni alla luce di
queste variazioni e sta operando in tal senso.
Presidente -
Replica la consigliera Erika Guichardaz.
Guichardaz E. (PCP) -
Assessore, speriamo che il
monitoraggio non duri a lungo, perché immagino che, come arrivano a
noi, queste segnalazioni arrivino quintuplicate; anzi, come si
diceva, noi rappresentiamo solo due trentacinquesimi, quindi
evidentemente lei che è al Governo molto probabilmente accoglierà
molte più richieste rispetto alle nostre.
Quello che vorrei mettere in evidenza è proprio il fatto che,
come lei ha segnalato, rispetto a queste situazioni di fragilità
non vi sono risposte nella legge che lei ha citato, perché la
invito a verificare, ma le misure che si basano sull'Isee, e lei
correttamente ha detto come viene formato adesso l'Isee, fanno sì
che queste persone non abbiano più accesso a tutta una serie di
misure a cui avevano accesso prima.
La invito a monitorare in fretta la situazione, perché queste
persone devono comunque arrivare alla fine del mese.
