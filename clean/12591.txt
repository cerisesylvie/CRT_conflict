Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3507 del 30 giugno 1992 - Resoconto
OGGETTO N. 3507/IX Situazione esistente presso il Centro di
Accoglienza per gli extracomunitari sito in via Stévenin ad Aosta.
(Interrogazione)
Si dà atto che alle ore 9.50 assume la Presidenza il
Vicepresidente Trione.
Presidente
Do lettura dell'interrogazione presentata dal
Consigliere Gremmo:
Interrogazione Premesso che numerosi cittadini di Aosta
manifestano la più viva preoccupazione in merito alla presenza di
un "Centro Accoglienza" per gli extracomunitari in via Stévenin al
punto che numerose petizioni sono state inviate al Comune di Aosta,
pur restando senza alcuna risposta;
atteso che le forze dell'ordine sono intervenute più volte per
sedare risse e evitare intrusioni,
si interroga
il Signor Presidente della Giunta per conoscere la reale
situazione in tale struttura, gli impegni eventuali assunti dalla
Regione, il ruolo di Comune e Caritas.
In particolare si chiede di conoscere se è stato evidenziato un
rapporto fra la presenza di siringhe di drogati nel piazzale
antistante la Torre Bramafam e il Centro suddetto.
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Io concordo con il Consigliere Gremmo
quando dice che la situazione degli extracomunitari è un problema
difficile, un problema che interessa non solo il comune di Aosta,
ma direi non interessa solo la Regione. E' un problema che ormai
investe le grosse scelte che devono essere fatte a livello mondiale
di rapporto tra Nord e Sud e di sviluppo dei paesi poveri, in via
di sviluppo, come li si vuole chiamare. Quindi un problema grosso
che poi in definitiva è un problema anche di nuove convivenze e di
problemi purtroppo che si aggiungono ai problemi già esistenti. I
problemi delle tossicodipendenze, problemi che si fan sentire in
risposta ad un punto dell'interrogazione, che se è vero purtroppo
che vi sono siringhe sparse, queste non hanno firma, sono problemi
che sono complessi e sui quali la Regione interviene tra l'altro
anche da tempo con iniziative varie attraverso le scuole,
attraverso tutto quanto è di nostra competenza, per ciò che
riguarda anche nuove malattie e problemi vari.
In particolare per questa interrogazione dobbiamo anche qui dire
che la gestione è del comune di Aosta e anche in questo caso faremo
pervenire ulteriori notizie che abbiamo richiesto al comune di
Aosta.
Il Centro di via Stévenin è comunque un ex dormitorio che era
stato chiuso cinque anni fa per inagibilità e che poi è stato
ristrutturato ed è stato riaperto come dormitorio pubblico che non
può essere certamente chiuso alla gente di passaggio quali possono
essere gli extracomunitari. E' un dormitorio pubblico aperto a
tutti e in questo caso purtroppo, nella situazione particolare, vi
ha accesso un numero abbastanza elevato di extracomunitari che si
trovano in giro per la città di Aosta.
C'è un custode; in questo caso ci sembra di poter dire per
quello che ci risulta, che è una persona affidabile che ha
manifestato alcuni problemi ed alcune perplessità sul fatto di
continuare a svolgere questo suo ruolo.
L'impegno della Regione: la nuova Giunta per il momento non ha
assunto nuovi impegni anche se seguirà con particolare attenzione
questa questione. Il ruolo del comune è quello della gestione e per
quello che ci risulta, a meno che dalle risposte che avremo dal
comune di Aosta la Caritas non ci sembra interessata in questo
momento direttamente, a meno che, adesso dovrei verificare, se non
per la persona che in questo momento svolge le mansioni di custode,
però non vorrei dire una cosa non esatta.
Purtroppo anche qui i problemi ci risultano essere abbastanza
grossi e si tratterebbe, assieme agli altri problemi inerenti gli
extracomunitari di cui chiedeva notizia anche il Consigliere Gremmo
nella precedente interrogazione, di trovare un momento in cui i
vari enti e le varie associazioni di volontariato e non che seguono
il problema, la Questura e la Pubblica Sicurezza, possano trovarsi
assieme per vedere quali iniziative possono essere portate avanti,
per il momento purtroppo non possiamo che riferire quanto è in
nostro possesso e per quello che ci compete, ben poco.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
E' vero quello che dice l'Assessore che
le siringhe non hanno firma, però è anche vero che ormai in Aosta e
in Valle quando si legge la cronaca giudiziaria che riguarda
problemi legati agli stupefacenti, ricorrono nomi di
extracomunitari, anzi prevalgono cognomi e nomi ormai targati. E
questo conferma una tesi, già esposta da tempo; il canale
privilegiato per lo spaccio di droga pesante in Valle, è
rappresentato dagli extracomunitari.
Ora, non è un caso che l'Assessore debba dire, ed è vero, che il
problema grande è quello dei rapporti che dovranno instaurarsi tra
il Nord troppo ricco ed un Sud troppo povero e quindi di un
riequilibrio, di un aiuto eccetera.
Ecco, proprio per questo, qual'è la mia idea: voi avete
costituito, perché io non ho voluto mai entrare, il comitato
Bich-Monami, mi dispiace che non a caso non ci sono né l'uno né
l'altro. Io ho visto la Consigliera Monami, siccome si parlava di
extracomunitari, uscire, avrà avuto degli altri impegni; però avete
costituito il comitato per il Terzo Mondo, dove c'è anche Riccarand
mi sembra, che ha oltrettutto anche la voglia, da quel che ho
capito, di giocare un ruolo.
Questo comitato che avete fatto per il Terzo Mondo non potrebbe
cominciare ad occuparsi del Terzo Mondo di casa nostra, cioè di
questi casi, perché io continuo a pensare che sia giusto quello che
diceva l'Assessore, che bisogna cercare di affrontare questi
problemi interni di convivenza, di reciproca comprensione. Ma per
fare questo stiamo attenti, non è che dobbiamo poi accettare tutto
e pensare che l'extracomunitario....tra l'altro poi c'è la
curiosità per cui l'extracomunitario viene già definito il
lavoratore extracomunitario; non è detto che sia un lavoratore, non
è detto che perché è extracomunitario è un lavoratore.
Allora o si comincia a far capire che la possibilità
dell'inserimento passa prioritariamente attraverso la comprensione
di alcuni momenti, di alcune regole, di alcune necessità, se non
cominciamo ora che sono pochi, - perché poi lo diceva anche
l'Assessore, ne arriveranno a chili- oppure, specialmente in una
regione di transito, in una regione ricca come la nostra, quelli
che scappano da Villa Literno dove ci sono i delinquenti che li
vanno ad ammazzare, è evidente che vengono qua dove la situazione è
più tranquilla, dove tra l'altro c'è anche la possibilità di un
inserimento nel mondo del lavoro.
Purtroppo il razzismo del benpensante, proprio la concezione
razzista che io ho sempre deprecato del benpensante, qual'è: prendo
il marocchino e lo metto a lavare i piatti nel retrobottega
dell'albergo. Questo è proprio una concezione razzista che a me fa
veramente schifo, ma veramente è una cosa abominevole che ci sia
questa concezione del sotto-uomo, di tipo nazista, del marocchino
che lava i piatti.
E allora è chiaro che ne arriveranno sempre di più; la Boniver -
meno male che l'hanno spostata dal Ministero - ha detto che ci sono
tanti lavori che gli Italiani non vogliono fare e che li possono
fare a questi qua. Ma perché; ci sono alcuni che hanno la laurea,
il diploma.
Allora la prima condizione è questa. Il problema di questo
centro di accoglienza, torno a dire, io non lo vedo come già quello
di prima, come un problema della Sanità, perché non voglio che
l'Assessore Cout prenda delle croci che non merita. Secondo me
questo è un problema di Presidenza della Giunta, per una ragione
precisa; il problema è sorto - io mi sono occupato del problema -
perché i cittadini che abitano lì vicino avranno già fatto dieci,
dodici, cinquanta petizioni al comune, ma non perché ce l'hanno con
gli extracomunitari, ed ecco perché ho fatto riferimento alle
siringhe, perché c'è un via vai e un assoluto disprezzo. Certo lo
straniero che passa, il povero che vuole dormire a basso costo, è
una cosa naturale e normale, ma questo viene fatto nel rispetto
della situazione di convivenza rispetto a quelli che vivono lì. La
gente protesta, e ha mandato un mucchio di petizioni proprio per
questo, perché a tutte le ore della notte lì c'è un can can, un via
vai, un traffico che sembra di essere nella Casbah.
Allora io non voglio che capiti anche ad Aosta. L'altro giorno
al Consiglio Comunale di Torino dove, siccome la gente mi ha
votato, anche se questo da fastidio a chi ha innescato le
persecuzioni contro il mio movimento, voglio dire, al Consiglio
Comunale di Torino l'altro giorno viene fuori una discussione e uno
dice "Ma sotto i portici di via Roma c'è stato un vigile che è
salito sul marciapiede con la macchina e quasi prendeva sotto i
poveri venditori di tappeti e di ciarabattole extracomunitari che
in via Roma stazionano a vendere la loro merce". A parte che poi
gran parte vende droga. Allora tutti zitti, il vigile è cattivo
perché non bisognava salire sul marciapiede con la macchina, urtare
le ciarabattole dei signori extracomunitari; io mi sono alzato, e
lì poi tutti quelli del PDS mi sono volati contro, Campanile mi
diceva vergognati a dire queste cose, ma il vigile ha fatto bene,
ma scusate via Roma a Torino non è mica la Casbah.
Ecco, poi si sono scandalizzati. Pazienza fa niente, prendiamola
per buona, tanto sappiamo la demagogia fino a che punto arriva.
Però, anche qui siamo allo stesso livello, cioè, stiamo attenti
perché sottovalutando il problema, io lo dico al Presidente Lanivi
che so che è attento, Lei Presidente ha giustamente preso in
considerazione la questione del Piloto Io, e va bene, poi ne
parleremo perché riapriremo anche quel capitolo lì, qui siamo forse
allo stesso livello, con la differenza che quelli di "Piloto Io"
sono dei ragazzi intelligenti con cui si può anche parlare insieme.
Ho la sensazione che sottovalutando questo problema, la gente che
vive nelle vicinanze, si arrabbia sempre di più. Allora poi non
stupitevi se alla fine anche l'Union Valdôtaine perde i voti della
gente che voleva un po' di tranquillità, e questo mi fa solo
piacere, ma non stupitevi soprattutto se poi la gente come a Milano
si arrabbia sul serio.
