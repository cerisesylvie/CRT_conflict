Classificazione
ASSISTENZA SANITARIA E OSPEDALIERA



Oggetto del Consiglio n. 3462 del 3 aprile 2024 - Resoconto
OGGETTO N. 3462/XVI - Approvazione di mozione: "Audizione in
V Commissione consiliare dei vertici della Casa di riposo JB
Festaz, del RUP e del Project manager in ordine ai lavori per
l'edificazione dell'ospedale di comunità".
Bertin (Presidente) -
Punto n. 7. Ha chiesto la parola il
consigliere Aggravi, ne ha facoltà.
Aggravi (RV) -
Per una breve presentazione di questa
mozione che il gruppo RV ha presentato con le colleghe di PCP, a
firma mia e della collega Guichardaz.
Assessore Marzi, non è un accanimento terapeutico, io glielo ho
già detto varie volte, ma, come abbiamo anche espresso sia nelle
richieste e poi nello svolgimento del sopralluogo che è avvenuto
presso il cantiere per la realizzazione dell'ospedale di comunità
all'interno della Casa di riposo, la volontà è di verificare e di
seguire anche con molta attenzione i lavori su un'importante
struttura, una struttura che, come in alcuni passaggi del
sopralluogo si è potuto appurare, ha i suoi anni.
All'interno delle premesse si è cercato con la collega
Guichardaz di fare un'estrema sintesi di quella che è stata
l'attività sia ispettiva, sia in Commissione relativamente alla
Casa di riposo e qui con un
focus
specifico sulla
realizzazione dell'Ospedale di Comunità.
L'obiettivo di questa mozione è tale... e posso già dire - ma lo
confermerà poi l'Assessore - che c'è già stata un'interlocuzione
per cercare di trovare una forma che possa essere votabile e
sostenibile da entrambe le parti, in maniera tale da poter fare
ulteriore chiarezza, l'obiettivo questa volta è quello di poter
avere e organizzare un'audizione con i referenti principali del
progetto ma anche i vertici della Casa di riposo per appurare quale
sia lo stato non soltanto dal punto di vista visivo, ma anche
procedurale del progetto e anche poter affrontare l'annosa
questione relativa, ad esempio, alle colonne dell'acqua.
Con questa mozione vorremmo impegnare il Presidente della V
Commissione, con la benevolenza dell'Assessore - ho sempre citato
l'Assessore perché oggettivamente
ubi maior
, collega
Padovani, non me ne voglia, poi ultimamente so che è molto
occupato, infatti non ha organizzato audizioni della V Commissione
nella scorsa settimana e quindi ha sobbarcato ulteriormente
l'assessore Marzi di queste incombenze, quindi mi rivolgo a lui, ma
non con meno rispetto anche nei suoi confronti e le auguro buon
lavoro, non so quale sia, però le ricordo anche che fare il
Presidente di V Commissione è molto importante - a organizzare con
sollecitudine, tenuto conto dell'argomento trattato nelle premesse,
un'audizione con i vertici della Casa di riposo, con il
Responsabile unico del procedimento, il
Project manager
del
progetto che ha particolare importanza viste le incombenze
progettuali che ci sono su questa figura, al fine di avere contezza
dello stato tecnico-economico dei lavori eseguiti sino ad oggi,
nonché sulle eventuali varianti in corso d'opera identificate o da
identificarsi per il completamento degli interventi sulla
struttura. Il cuore della richiesta è questo, poi sicuramente
l'Assessore specificherà alcune modifiche che sono già state
sostanzialmente condivise dalle parti, l'importante è che
quest'audizione possa permettere di completare il lavoro di
chiarezza che si è cercato di fare sia con il sopralluogo, sia con
gli atti ispettivi sino ad oggi.
Presidente -
La discussione generale è aperta. Ha chiesto
la parola la consigliera Erika Guichardaz, ne ha facoltà.
Guichardaz E. (PCP) -
Solo per aggiungere, rispetto a
quanto evidenziato dal collega Aggravi, che sarebbe importante
avere nel caso dell'audizione prima la documentazione per poterla
anche analizzare in modo da avere anche più contezza quando vengono
i vari responsabili, proprio rispetto alla quantificazione
soprattutto dei costi e capire in qualche modo anche le varianti in
corso d'opera in cosa sono consistite.  Questo è da chiedere
come credo
agrément
per poter fare un'audizione con più
cognizione di causa rispetto a quanto bisognerà discutere in
audizione. Sul resto credo che il Consigliere abbia ben
esplicitato.
Nelle premessa c'è tutta un po' la cronistoria, che poi credo
che l'Assessore voglia in qualche modo eliminare, ma per dire che,
sotto questo punto di vista, il tema è posto all'attenzione dei
gruppi di minoranza ormai da molto tempo, poi forse siamo anche
quasi in dirittura di arrivo di quei lavori rispetto all'ospedale
di comunità, però sarebbe veramente importante capire anche a
livello di costi quali sono state non solo le varianti in corso
d'opera, ma anche le variazioni che ci sono state rispetto al
quadro economico dei lavori. Questo è un po' per porre l'attenzione
su una di quelle opere che riteniamo di prioritaria importanza, pur
sapendo che, come scelta politica, noi non l'avremmo fatta in una
struttura vecchia come quella del J.B. Festaz, questa è stata la
scelta politica di questa maggioranza e ne prendiamo atto. L'unica
cosa che possiamo fare è capire a che punto e come sono stati fatti
quei lavori.
Presidente -
In discussione generale ha chiesto la parola
il consigliere Padovani, ne ha facoltà.
Padovani (FP-PD) -
Intervengo in qualche modo un po' come
destinatario della mozione, non tanto per polemizzare con il
collega Aggravi, cosa che ritengo abbastanza inutile in questo
momento, ma per dire che, in qualità di Presidente della V
Commissione, mi rendo ovviamente disponibile e mi impegno a
convocare l'audizione che è richiesta nell'impegnativa, come ho
sempre accolto e mi sono sempre impegnato a convocare le
Commissioni e le audizioni richieste da tutti i gruppi di
minoranza.
Presidente -
Ha chiesto la parola l'assessore Marzi, ne
ha facoltà.
Marzi (SA) -
In premessa comunichiamo che il progetto
esecutivo approvato dell'ospedale di comunità presso la struttura
del J.B. Festaz, corredato dal rapporto tecnico di verifica del
progetto, è stato nel frattempo trasmesso in data 6 marzo 2024 alla
V Commissione. I lavori di realizzazione dell'ospedale di comunità
si stanno svolgendo regolarmente secondo il cronoprogramma
previsto, nel rispetto dei
target
. Ricordiamo inoltre che
l'ospedale di comunità presso la struttura del J.B. Festaz è
finanziato con fondi PNRR e che quindi la sua realizzazione è
costantemente monitorata sia nel rispetto dei tempi, sia nelle
modalità realizzative, oltre che naturalmente dalla Regione, anche
dal Ministero della salute e dall'Unità di missione PNRR, oltre che
da Agenas. Del regolare svolgimento degli interventi per realizzare
l'ospedale di comunità ne ha dato atto anche la Sezione regionale
di controllo della Corte dei conti in una relazione dedicata a
questo specifico intervento del PNRR mediante il controllo
concomitante. La Corte ha espresso una valutazione positiva
evidenziando che non vi sono ritardi o carenze nell'esecuzione del
progetto stesso. La relazione della sezione di controllo constata
inoltre la conformità dell'attuazione del progetto agli standard
previsti e la rispondenza ai principi di economicità, efficienza ed
efficacia della gestione posta in essere dall'azienda J.B. Festaz
considerata inoltre l'importanza dell'investimento nella
programmazione sanitaria regionale. La relazione evidenza inoltre
che il modello di
governance
adottato ha consentito una
buona
performance
, permettendo il rispetto del
cronoprogramma stabilito e dei target PNRR, come è emerso anche nel
corso del sopralluogo della V Commissione lo scorso 13 febbraio
2024.
Lo stato delle colonne del sistema idrico è già stato oggetto di
discussione negli scorsi Consigli. Il J.B. Festaz ha precisato che
le stesse, oltre ad attraversare l'area destinata all'ospedale di
comunità, servono più in generale tutti i piani dell'ala sud della
Casa di riposo, mentre l'ospedale di comunità occupa solo il primo
piano dell'edificio stesso. Il J.B. Festaz non può quindi far
ricomprendere l'eventuale sostituzione delle colonne nell'ambito
delle opere finanziate con fondi PNRR, fondi che sono destinati e
possono essere utilizzati solo per le opere inerenti appunto
all'ospedale di comunità. Pertanto l'intervento potrà essere
programmato successivamente e in tal senso, assieme al Presidente
della Regione e al Governo, stiamo pensando di operare a stretto
giro di posta, ovviamente sempre al di fuori di quanto previsto dal
PNRR.
Alla luce di quanto illustrato, proponiamo ai presentatori di
emendare il testo della mozione come segue, prevalentemente nelle
premesse per consentirne l'accoglimento. "In caso contrario..."
naturalmente non esiste assolutamente più perché, come richiamato
dal collega Aggravi e dalla collega Guichardaz, di fatto già per lo
scorso Consiglio avevamo trovato un punto di contatto che quindi
vado a leggere. Mi scuso se è leggermente lungo ma naturalmente
emendiamo interamente la mozione sia nelle premesse che in parte
nell'impegnativa: "Richiamata la delibera di Giunta regionale n.
767 del 4 luglio 2022 relativa alla approvazione dello schema di
accordo di programma tra la Regione autonoma Valle d'Aosta,
l'Azienda pubblica di servizi alla persona Maison de repos J.B.
Festaz e l'Azienda USL della Valle d'Aosta per l'edificazione di un
ospedale di comunità;
atteso che dalle interlocuzioni con il Ministero della salute è
emersa la necessità di modificare l'accordo di programma approvato
con propria deliberazione n. 767 in data 4 luglio 2022 (allegato 1)
e sottoscritto nel mese di luglio 2022, ai fini di inserire nello
stesso la specifica disponibilità temporale dei locali ospitanti
l'ospedale di comunità da parte dell'Azienda pubblica di servizi
alla persona Maison de repos J.B. Festaz a favore della Regione
autonoma Valle d'Aosta/Vallée d'Aoste e dell'Azienda USL della
Valle d'Aosta; richiamata, pertanto, la successiva delibera di
Giunta regionale n. 1396 del 14 novembre 2022 che prevede la
modifica dell'accordo di programma approvato con deliberazione 767
in data 4 luglio 2022 e sottoscritto nel mese di luglio 2022, così
come indicato dal Nucleo tecnico per l'attuazione del PNRR del
Ministero della salute, sostituendo al punto 10 dell'articolo 3
"Impegni dell'Azienda J.B. Festaz" le parole "Si dà atto che
tramite la convenzione della quale si tratta l'Azienda J.B. Festaz
si impegna a mettere in disponibilità dell'Azienda USL i locali
ospitanti l'ospedale di comunità" con la frase "Si dà atto,
inoltre, che con il presente accordo di programma l'Azienda J.B.
Festaz riconosce alla Regione Autonoma Valle d'Aosta/Vallée d'Aoste
la piena disponibilità dei locali ospitanti l'ospedale di comunità
per una durata complessiva di anni 20 affinché ivi sia realizzato
l'ospedale di comunità e con vincolo per tutte le parti di
destinazione degli stessi a tale finalità per la medesima durata;
con la convenzione di cui sopra si procederà a regolamentare tra le
parti tutti gli aspetti funzionali, organizzativi ed economici
della gestione dell'ospedale di comunità nel rispetto delle
disposizioni regionali";
preso atto dell'avvio dei lavori per la realizzazione
dell'ospedale di comunità; effettuato in data martedì 13 febbraio
2024 il sopralluogo alla struttura alla presenza del Presidente del
Consiglio di amministrazione del J.B. Festaz, del Direttore del
J.B. Festaz, del Coordinatore del Dipartimento sanità e salute, del
Progettista e del Responsabile della ditta esecutrice dei lavori,
nel corso del quale si è resa evidenza dello stato di avanzamento
dei lavori; tenuto conto di quanto emerso nel corso del sopralluogo
e in particolare del confronto avuto tra i presenti in merito allo
stato delle colonne del sistema idrico oggi "a vista" per via del
cantiere; considerata l'importanza dell'impianto idrico per una
struttura sanitaria; dato atto che la relazione della Sezione di
controllo della Corte dei conti ha constatato la conformità
dell'attuazione del progetto agli standard previsti, considerando
come il modello di governance adottato abbia consentito una buona
performance
permettendo il rispetto del cronoprogramma
stabilito e dei target PNRR fissati alla data del 30 settembre
2023; dato altro altresì che la medesima relazione evidenza la
rispondenza ai principi di economicità, efficienza ed efficacia
della gestione posta in essere dall'Azienda J.B. Festaz,
considerata l'importanza dell'investimento nella programmazione
sanitaria regionale, il Consiglio regionale impegna il Presidente
della V Commissione a calendarizzare, tenuto conto dell'argomento
trattato nelle premesse, un'audizione con i vertici della Casa di
riposo del J.B. Festaz, con il Responsabile unico del procedimento
e il Project manager del progetto, per un approfondimento al fine
di avere contezza dello stato tecnico ed economico dei lavori
eseguiti sino ad oggi, nonché sulle eventuali varianti in corso
d'opera identificate e da identificarsi per il completamento degli
interventi sulla struttura".
Presidente -
Altri interventi in discussione generale?
Non vedo prenotazioni, chiudo la discussione generale. L'Assessore
è già intervenuto, non credo voglia reintervenire. Dichiarazioni di
voto o altro? Non vedo richieste, pertanto metto in votazione la
mozione così come modificata e letta dall'Assessore in precedenza.
La votazione è aperta. La votazione è chiusa.
Presenti, votanti e favorevoli: 35
La mozione è approvata all'unanimità.
