Classificazione
PARTECIPAZIONE E INIZIATIVA POPOLARE
Referendum e iniziativa popolare


Resoconto integrale del dibattito dell'aula
Oggetto del Consiglio n. 946 del 3 novembre 1999 - Resoconto
OGGETTO N. 946/XI Impegno per la modifica dell'articolo 9
della legge regionale n. 16/1975 per consentire lo svolgimento del
referendum popolare. (Reiezione di mozioni)
Mozione Esaminata l’ordinanza datata
7/10/1999, con la quale il Tribunale di Aosta ha sollevato
d’ufficio la questione di legittimità costituzionale
dell’art. 9 della L.R. 7/5/1975 n.16, per contrasto
con l’art. 108 della Costituzione;
Osservato che tale questione, anche alla luce dei precedenti
giurisprudenziali, appare purtroppo fondata;
Appreso che già altre Regioni, avendo subito i dispositivi della
Corte Costituzionale relativi all’incostituzionalità
di normative analoghe, hanno dovuto adeguare le loro leggi,
evitando di attribuire al giudice ordinario competenze aventi
natura giurisdizionale;
Rilevato che una lunga attesa della sentenza della Corte
Costituzionale, che si annuncia di incostituzionalità, sospendendo
l’iter di ammissibilità del referendum,
vanificherebbe la possibilità di svolgimento del referendum nei
tempi previsti dalla legge regionale;
Ritenuto più opportuno che la Regione modifichi la propria legge
in modo da evitare le censure di costituzionalità e permettere in
tempi brevi il giudizio di ammissibilità e lo svolgimento del voto
secondo quanto stabilito dalla legge;
Ricordata la delicatezza della materia e sottolineato che nella
vicenda sono in gioco diritti politici fondamentali posti alla base
della nostra democrazia ed espressamente riconosciuti dal nostro
Statuto;
Il Consiglio regionale
Sottolinea
l’insopprimibile diritto dei cittadini di
esprimersi democraticamente attraverso il referendum;
Si impegna
previi gli accertamenti di carattere giuridico ritenuti utili e
necessari, a modificare l’art. 9 della legge
regionale n. 16/1975, armonizzando l’intero testo
legislativo, in modo da superare ogni censura di costituzionalità,
nel termine di 40 giorni dall’approvazione della
presente.
F.to: Curtaz - Beneforti - Squarzino Secondina
Mozione Premesso:
- che il Tribunale di Aosta, con un ordinanza del 7 ottobre
1999, ha sollevato un’eccezione di
incostituzionalità nei confronti dell’art. 9 della
Legge regionale n. 16/1975;
- che il Tribunale di Aosta non si è quindi pronunciato
sull’ammissibilità del quesito referendario
concernente l’abrogazione della legge regionale n.
52 del 3 novembre 1998 "Disciplina dello svolgimento delle prove di
francese agli esami di Stato in Valle d’Aosta";
- che il rinvio della questione summenzionata alla Corte
Costituzionale, qualora i tempi si dilatino ulteriormente, potrebbe
impedire lo svolgimento della consultazione referendaria nel
periodo compreso tra il 1° maggio 2000 e il 30 giugno 2000;
- che si ritiene indispensabile tutelare le competenze
legislative della nostra Regione e contemporaneamente salvaguardare
l’esercizio di un diritto democratico
fondamentale;
Il Consiglio regionale
Si impegna
a predisporre e ad approvare, entro la fine del corrente anno,
una norma legislativa idonea a superare i rilievi di
incostituzionalità eccepiti dal Tribunale di Aosta.
F.to: Tibaldi - Frassy - Lattanzi
Président
La parole au Conseiller Piccolo, pour motion
d'ordre.
Piccolo (FA)
Chiedo la parola ai sensi dell'articolo 60
del Regolamento interno, per una mozione d'ordine.
Ritengo doveroso, prima che abbia avvio l'esame delle due
mozioni, richiamare all'attenzione del Consiglio per quanto è stato
fatto fino ad oggi dalla I Commissione, in ossequio al mandato
ricevuto dalla Conferenza dei Capigruppo con lettera del 21
ottobre, della quale do lettura:
"La Conferenza dei Capigruppo nella riunione del 21 ottobre
1999 ha incontrato una rappresentanza del Comitato promotore per il
referendum in oggetto. Dopo aver esaminato la situazione che si è
venuta creare in seguito all'ordinanza del Tribunale di Aosta, che
ha sollevato la questione di legittimità costituzionale
dell'articolo 9 della legge regionale n. 16/75?
(interruzione della Consigliera Squarzino Secondina, fuori
microfono)
Président
Collègues Conseillers, le Président de la
I
ère
Commission a demandé la parole pour motion d'ordre
et il terminera par une proposition de motion d'ordre, il est en
train d'expliquer les raisons pour lesquelles il va faire cette
proposition.
Piccolo (FA)
? la Conferenza dei Capigruppo, a
maggioranza dei presenti, ha deciso di affidare alla I Commissione
consiliare permanente, competente in materia, allargata ai
Capigruppo, l'esame e l'approfondimento delle problematiche
derivanti da tale ordinanza, con l'impegno di fornire entro 20
giorni dalla presente ogni elemento di valutazione utile in vista
degli orientamenti da assumere in merito alla sopracitata
richiamata questione. In particolare codesta commissione potrà far
ricorso alle risorse interne del Consiglio, ovvero se ritenuto
necessario, a consulenze esterne per evidenziare alla Conferenza
dei Capigruppo tutti i risvolti di legittimità e di merito, ivi
compresi i riflessi temporali sulla procedura referendaria in
corso, utili in vista delle determinazioni politiche del
caso".
La I Commissione, in data 28 ottobre, ha infatti deciso di
accelerare la tempistica, affidando l'incarico di consulenza al
Professor Avvocato Giuseppe Franco Ferrari, docente di diritto
pubblico comparato all'Università di Pavia e di diritto pubblico
presso la Bocconi di Milano, al Dott. Renato Barbagallo, esperto
giurista e profondo conoscitore della materia, e al Servizio
legislativo della Presidenza del Consiglio diretto dalla Dott.ssa
Alessandria della Guardia, per approfondire la problematica e
cercare di fornire precise risposte alla complessa materia. Agli
esperti consulenti sono stati formalizzati alcuni precisi quesiti,
di cui vi do lettura:
- fondatezza o meno della questione di legittimità
costituzionale sollevata dall'ordinanza del Tribunale di Aosta, di
cui si allega copia;
- valutazione circa il probabile esito di un eventuale giudizio
di fronte alla Corte costituzionale in considerazione tanto della
giurisprudenza in materia, quanto di eventuali orientamenti della
dottrina;
- approfondimento dei riflessi legati al procedimento
referendario in corso, alla sua successiva tempistica, agli
strumenti normativi che possono agevolare il più rapido ripristino
in condizioni di legalità dell'esecuzione del diritto
referendario;
- quali eventuali soggetti potrebbero svolgere, nel rispetto
delle condizioni di imparzialità e terzietà, la delicata funzione
relativa al giudizio di ammissibilità, tenendo presente che la
stessa è stata oggetto di una memoria depositata nel corso della
procedura, come ricordato dal Tribunale nella propria
ordinanza.
Agli esperti consulenti sono stati formalizzati i quesiti che vi
ho detto e al tempo stesso è stato anche fissato il termine di 7
giorni per esprimere i loro pareri, che verranno illustrati in I
Commissione nella riunione prevista per il prossimo 10 novembre,
commissione allargata ai Capigruppo.
Per i motivi che ho appena esposto, formulo una proposta di
rinvio al prossimo Consiglio del 17 e 18 novembre dell'esame di
queste mozioni.
Poiché dalle motivazioni delle mozioni emergono ragioni di
approfondimento, confido in un'adesione dei proponenti alla mia
richiesta.
Nel caso in cui i proponenti non accogliessero l'invito che
rivolgo loro, anticipo che non chiederò comunque che questa mia
richiesta venga messa ai voti, proprio perché non venisse
interpretata come una non volontà di discutere sull'argomento.
Personalmente però considero la proposta rispettosa nei confronti
della I Commissione, chiamata dalla Conferenza dei Capigruppo a
dare elementi di valutazione e indicazione utili da parte dei
consulenti incaricati e quindi a tutto il Consiglio regionale per
le decisioni che s'intenderanno prendere.
Président
Le collègue Piccolo a formulé une proposition de
report au prochain Conseil. Il est de toute évidence que la parole
appartient maintenant à ceux qui ont proposé les deux motions.
La parole au Conseiller Curtaz.
Curtaz (PVA-cU)
Non siamo d'accordo e non accettiamo
l'invito del Consigliere Piccolo. Riteniamo che sia opportuno
discutere di questa faccenda già all'interno del Consiglio di
oggi.
Président
La discussion est ouverte sur les deux motions
qui sont unifiées.
La parole au Conseiller Lattanzi.
Lattanzi (FI)
In dibattito generale non per illustrarla
perché lo faranno poi i colleghi, ma semplicemente su questo
invito.
Facendo parte della I Commissione, mi sembrava di aver colto nei
lavori della commissione, ed essendo anche firmatari di questa
mozione, che la volontà era quella di trovare una soluzione con il
supporto di consulenti e di tecnici. Credo che non ci sia nulla di
incoerente con un dibattito che in quest'aula deve avvenire sulle
mozioni presentate, perché non sono in antitesi, anzi vanno
esattamente nella stessa direzione. Se poi si leggono le
impegnative, c'è la volontà di risolvere il problema del diritto
referendario, che è esattamente quello che in commissione ci siamo
chiesti e che è esattamente quello che chiedono le mozioni.
Quindi per quanto mi riguarda, la riflessione era dovuta!
Président
La parole au Conseiller Curtaz.
Curtaz (PVA-cU)
Con una decisione che ha sorpreso
l'opinione pubblica il Tribunale di Aosta ha temporaneamente
sospeso il giudizio di ammissibilità relativo al referendum
sull'esame di maturità. Un attacco al referendum o un atto dovuto?
Credo che la questione sia complessa e che meriti qualche breve
approfondimento.
La legge regionale che disciplina il referendum regionale
abrogativo, la n. 16/75, una legge che ha 24 anni, prevede che il
giudizio di ammissibilità dei referendum regionali sia demandato al
Tribunale di Aosta. Così è avvenuto in occasione del referendum
contro le olimpiadi del 1992 e così è avvenuto in occasione di
questa richiesta di referendum a seguito della costituzione di un
apposito comitato, che ha raccolto circa 4700 firme per l'indizione
del referendum abrogativo sull'esame di maturità.
Il Tribunale di Aosta, tuttavia, ancor prima di entrare nel
merito del giudizio di ammissibilità, ha ritenuto che tale
normativa - e quando dico tale normativa mi riferisco evidentemente
alla legge n. 16/75, cioè quella che regolamenta l'utilizzo del
referendum nella nostra regione - o meglio una parte di tale
normativa, abbastanza circoscritta, l'articolo 9, sia in contrasto
con l'articolo 108 della Costituzione.
Secondo questo articolo, gli organi giudiziari dovrebbero
ricevere attribuzioni solo dalla legge statale. In parole povere,
visto che l'ordinamento giudiziario è statale, non potrebbero le
regioni dare nuove competenze ai giudizi.
Su questo ragionamento abbastanza semplice è stato interrotto il
giudizio di ammissibilità del referendum e sono stati rinviati gli
atti alla Corte costituzionale, affinché pronunci
l'incostituzionalità della legge regionale.
Personalmente ho approfondito questo tema e devo dire che la
questione sollevata è tutt'altro che manifestamente infondata,
aggiungerei purtroppo è tutt'altro che manifestamente infondata.
Già altre regioni hanno visto "annullate" delle proprie leggi che
prevedevano meccanismi analoghi a quelli previsti dalla nostra
legge regionale. In particolare, con una sentenza del 1982, la
Corte costituzionale ha dichiarato incostituzionali norme del
Trentino Alto Adige e della Sardegna pressoché identiche alle
nostre e vertenti sempre in tema di referendum abrogativi.
Vi sono oltre a questi precedenti generali che riguardano la
materia, anche dei precedenti specifici che riguardano la Valle
d'Aosta, ancorché su altre materie. Con un po' di fortuna ho
trovato una sentenza della Corte costituzionale del 1998, che ho
dato in visione alla I Commissione, che tratta una situazione
identica: c'era una legge regionale che demandava al Pretore la
decisione di ricorsi in materia di affitti di edilizia popolare;
ebbene, il Pretore di Aosta sollevò la questione di
costituzionalità di questa normativa e la Corte costituzionale nel
1998 dichiarò l'incostituzionalità della norma, che demandava il
giudizio sui ricorsi al Pretore di Aosta, perché in contrasto con
l'articolo 108 della Costituzione.
Alla luce di questi precedenti, che sono univoci e concordanti,
personalmente non ho trovato giurisprudenza in senso contrario,
cioè tutte le sentenze della Corte costituzionale vanno nel senso
indicato, stupisce non tanto l'ordinanza del Tribunale di Aosta,
quanto il fatto che finora nessuno si fosse posto il problema. Non
il legislatore regionale nel 1975, non gli uffici legislativi che
pure avrebbero dovuto conoscere il precedente specifico del 1982,
non il Tribunale di Aosta che ignorò il problema nel 1992, dieci
anni dopo, quando si pronunciò sull'ammissibilità del referendum
contro le Olimpiadi.
E ora che fare? È questa la domanda a cui quest'Assemblea deve
cercare di dare una risposta.
Le strade percorribili sono teoricamente due e alternative una
all'altra, non possiamo batterle tutte e due, sarebbe la soluzione
più facile che ho visto che è stata invocata dall'ex Presidente del
Consiglio Stévenin, ma purtroppo non è praticabile.
La prima strada percorribile è quella di aspettare la pronuncia
della Corte costituzionale, ma in questo caso correremmo il rischio
concretissimo, per non dire la certezza, di far saltare il
referendum, che per legge dovrà svolgersi fra il 1° maggio e il 30
giugno 2000. Dicevo la certezza, perché i tempi di decisione della
Corte costituzionale e degli eventuali successivi incombenti non
sarebbero tali da consentire lo svolgimento del referendum nei
termini previsti dalla legge.
La seconda, che a mio giudizio è la strada da perseguire, è
quella di modificare immediatamente la legge, superando la censura
d'incostituzionalità e permettendo quindi ai cittadini di
esprimersi democraticamente nei termini di legge, ossia nella
primavera del 2000. Essendo a mio giudizio assai probabile che la
Corte costituzionale annulli la normativa regionale, cioè
l'articolo 9 della legge del 1975, l'idea di fare subito quello che
si dovrà comunque fare dopo, cioè una nuova normativa, è la
soluzione più corretta e ragionevole.
Su questo punto devo dire peraltro che dopo le nostre prese di
posizione si erano aperte delle speranze che quest'aula assumesse
subito il problema e lo risolvesse, perché con un comunicato del 25
ottobre 1999 il Presidente dell'Union Valdôtaine, Rollandin,
chiedeva ai propri eletti di promuovere la riforma della legge
regionale che regola questa materia. Ironia della sorte, aggiungeva
che questo era necessario per evitare che ci fossero delle
interpretazioni malevole sul rischio di eludere il referendum.
Il giorno dopo il Presidente dell'Union Valdôtaine veniva
parzialmente smentito da un altro membro del Conseil fédéral de
l'Union Valdôtaine, François Stévenin, il quale indicava una via
che non è possibile. Infatti, Stévenin ribadisce che va promossa la
riforma della legge regionale sul referendum, ma poi aggiunge che i
Consiglieri regionali unionisti devono verificare la possibilità di
difendere la competenza della Regione, impugnando la decisione del
Tribunale di Aosta.
A parte che la terminologia corretta non è "impugnando" ma
"resistendo", la soluzione non è possibile, spiego subito il perché
anche se è facilmente intuibile. Se ci fosse una nuova normativa
regionale, la Corte costituzionale dichiarerebbe la cessazione
della materia del contendere, non deciderebbe, non assumerebbe più
il giudizio di costituzionalità di questa vicenda.
A queste posizioni che sembravano, soprattutto quelle del
Presidente dell'Union Valdôtaine, rassicuranti per la difesa della
possibilità di effettuare il referendum, non sono poi a mio
giudizio conseguiti dei fatti concreti e anzi ci sono stati dei
passaggi contraddittori.
In I Commissione, che se non ricordo male si è riunita qualche
giorno dopo il comunicato del Presidente dell'Union Valdôtaine, mi
sarei aspettato un atteggiamento coerente quanto meno da parte dei
commissari del partito di maggioranza relativa. Si sarebbe potuto,
certo, approfondire la tematica, già nella direzione di andare
verso la formulazione di una nuova normativa; ciò invece non è
avvenuto perché la I Commissione ha demandato la materia a tre
esperti, uno interno e due esterni, ponendo loro una serie di
quesiti.
Personalmente non ho condiviso questa scelta perché anche se i
tempi sono ragionevolmente stretti per acquisire questi pareri, mi
è sembrato un inizio di tattiche dilatorie. Anche perché gli
esperti ci potranno dire cose estremamente interessanti dal punto
di vista giuridico, e sappiamo che dal punto di vista giuridico a
volte si può dire tutto o il contrario di tutto, pensiamo alla
vicenda del Casinò tanto per dire come le sentenze e il diritto
siano qualcosa d'interpretabile; però sono anche persuaso che il
punto di riferimento in questo caso sono i precedenti
giurisprudenziali, cioè i precedenti della Corte costituzionale,
che non è un giudice qualsiasi, cioè non è il Pretore di
Caltanissetta - con tutto il rispetto per quel Pretore - o il TAR
tale o il Tribunale tal'altro! Ci troviamo di fronte ad un giudice,
che pur avendo cambiato nel corso degli anni qualche orientamento,
però difficilmente lo cambierà per una situazione del genere
quando, ripeto, ci sono dei precedenti specifici, reiterati, che
vanno in un'unica direzione e sono stati riconfermati anche l'anno
scorso per la Valle d'Aosta.
Quindi riterrei una decisione che vada nel senso di non
modificare la legge e di resistere di fronte alla Corte
costituzionale, un escamotage vero e proprio, che potrebbe essere
giustificato dal punto di vista giuridico, è facile fare un parere,
come si dice nel nostro gergo: "attaccare l'asino dove vuole il
padrone" con un parere. Se attacchiamo "l'asino dove vuole il
padrone", facciamo la resistenza di fronte alla Corte
costituzionale, che poi ci dirà di no, ma sarà per colpa di chi ha
fatto il parere e non dei politici, che invece seguendo quel parere
hanno voluto resistere di fronte alla Corte costituzionale.
Credo che il quadro che abbiamo di fronte sia questo. E allora
già in questa sede tutte le forze politiche debbono esprimere la
loro posizione, perché i tempi sono strettissimi; se vogliamo fare
il referendum quando s'ha da fare per legge, cioè nella primavera
del 2000, abbiamo calcolato che la riforma della normativa va fatta
entro fine anno, altrimenti ci sarebbero degli intoppi burocratici
e non ce la faremmo più.
È per questo che noi intanto abbiamo depositato immediatamente
questa mozione, che impegna il Consiglio a fare una nuova legge in
un tempo ragionevole di 40 giorni, che ribadisce l'importanza del
referendum, e abbiamo già proposto un provvedimento di tipo
legislativo, che andrà esaminato, che io credo stia in piedi dal
punto di vista giuridico e dal punto di vista pratico, che è
perfettibile e se ne può discutere, però è una prima base di
discussione rispetto alla riforma di questa materia.
Ecco io chiedo fin d'ora ufficialmente, in modo che non ci siano
equivoci, che questo disegno di legge faccia una trafila rapida.
Quindi chiedo al Presidente della I Commissione, Piccolo, che già
nella prossima riunione della commissione prevista per il 10
novembre questa proposta di legge venga portata all'attenzione
della commissione perché quando si vogliono fare le leggi in fretta
si fanno.
Qui c'è la necessità di risolvere questo problema in fretta; se
lo si vuole fare lo si dica, se non lo si vuole fare lo si dica
altrettanto chiaramente, ma è evidente che non accetteremo delle
tattiche dilatorie! Questo lo dico subito, perché appena ci
accorgessimo di un comportamento del genere, denunceremo subito i
fatti all'opinione pubblica. Su questo ci si dica come vogliamo
fare, ma le mezze parole in questa vicenda non saranno
accettate!
C'è ancora una cosa che voglio dire prima di ultimare questo
primo intervento, riservandomi poi eventualmente d'intervenire in
sede di secondo intervento. Non volevo dirlo, poi mi sono trovato
sul banco una delibera dell'Ufficio di Presidenza che mi ha un po'
preoccupato. In I Commissione si è deciso - non con il mio accordo
- di chiedere a tre esperti di rispondere ad una serie di
questioni. L'ultima di queste domande che vengono proposte agli
esperti chiede di conoscere
"quali eventuali soggetti potrebbero
svolgere, nel rispetto di condizione d'imparzialità e terzietà, la
delicata funzione relativa al giudizio di ammissibilità"
e qui
mi sarei aspettato un punto, che invece non c'è e la domanda
prosegue:
"tenendo presente fra le questioni di ammissibilità
che la stessa è stata oggetto di una memoria depositata nel corso
della procedura, come ricordato dal Tribunale nella propria
ordinanza".
Attenzione perché con le parole "tenendo presente" si fa una
cosa stranissima, cioè s'introduce il tema del merito
dell'ammissibilità, che l'ordinanza del Tribunale di Aosta non
affronta, non c'è neanche una parola su questo, non lo poteva
affrontare, la Corte costituzionale non si occuperà di questa cosa.
Quindi viene introdotto un argomento a mio giudizio artificioso,
nuovo, in più. Questo perché? Provo a fare un'ipotesi. L'ipotesi è
quella di fare riferimento a questa memoria per legittimare
un'iniziativa che mi pare illegittima.
E su questa memoria è il caso di addentrarsi per spendere alcune
parole. Prima che il Tribunale si riunisse per decidere
l'ammissibilità, cosa che come abbiamo visto non ha deciso, è stata
depositata da 6-7 cittadini che l'hanno firmata - o almeno si
ritiene che l'abbiano firmata perché le firme non erano neanche
autenticate - è stata depositata con una prassi strana, perché la
legge non prevede la possibilità di singoli cittadini di depositare
una memoria. Il soggetto legittimato di fronte al Tribunale è il
Comitato promotore, che è un organo giuridico che ha una qualche
personalità giuridica.
Si potrebbe discutere, ma la legge regionale non lo prevede; si
potrebbe un domani riformare la legge e dire che così come è
previsto il comitato per il sì all'abrogazione, è giusto che venga
legittimato anche un comitato per il no all'abrogazione. Ma che dei
singoli cittadini possano depositare una memoria per dire la loro
su questo punto, a me sembra irrituale, anche perché analoga
facoltà non ce l'ha il Comitato promotore. Il Comitato promotore
non può decidere di depositare una memoria per dire sì
all'ammissibilità?
(interruzione di un Consigliere, fuori microfono)
? ci arrivo, ci arrivo! E questa memoria non diceva una parola,
neanche una, sul problema che poi è stato sollevato, ma invece
entrava in maniera approfondita sui problemi dell'ammissibilità. È
una memoria fatta bene, preparata da illustri ancorché anonimi
avvocati, e mi sembra cosa strana, perché sarà che io ho
l'abitudine quando faccio i ricorsi come avvocato o come cittadino,
di firmarli, qui invece c'è chi non ha questa buona abitudine di
firmare gli atti in prima persona e preferisce nascondersi dietro
il nome di amici e parenti. Perché è fin troppo ovvio che questa
memoria non è stata redatta dai firmatari, ma è stata suggerita
quanto meno da una forza politica, forse dall'intera maggioranza,
ed è stata redatta da illustri avvocati, non da chi ha firmato la
memoria! E io credo che gli esposti, i ricorsi, le memorie svolte
in questo modo "semianonimo" dal punto di vista politico ci
ricordano altre culture.
In secondo luogo ritengo che tale memoria, per le ragioni a cui
ho già accennato prima, andava restituita al mittente, perché non è
previsto dalla legge che alcuni cittadini depositino memorie in
tema di ammissibilità, tant'è che il Tribunale di Aosta ha definito
il deposito di questa memoria, con ironia, di dubbia irritualità.
Lo dice con ironia, non lo dice perché è una cosa da discutere; non
poteva dire che il Cancelliere ha sbagliato, allora parla di dubbia
irritualità, come dire:" 'sta roba non andava fatta!".
E qua forse andiamo un po' oltre, ma stupisce che il contenuto
di questa memoria, fatta da sinceri Autonomisti, prenda a pretesto
argomentazioni elaborate in ambiti e per casi nazionali per dire
che il referendum in Valle d'Aosta non si deve fare. Questo volevo
dire perché la memoria, chiarita la natura, l'origine, più o meno
chi l'ha fatta e chi l'ha sottoscritta, viene ripresa a mio
giudizio del tutto inopportunamente nel deliberato dell'Ufficio di
Presidenza. Perché, ripeto, si tratta di memoria che nulla ha a che
vedere con la questione di costituzionalità a cui gli esperti
dovevano rispondere.
Io vedo dietro quest'indicazione il tentativo di condizionare
gli esperti, in maniera che dicano già qualcosa in punto
ammissibilità; cosa che non poteva riguardare questo parere, non
riguarda la questione che è all'ordine del giorno.
Per finire questo primo intervento, chiedo quindi che ci sia da
parte di tutte le forze politiche un atteggiamento responsabile,
perché non è solo in discussione il tema dell'esame di maturità,
che è senz'altro un tema importante, che ha fatto discutere
quest'aula, che ha fatto protestare gli studenti, eccetera. Qui è
in gioco uno strumento essenziale della nostra democrazia, perché
fare o non fare un referendum, fare un referendum nel tempo
previsto dalla legge oppure non farlo non è la stessa cosa! Io ho
fatto già un esempio che può prestarsi a qualche battuta ironica,
ma se noi dicessimo che le prossime elezioni regionali del 2003
sono sospese "sine die" o quanto meno di un anno, eccetera, magari
ci sarebbe anche qualche Consigliere contento, ma non credo che dal
punto di vista della democrazia si farebbe un bel servizio, non
sarebbe una cosa accettata dall'opinione pubblica.
Qui ci troviamo di fronte alla stessa situazione: non fare il
referendum entro il tempo previsto dalla legge significa congelare
la democrazia nella nostra regione, ed è questo un punto che pongo
all'attenzione dell'Assemblea e chiedo su questo punto specifico
che tutte le forze politiche presenti in quest'aula si
pronuncino.
Président
La parole au Conseiller Tibaldi.
Tibaldi (FI)
La mozione presentata da Forza Italia ha una
sostanziale analogia con quella presentata dal gruppo dell'Ulivo.
C'è una leggera differenza per quanto concerne il dispositivo, in
quanto rispetto ai 40 giorni lì formulati, noi abbiamo previsto un
tempo più "clemente", cioè entro la fine dell'anno. Le
considerazioni che sono state finora svolte dal Consigliere Curtaz
e la cronistoria approfondita e attenta che ha fatto sono da noi
condivise, in quanto Forza Italia ha sostenuto l'iniziativa
referendaria e ha anche avversato in maniera significativa
l'approvazione della legge n. 52/98.
Aggiungerò quindi alcune brevi considerazioni.
Innanzitutto una precisazione doverosa. In sede di Conferenza
dei Capigruppo, quando abbiamo incontrato gli esponenti del
Comitato referendario, anche Forza Italia non ha accolto il fatto
d'investire la I Commissione del problema, dal momento che abbiamo
ravvisato una sorta di dilazione inutile e dannosa per lo
svolgimento del referendum.
È necessario dal nostro punto di vista tutelare le competenze
legislative della nostra Regione e salvaguardare un istituto
democratico fondamentale qual è quello di esprimersi attraverso un
voto in sede referendaria. Qui un primo ragionamento che mi sento
di fare è il seguente. Il Consigliere Piccolo chiede il rinvio alla
prossima seduta consiliare, rinvio motivato dal fatto che in quel
momento il Consiglio potrà disporre dei pareri degli esperti
giuristi che sono stati nominati dalla stessa commissione
sull'argomento. Allora, senza voler nulla togliere ai giuristi e
alla loro competenza, penso che si tratti soprattutto di una scelta
politica, per far fronte all'obiezione d'incostituzionalità
sollevata dal Tribunale; e ciò anche perché abbiamo delle tristi
memorie in materia di pareri giuridici.
Il Presidente Viérin si ricorderà quante volte, su pareri di
eminenti giuristi, nella scorsa legislatura questo Consiglio si è
arenato per le sue scelte politiche uniformate pedissequamente a
quei pareri pilotati: sul Casinò egli si ricorderà il famoso trio
di giuristi che, oltre a costare 180 milioni, formulò un parere
particolare, che poi si rivelò l'opposto rispetto alle sentenze
della giurisprudenza amministrativa, che pervennero qualche mese
dopo. C'è quindi una giusta dose di scetticismo su certi pareri,
che comunque vengono commissionati da organi politici. È necessario
operare secondo un criterio politico.
Più volte in questo Consiglio si è sottolineato e anche a
ragione, nei limiti della ragionevolezza, che dev'essere tutelata
l'autonomia legislativa del Consiglio Valle. Ricordo che quando una
legge non viene vistata dal Coordinamento e ritorna in aula,
facendo leva sull'articolo 31, viene ribadita con solennità e con
forza dai Consiglieri, da quasi tutti o spesso anche da tutti,
l'autonomia legislativa e la riproposizione del provvedimento
all'esame del Coordinamento, affinché questo conflitto di
competenze venga superato.
Qui il vizio d'incostituzionalità che è stato sollevato dal
Tribunale non può essere contrastato, perché è demandato all'esame
di un organismo giurisdizionale superiore. Però può essere aggirato
con una scelta legislativa, comunque lecita, prevista
dall'ordinamento, da fare in tempi estremamente rapidi,
individuando l'organismo e la metodologia che permettano il vaglio
sull'ammissibilità del quesito referendario e di conseguenza
l'esercizio del voto nel periodo compreso fra il 1° maggio 2000 e
il 30 giugno 2000.
Allora la scelta politica, come abbiamo sottolineato nella
nostra mozione, serve anche e soprattutto a salvaguardare
l'autonomia legislativa di questo Consiglio Valle, che viene
utilizzata però quando fa comodo o quando è necessario. In questo
caso c'è un atteggiamento un po' freddino, ed è stato anche un po'
"spocchioso" in sede di confronto con i rappresentanti del Comitato
promotore del referendum, quando ci siamo incontrati come
Capigruppo.
Mi pare di capire - e qui s'innesta un terzo elemento che è già
stato sottolineato dal collega Curtaz - che il Presidente
dell'Union Valdôtaine abbia capito il problema, manifestandolo
apertamente attraverso una sua dichiarazione stampa, e sostenendo
che lo si potrebbe superare aggirandolo, anche per evitare che
qualcuno un domani possa essere tacciato di aver eluso, utilizzando
artatamente questa pronuncia del Tribunale di Aosta, una
possibilità di utilizzare uno strumento democratico, il referendum
appunto. Dunque, fateci capire: se il verbo del Presidente del
movimento dell'Union Valdôtaine ha ancora una valenza oppure no. E
sinceramente, Consigliere Piccolo, non capisco quale significato
possa avere il rinvio di 15 giorni; per tornare in aula e dire che
il parere è stato espresso in questa direzione, cioè facciamo la
legge?
La decisione non può essere demandata ai giuristi, pur
rispettando le loro competenze, ma deve essere assunta con
responsabilità dall'organo politico. In questo senso si colloca la
nostra mozione, con un lasso temporale un po' più ampio. Se si
vuole fare una legge basta poco: abbiamo visto leggi che nascono
dal mattino alla sera, vengono iscritte con ordini suppletivi o in
aula d'urgenza. Quando c'è la volontà politica, nulla ferma la
possibilità che in termini rapidi la legge venga fatta.
Per questo evitiamo che rischi di sedimentarsi in una
commissione il problema del referendum, che la commissione non
diventi una sorta di vasca di decomposizione di una questione da
dimenticare. Proponiamo che il Consiglio possa affrontare con
responsabilità, ma anche con autorevolezza, il problema. E la
nostra mozione è scevra di polemica e lo affronta in maniera molto
concreta e sostanziale con un dispositivo estremamente chiaro.
Président
La parole au Conseiller Comé.
Comé (Aut)
Condividiamo anche noi che al più presto si
debbano prendere delle iniziative per poter risolvere questo
momento di grande difficoltà. Ma fu proprio il nostro Capogruppo
nella prima riunione fatta 15 giorni fa, propose di demandare il
tutto alla I Commissione, per avere dei pareri di esperti giuristi
sulla questione che il Tribunale di Aosta aveva sollevato con
l'ordinanza del mese di ottobre.
Quindi riteniamo di poterci allineare sulla proposta presentata
dal Presidente della I Commissione; riteniamo che per questioni di
coerenza si debba aspettare intanto quella scelta che è stata fatta
e voluta dalla I Commissione; riteniamo fra l'altro che, visto che
i tempi entro cui gli esperti dovranno dare le risposte sono tempi
molto contenuti, una settimana non sia sicuramente quello che
potrebbe far perdere il treno, come è stato sollevato sia dal
Consigliere Curtaz che dal Consigliere Tibaldi, non si corre il
rischio di non avere i tempi tecnici per legiferare sul
referendum.
Questa non è una scelta di dire: "aspettiamo"; è una scelta che
è stata fatta politicamente 15 giorni fa, ribadita una settimana fa
in I Commissione quando sono stati nominati gli esperti, per cui
anche noi riteniamo che sia importante aspettare l'analisi e i
suggerimenti dei giuristi e successivamente prendere le dovute
posizioni.
Président
La parole au Conseiller Cottino.
Cottino (UV)
Il mio intervento non vuole essere un
intervento esaustivo su questo tipo di problema, anche perché,
volenti o nolenti, avremo la possibilità, o meglio il dovere di
tornarci sopra, se non altro in occasione della discussione del
progetto di legge che è già stato presentato su questo tema.
Credo tuttavia necessario fare alcune puntualizzazioni anche
perché non vogliamo assolutamente dare l'impressione che
l'iniziativa presa all'inizio della discussione di questo punto
all'ordine del giorno dal Presidente della I Commissione fosse solo
ed esclusivamente una sua iniziativa personale. Vogliamo, al
contrario, ribadire che questa è un'iniziativa condivisa dalla
maggioranza e di conseguenza noi saremmo stati d'accordo che questa
discussione fosse stata fatta in occasione della discussione del
progetto di legge.
Così non è stato! Non abbiamo ritenuto opportuno, per questione
veramente di democrazia, di mettere ai voti una questione di quel
genere, di conseguenza abbiamo accettato di entrare nel merito di
queste due mozioni che sono state illustrate dal Capogruppo
dell'Ulivo e dal Capogruppo di Forza Italia.
Tuttavia rilevo alcune contraddizioni, perché da una parte in I
Commissione - mi pare lo ricordasse il Presidente al di là di
affermazioni generiche non mi sembra che ci siano stati dei voti
contrari alla richiesta di pareri e sicuramente, se ci sono stati,
non sono stati da parte di tutte le forze di minoranza, e dunque
questo sta a dimostrare che al di là?
(interruzione da parte della Consigliera Squarzino
Secondina)
? non solo gli Autonomisti, mi sento di dire che sicuramente
Lattanzi ha sostenuto la necessità di avere dei pareri esterni,
tanto per non fare nomi. Comunque la Consigliera Squarzino se era
presente poteva saperlo, il Capogruppo dell'Ulivo era presente in I
Commissione, credo che sia compito del capogruppo di -
eventualmente - riferire! Non mi risulta che ci siano dei voti
contrari. Sicuramente ci sono state delle espressioni chiare di
richiesta di pareri.
Fatta questa precisazione, credo che ci siano stati anche alcuni
passi della relazione del Capogruppo Curtaz che sono perlomeno
contraddittori. Personalmente ritengo e noi riteniamo che si
debbano avere dei pareri molto pregnanti, prima di decidere
effettivamente qual è la strada da perseguire.
Questo perché, checché se ne dica, questa decisione del
Tribunale di Aosta non interessa solo ed esclusivamente questa
legge, interessa parecchie altre leggi regionali su cui dobbiamo
riflettere a fondo, su cui dobbiamo fare delle valutazioni per
verificare anche lì eventualmente che strada scegliere.
E se è vero, come sostiene qualcuno, che il diritto è qualcosa
d'interpretabile, staremo a vedere e verificheremo sulla base di
quanto ci diranno questi esperti quali sono le strade da
perseguire, perché prima di dire che non dobbiamo difendere le
potestà legislative di questo Consiglio, credo che dobbiamo
pensarci a fondo!
Il Consigliere Curtaz ha fatto un'altra affermazione, che mi ha
un po' stupito per certi aspetti, cioè ha fatto un esempio
chiedendosi cosa succederebbe se per qualsiasi tipo di ragionamento
dicessimo che le elezioni vanno posticipate, oppure che queste
elezioni non sono valide. Vorrei ricordare al Consigliere Curtaz
che a questo proposito il loro gruppo ha fatto un ricorso per
invalidare le elezioni di questo Consiglio, "alla faccia",
questo,?
(interruzione del Consigliere Curtaz, fuori
microfono)
? "alla faccia", questo, della democrazia, "alla faccia",
questo, del diritto di coloro che hanno votato questo stesso
Consiglio. Evidentemente la cosa non piace al Consigliere Curtaz,
ma non mi stupisce più di tanto, lui fa le sue valutazioni e noi
facciamo le nostre! E io voglio accettare un consiglio datomi dal
Consigliere Curtaz, ed è quello di avere un atteggiamento
responsabile, e questo lo voglio avere.
Ma proprio perché voglio avere un atteggiamento responsabile,
proprio perché non ho la presunzione di essere in grado da solo, o
anche con il consiglio dei miei colleghi, di valutare se non ci
sono altre cose da difendere in questo modo, e per i riflessi che
questa decisione potrà avere per tutta una serie di atti
amministrativi e di leggi in vigore, voglio avere il parere degli
esperti che abbiamo nominato prima di prendere una decisione sulla
strada da perseguire.
Un piccolo inciso anche qui voglio farlo. I pareri, soprattutto
quelli interni, sono verità evangelica quando vanno in una certa
direzione, mentre quando vanno in un'altra direzione sono dei
pareri di cui non si deve tener conto, perché sembra - questa è
un'altra affermazione del Consigliere Curtaz - che si debba
"attaccare l'asino dove vuole il padrone".
Da parte della I Commissione, per quanto mi riguarda ma credo di
poter dire per quanto riguarda gli altri commissari miei colleghi,
non è stato chiesto agli esperti di dare un parere che vada in una
direzione punto e basta; è stato chiesto un parere e sulla base di
questo parere, che sarà sicuramente firmato, Consigliere Curtaz,
verificheremo quello che dovrà essere il prosieguo delle nostre
azioni. Perché questo è a mio modo di vedere interpretare quello
che lui ha chiamato "atteggiamento responsabile". È proprio in
questa direzione che voglio andare, per avere su questo problema
estremamente importante un atteggiamento responsabile!
Su quello che penso o che pensiamo della bontà dell'istituto del
referendum, su quello che pensiamo della democraticità di
quest'istituto non voglio dilungarmi oltre. Invito eventualmente
qualcuno che avesse la memoria corta, perché era in riunione, ad
andare a leggersi i verbali delle riunioni prima della Conferenza
dei Capigruppo, quando abbiamo fatto l'audizione con i promotori
del referendum, e poi in seguito all'interno della I Commissione,
avendo avuto cura di specificare in quell'occasione che la mia era
una dichiarazione sia in quanto commissario della I Commissione,
sia in quanto Capogruppo.
Per quanto riguarda il comunicato, anche su questo avevo già
dato delle interpretazioni: il più breve tempo possibile non
significa assolutamente fare domani mattina, ma significa comunque
poter avere la necessità di richiedere dei conforti sulle azioni da
intraprendere.
Questa è la nostra posizione, per cui sulle vostre mozioni ci
asterremo perché vogliamo proseguire su quest'argomento per la via
maestra che è stata intrapresa e che verrà decisa a seguito di
quanto verrà deciso nella prossima riunione della I Commissione,
che non è nel 2000 o nel 2001, ma che è esattamente fra una
settimana, con a quel momento il conforto dei pareri che abbiamo
richiesto.
Président
La parole au Conseiller Lattanzi.
Lattanzi (FI)
Vorrei proprio iniziare dalla parte
conclusiva del Capogruppo dell'Union Valdôtaine, vorrei
rassicurarlo, perché capisco oggi gli equilibrismi, i tatticismi,
ma fra una settimana i giochetti saranno finiti! Perché Lattanzi,
in commissione, credo che tu debba dire con onestà intellettuale
che sostenne la non opportunità di dare tutta quest'importanza a
questi tecnici, e tu lo sai, perché io feci un intervento molto
chiaro in questo senso! Però, contrariamente all'atteggiamento di
Curtaz, che diceva "tanto so già come va a finire, chiudiamola
qua", acconsentii, per non dare l'alibi a quelli che stavano
facendo i tatticismi di dire che mancavano i pareri, a dare sette
giorni per acquisire i pareri. E mercoledì i pareri li avremo! E lì
l'Union Valdôtaine dovrà finalmente dire cosa vuole fare "da
grande", perché mentre il suo Presidente vola alto e non scende
nelle beghe del contenuto del referendum, ma si esprime in maniera
alta, dicendo che qui è in gioco un principio di democrazia, i
consiglieri vadano dunque svelti a legiferare per trovare la
soluzione più rapida e più veloce, a questo principio, in
quest'aula oggi assistiamo a tutta una serie di tatticismi!
Comprendo che questi sono tatticismi anche, se volete, istigati
da queste due mozioni, perché queste due mozioni propongono una
strada rapida e veloce per risolvere le due questioni fondamentali
sulle quali ci stiamo districando oggi nella nostra dialettica; la
prima è l'autonomia legislativa della Valle d'Aosta e quindi il
resistere o non resistere è un giudizio d'incostituzionalità, che è
un principio sacrosanto molto importante, l'altra è il principio
della democrazia del referendum, cioè riconoscere a 4700 Valdostani
che lo chiedono il diritto di poter esprimere e di far parlare
oltre a quest'aula anche gli altri Valdostani, che è un altro
principio sacrosanto!
Allora, mentre sul primo principio si sono spesi fiumi di
parole, sul secondo principio ho sentito le cose un po' più
morbide: siamo tutti d'accordo ma prendiamo i pareri, prendiamo
tempo; gli Autonomisti sono Thoeni nello slalom di Kitzbuel,
nell'Union il Presidente dice una cosa, Stévenin ne dice un'altra,
i Democratici di Sinistra sono come al solito imbucati e non escono
dalla trincea politica perché i Democratici di Sinistra su questo
tema sono andati a fondo totalmente quando fu il momento di
discutere la legge sull'esame di francese, in quel momento i
Democratici di Sinistra sprofondarono nell'incongruenza politica e
quindi è giusto che adesso continuino a tacere, come hanno fatto da
un anno a questa parte su tutte le questioni importanti che
riguardano la scuola!
È evidente che fra sette giorni il giochetto finirà, perché qui
le forze politiche dovranno dire se il principio del diritto
referendario è un principio condiviso e sacrosanto. Cosa che tutti
diciamo nei corridoi, ma nelle sedi istituzionali un po' meno,
mentre invece sul primo principio di potestà legislativa
sicuramente tutti siamo d'accordo, e oggi ancora i tatticismi sono
evidenti!
Può darsi che queste mozioni non trovino il consenso di questo
Consiglio, ma queste mozioni hanno un pregio: che eliminavano
l'imbarazzo di tatticismi, perché tanto, fra una settimana, bisogna
venirne fuori! E allora se si vuole fare questo referendum e se si
vuole salvaguardare l'immagine della Valle d'Aosta senza prendersi
un parere d'incostituzionalità sulla faccia della Corte
costituzionale, questa è la strada più diretta e più semplice e
anche tecnicamente più percorribile.
Questa, oggi, ci mette in condizioni di avere entro 60 o 40
giorni una legge, che evade la costituzionalità o meno del
provvedimento della legge in atto, che solleva quindi la Corte
costituzionale dal doversi pronunciare a favore o contro la Valle
d'Aosta, e al tempo stesso spiana la strada al diritto
referendario.
Noi possiamo anche oggi, se vogliamo politicamente difendere il
principio referendario, votare queste mozioni ed entro 60 giorni
darci la legge; se invece vogliamo fare ancora dei tatticismi
perché vogliamo verificare che qualcuno ci renda incostituzionale
la legge, per cui dopo faremo la battaglia dell'autonomia
legislativa, intanto perderemo tempo e alla fine l'obiettivo è
quello di non fare il referendum, lo scopriremo fra sette giorni!
La puntata è rimandata di sette giorni! Credo che le forze
politiche oggi abbiano un'occasione, di demandare perché qui
s'impegna qualcun altro a creare una bozza di legge che renda
attuabile, quindi non possibile il fatto che il referendum non si
faccia, quindi si può avere una legge, e questo lo può dire questo
Consiglio stasera; poi le commissioni possono avere tutti i pareri
del mondo da qua a mercoledì.
Non lo vogliamo fare? Vogliamo aspettare ancora 10 giorni? Va
bene. Fra sette giorni saremo di nuovo qua e questa volta dovremo
dire però cosa pensiamo realmente: se vogliamo prenderci
un'incostituzionalità della nostra legge da parte della Corte
costituzionale e bloccare tutto, poi qualcuno farà il solito
sbandieramento dell'autonomia, ma per mascherare come sempre si fa,
tirando la coperta dell'autonomia, quelle che sono le reali volontà
politiche.
Noi siamo qui anche per capire, mi permettano gli altri partiti,
che cosa l'Union Valdôtaine - che è la forza di maggioranza in
questo Consiglio - sta pensando! Il dibattito probabilmente è
ancora in atto, quindi non siete ancora pronti a dare un vostro
parere, ma sul principio del referendum siete d'accordo o non siete
d'accordo? Siete d'accordo a trovare la strada più svelta e veloce
perché comunque il principio referendario venga attuato: sì o
no?
Président
La parole au Conseiller Fiou.
Fiou (GV-DS-PSE)
Eravamo in parecchi a non aspettarci
questa battuta d'arresto, rappresentata dall'ordinanza del
Tribunale. Penso che non se l'aspettasse neanche il Consigliere
Curtaz, malgrado che adesso faccia una affermazione ovvia nel dire
che ce lo dovevamo aspettare! Probabilmente quando ha fiancheggiato
chi ha promosso il referendum, non aveva questa tranquillità,
altrimenti avrebbe scelto qualche altra strada per la battaglia
politica. Quindi venire adesso a dire, con tutta questa
tranquillità, che c'era da aspettarsi che i vecchi meccanismi non
potessero essere percorsi, mi sembra un po' forzata!
Questa battuta d'arresto sposta temporaneamente il problema dal
merito del referendum alla possibilità del percorso, perché c'è
ancora la tappa dell'ammissibilità. Credo che sia un problema da
affrontare con l'equilibrio e la serenità che la materia comporta:
le drammatizzazioni in un senso o nell'altro credo che tendano ad
utilizzare questa impasse per far alzare la tensione rispetto ad un
problema che deve essere affrontato con estremo equilibrio.
Per quanto ci riguarda, noi ci impegniamo sul problema
contingente nel senso che riteniamo importante ripristinare lo
strumento di democrazia che è il referendum, questo va fatto, credo
che qui siamo tutti concordi, nessuno ha messo in discussione
questo; va fatto in tempi credibili perché chi ha promosso il
referendum sull'esame di maturità e chi ha firmato ha il diritto di
aspettarsi perlomeno che la cosa possa avvenire in tempi certi.
Però questi sono obiettivi che vanno perseguiti con senso di
responsabilità, e qui c'è sicuramente una distinzione fra
maggioranza e minoranza, perché la minoranza su molti temi può
spingere anche un po' - scusate il termine - alla ventura, per
alzare il tiro del confronto politico. Ma poi quando si vanno a
votare i provvedimenti, la maggioranza è quella sempre responsabile
anche delle sfumature che potrebbero compromettere l'applicazione
dei provvedimenti che si vanno a votare.
Allora credo che dobbiamo perseguire questi obiettivi, fare in
fretta, su questo sono pienamente d'accordo, però farlo nella
certezza del diritto, nella certezza di soluzioni idonee a
salvaguardare l'autonomia e l'autorevolezza del giudizio di
ammissibilità dei referendum, perché non ragiona solo su questo
referendum. Posso quindi condividere tutte le sollecitazioni di
fare in fretta, però ritengo che si debba adottare l'attenzione
indispensabile per avere la certezza che i passi che si vanno a
fare siano corretti da un punto di vista del diritto e
dell'adeguatezza degli strumenti.
Quindi ribadiamo la nostra adesione alla proposta della
commissione, che abbiamo anche sollecitata, di andare a chiedere un
supporto tecnico per individuare gli strumenti più opportuni per
realizzare gli obiettivi che ho sottolineato. Credo sia la strada
da percorrere, e come giustamente qualcuno sollevava prima, fra una
settimana vedremo chi giocava a rimpiattino o meno. Quando ci
saranno certezze giuridiche su cui fondare le nostre scelte, ci
impegniamo sin d'ora ad attivarci.
Président
La parole au Conseiller Piccolo.
Piccolo (FA)
Non mi resta che prendere atto che la
proposta di rinvio al prossimo Consiglio dell'esame di queste due
mozioni non è stata accolta dai proponenti le mozioni.
Non sto qui a sottolineare ancora una volta qual è stata la
motivazione, perché l'ho espressa prima; volevo solo sottolineare
con più forza che la I Commissione era stata chiamata a dare
delucidazioni e soprattutto indicazioni alla Conferenza dei
Capigruppo. Noi abbiamo avuto mandato e nel rispetto della
componente istituzionale di una commissione proponevo il rinvio,
proprio perché si tratta di andare mercoledì prossimo alla
discussione e all'approfondimento dei quesiti posti con gli
incaricati alla consulenza, perciò in quell'occasione ci sarebbe
stata tutta l'opportunità da parte dei Capigruppo di discutere con
la commissione ed approfondire la materia.
È in questo senso che andava la proposta; non è stata accettata,
pertanto non posso che esprimere la delusione da una parte ed
anticipare l'astensione sulla votazione delle due mozioni.
Président
La parole au Conseiller Beneforti.
Beneforti (PVA-cU)
Voglio dire brevemente alcune parole,
perché ormai il collega Curtaz ha detto tutto quello che doveva
dire a nome del gruppo, quindi non torno sugli argomenti.
Vi devo dire che sono rimasto alquanto deluso dagli interventi
delle forze di maggioranza e anche del collega Comé a nome degli
Autonomisti. Qui si è detto che il diritto è interpretabile?
(interruzione del Consigliere Cottino, fuori
microfono)
? voi lo avete ripetuto, ma voi riprendete le cose che vi fanno
comodo, quindi lasciale prendere anche a me le cosette che fanno
comodo, abbi pazienza! Cottino, lasciami parlare, io ti ho lasciato
parlare! Avrei voluto interromperti, ma il Presidente poi mi
richiama e allora sto zitto.
Di senso di responsabilità ho sentito parlare. Bisogna avere
senso di responsabilità? Noi lo abbiamo. Bisogna vedere i riflessi
che può avere una certa presa di posizione. Dice il mio amico Fiou
che bisogna pensare non solo a questo referendum, ma a tutti gli
altri. Siamo d'accordo.
Ma sentite tutte queste affermazioni, specialmente dalle forze
di maggioranza, mi viene proprio da pensare che la memoria contro
il referendum che è stata presentata in Tribunale sia stata più
"spintanea" che spontanea. Lo dimostrano i discorsi che ho sentito
in questa sede. Quella memoria è un frutto che nasce dalla
maggioranza di questo Consiglio, altrimenti il comportamento
sarebbe stato diverso, o almeno io credo che il comportamento
doveva essere diverso.
E quando l'amico Piccolo, Presidente della I Commissione, dice
che lui è rimasto deluso perché si poteva rinviare di 8 giorni la
discussione di queste mozioni, io dico che tutto è possibile; però
tu non hai detto, come non lo ha detto nessun altro qua dentro, se
sei d'accordo che nei tempi previsti si possa effettuare questo
referendum!
Io sono d'accordo a rinviare la discussione sulle mozioni,
perché tu possa sentire i pareri che vuoi, però voglio il tuo
impegno. Mi devi dire se nei tempi previsti dalla legge regionale
questo referendum s'ha da fare o non s'ha da fare!
Non mi venite a dire che dipende dagli esperti; sì, gli esperti
potranno darci tutti i contributi che volete, anch'io mi rimetto al
parere degli esperti, però noi dobbiamo essere convinti di quello
che si va facendo e non trovare le scorciatoie per non fare
esprimere la Valle d'Aosta su un diritto costituzionale come è
quello del referendum; qualsiasi strada diversa che voi andrete a
trovare sono convinto che sarà nell'intento di rinviare il
referendum, che per voi non s'ha da fare!
Io vi dico che questa è una strada sbagliata, per cui cercate di
rimediare in tempo! Prendete pure a pretesto il parere degli
esperti, ma cercate di rientrare in carreggiata. Per essere
credibili su tutto il discorso che state facendo in questa sede,
nelle dichiarazioni di voto, dite se siete d'accordo, se lo siete
troveremo la strada che questo referendum si svolga nei termini
previsti dalla legge regionale. Allora siete credibili, altrimenti
non lo siete!
Si dà atto che, dalle ore 18,11 alle ore 18,15, presiede il
Vicepresidente Viérin Marco.
Presidente
La parola al Consigliere Curtaz per il secondo
intervento.
Curtaz (PVA-cU)
Soltanto una brevissima replica a
proposito di alcune argomentazioni che sono state utilizzate dai
Consiglieri di maggioranza che sono intervenuti.
Innanzitutto un'impressione generale: a sentire questa
discussione sembra che contino molto più i pareri che il voto
popolare. Sembra che i pareri di questi tre esperti siano la
formuletta magica che eviterà alle forze politiche di prendere una
posizione.
Io ovviamente non so cosa scriveranno gli esperti rispetto ai
pareri richiesti, ma avendone letti tanti nella mia vita di pareri,
posso immaginare cosa diranno! Diranno che la Corte costituzionale
ha sempre deciso nero, o prevalentemente deciso nero, per quello
che ne so io ha sempre deciso nero, e poi diranno che si potrebbe
forse sostenere bianco appigliandosi a questo, questo e
quest'altro. Perché tutti i pareri sono fatti così!
Quindi non riesco a capire questa fiducia quasi cieca in questi
futuri pareri, visti come la pozione magica che farà prendere una
decisione, che invece è una decisione prevalentemente politica,
perché qui lo ha sostenuto bene il Consigliere Beneforti si tratta
di dire se comunque si vuole fare il possibile o meno per far
svolgere il referendum nei tempi e nei termini previsti dalla
legge. Questo è il punto e non ci sono altre questioni in
discussione! Sappiamo già che rispetto a questa vicenda le strade
sono due, ma non ho ancora sentito una persona, un consigliere, un
esperto, dire che c'è una terza strada. Le strade sono due:
resistere in sede di Corte costituzionale, atteggiamento che
equivale a non fare il referendum nei termini previsti dalla legge,
oppure modificare subito la legge.
Prendiamo atto che il Capogruppo dell'Union Valdôtaine non la
pensa come il Presidente del suo partito, non è la prima volta,
pazienza, questa volta noi la pensavamo come Rollandin? La seconda
strada è quella che abbiamo indicato anche attraverso la proposta
di legge, di fare subito questa riforma piccola piccola, per
consentire ad un organo costituito ad hoc di esprimere il giudizio
di ammissibilità sul referendum.
E qui mi viene portata spesso dai Consiglieri di maggioranza
un'argomentazione che ha una sua importanza, non lo nego. Noi
apriamo una finestra, si dice, e poi scopriremo che tutte le altre
finestre della casa vengono spalancate, perché c'è tutta una serie
di altre leggi che contengono gli stessi meccanismi.
Intanto rispondo che una parte di queste finestre sono già state
spalancate, perché ci sono già delle pronunce specifiche relative a
leggi della Valle d'Aosta, che hanno dichiarato
l'incostituzionalità, quindi non diciamo niente di nuovo. Ma,
secondariamente, faccio presente una cosa molto importante: che
mentre per il referendum c'è un'emergenza dovuta alla tempistica da
rispettare, per tutte le altre possibili riforme, e penso
soprattutto alle problematiche relative alla legge elettorale, se
Dio vuole abbiamo tre anni e mezzo per pensarci, non c'è
un'emergenza, possiamo farlo con tutta tranquillità.
Quindi quest'argomentazione, che è apparentemente forte, diventa
debolissima perché non tiene conto della disparità di situazione
fra questo problema che oggi siamo chiamati ad affrontare e la
situazione generale che può essere affrontata con tutta calma!
Crediamo quindi, anche per rispondere ad una battuta del collega
Fiou, che in questo caso le opposizioni politiche non spingono
verso l'avventura, tutto il contrario; noi spingiamo per una
soluzione facile, certa, da assumersi in breve tempo.
Chi rischia di spingere verso l'avventura è la maggioranza, caro
Fiou, che rischia di andare verso un giudizio innanzi alla Corte
costituzionale che ci vedrà soccombenti. Perché una cosa voglio
chiarirla subito: indipendentemente dai pareri non ci sarà nessun
consigliere, nessuna forza politica che potrà nascondersi dietro il
dito dei pareri, perché sappiamo fin d'ora - almeno io credo di
saperlo, forse sono un presuntuoso - che indipendentemente dai
pareri abbiamo poche, per non dire pochissime, probabilità che
questo giudizio di costituzionalità veda l'eventuale posizione
difensiva della Valle d'Aosta uscire vincente.
Quindi non potremo dire che ce l'aveva consigliato l'esperto X
piuttosto che l'esperto Y, perché sappiamo benissimo che tutti i
precedenti sono in certo senso, e sarebbe una presa in giro
nasconderci dietro i pareri per dire che si è scelto una strada
perché confortati da Tizio, Caio e Sempronio.
Non saremo, io credo, confortati in nulla?
(interruzione del Consigliere Fiou, fuori microfono)
? no, lo dice la Corte costituzionale, fra l'altro il
Consigliere Curtaz di queste cose non ne sa niente, neanche a
livello professionale, sono cose di cui non mi occupo mai! Mi sono
preso la briga di studiarmi un po' la materia, che poi è abbastanza
complessa, dico la verità, e mi sono fatto un'idea. Io spero che la
mia idea sia sbagliata, ma temo purtroppo che non sia sbagliata!
Questo per dire che nella nostra posizione proprio non c'è niente
di avventuroso, anzi tutto il contrario.
Rispetto all'intervento breve del Consigliere Piccolo mi
dispiace una cosa. Pensavo che questo rinvio fosse stato chiesto a
nome della maggioranza; Piccolo mi dice che è stato chiesto come
Presidente della I Commissione, non mi risulta che in I Commissione
una cosa del genere sia mai stata decisa né discussa, anche se le
nostre mozioni erano già depositate quando la I Commissione ha
affrontato il problema.
Termino, ribadendo che impedire o ritardare il referendum
sarebbe un grave colpo alla democrazia di questa regione, e mi
pongo un altro problema che ha sottolineato un insegnante del
comitato durante l'audizione che ha avuto con i Capigruppo, anche
questo importante. Non fare nei tempi dovuti il referendum cosa
significherebbe? Che esempio si darebbe ai giovani, se le
istituzioni stesse impedissero loro di credere che è possibile
cambiare le cose pacificamente e democraticamente?
Président
D'autres interventions en discussion générale?
La discussion générale est fermée.
La parole au Conseiller Lattanzi pour déclaration de vote.
Lattanzi (FI)
Naturalmente non per dire quale sarà la
nostra intenzione di voto, perché credo che sia chiara. Ritengo
però che sia altrettanto opportuno, a conclusione di questo
dibattito, fare un minimo di chiarezza.
Ho partecipato ai lavori della commissione, soprattutto
nell'ultima nella quale si è stabilito di concedere questi 7-8
giorni di pareri tecnici, però ricordo - e qui convengo con il
Consigliere Curtaz - che nessuno dei Consiglieri, nessuno dei
commissari ha chiesto di fare riferimento nei quesiti agli esperti
alla memoria depositata presso il Tribunale. Credo che questa sia
una cosa pelosa che non s'ha da fare. Credo che in questo
deliberato della Presidenza non ci debba essere questo riferimento,
perché secondo me è politicamente condizionante e credo che non sia
corretto neanche nei confronti dei tecnici che devono serenamente
dare delle indicazioni, e lo vedremo mercoledì!
Quindi chiedo al Presidente del Consiglio di cassare la parte
"tenendo presente che la stessa è stata oggetto di memoria
depositata",
perché ritengo che non sia coerente con il fatto
di dare noi delle indicazioni ai tecnici. Se devono tenerla
presente o non devono tenerla presente, saranno i tecnici a doverlo
fare, non mi pareva che la commissione avesse chiesto questa
specifica sottolineatura. Chiedo conforto al Presidente della
Commissione, perché credo che sia cosa politicamente rilevante.
Président
Je prends acte de cette requête. Il m'appartient
cependant de préciser que l'avis a été requis par le Bureau de la
Présidence en conformité à ce qui avait été requis par la
I
ère
Commission, donc exactement dans le même texte qui
avait été transmis par le Président de la I
ère
Commission.
La parole au Conseiller Piccolo toujours pour déclaration de
vote.
Piccolo (FA)
Non ho il dono della memoria computerizzata,
perciò non sono in possesso dei verbali. Questa richiesta è stata
avanzata dagli uffici assieme al sottoscritto, alla Presidenza del
Consiglio, proprio per sottolineare, non per evidenziare, ma per
mandare tutta la documentazione supportata da una serie
d'informazioni da indicare agli esperti perché questi avessero la
più ampia possibilità di esprimersi. Se ci sono delle
arrière-pensées o delle considerazioni in questo senso, non è
certamente in questa sede che possiamo discuterne. Sarà oggetto di
valutazione durante la riunione della I Commissione, non credo che
questo Consiglio possa cassare questa parte.
Président Nous avons deux motions à voter, il s'agit précisément
de l'objet n° 21 et de l'objet n° 22, qui seront mis en votation
dans la succession de l'ordre du jour.
La parole au Conseiller Curtaz toujours pour déclaration de
vote.
Curtaz (PVA-cU)
Scusate se sarò ripetitivo. Dichiaro voto
favorevole del nostro gruppo nei confronti di entrambe le mozioni
che pur avendo una narrativa e presupposti parzialmente diversi,
perseguono lo stesso obiettivo.
Vorrei precisare due cose. Innanzitutto vorrei chiarire che il
voto di astensione che mi è sembrato preannunciato da parte dei
gruppi di maggioranza significa non far passare la mozione, questo
lo dico perché non sembri un voto di favore; è una cosa
lapalissiana, ma preferisco ricordarla. Quindi il voto di
astensione, dal punto di vista pratico, equivale ad un voto
contrario delle nostre mozioni.
E poi voglio tornare un attimo su questo piccolo "giallo"
relativo alla dicitura del quesito posto agli esperti, perché può
darsi che io ricordassi male, ma vedo che anche il Consigliere
Lattanzi ricorda come me, il Presidente Piccolo dice che lui non ha
una memoria computerizzata, neanch'io, e quindi la memoria può
difettare, ma a me pare proprio che, non si sia parlato nell'ambito
della discussione di questa memoria, i quesiti non potevano
riguardare la memoria. E questo per la ragione semplicissima che
questa memoria con la questione posta ai giuristi c'entra come "i
cavoli a merenda", perché riguarda il merito
dell'ammissibilità.
Allora, o questa cosa è stata fatta in buona fede, e va bene,
pazienza; strano, ma pazienza! Oppure io ci vedo una riserva
mentale, una volontà di condizionare gli esperti, e spiego il
perché al Presidente. Si fa riferimento a questa memoria,
giuridicamente dotta, e non si fa riferimento ad altra memoria,
giuridicamente meno dotta perché non fatta da esperti, ma fatta dal
comitato, che è una replica alla prima memoria. La memoria del
Comitato è scomparsa in Regione, abbiamo tutti ricevuto la memoria
dotta, ma quella meno dotta nessuno ce l'ha! Pertanto c'è una serie
di circostanze che mi fanno ritenere quanto meno strana tutta
questa serie di coincidenze!
Président
La parole à la Conseillère Squarzino
Secondina.
Squarzino (PVA-cU)
Naturalmente per dire il mio voto
favorevole. Tra l'altro mi rimane il dubbio di sapere come avrebbe
votato il Capogruppo Cottino, se l'iter che riguardava il
referendum sulle Olimpiadi fosse stato sospeso come è successo a
questo referendum!
Rispetto ai quesiti formulati dalla I Commissione, volevo
precisare che la sottoscritta aveva posto con forza il problema
dell’ambiguità e dell'inquinamento di questa parte
della domanda, quando in Ufficio di Presidenza si è discusso di
questo atto. Però nel momento in cui ho visto che il Presidente
Piccolo ha presentato queste domande, ritenevo che, come ogni
Presidente di Commissione fa quando pone dei quesiti, prima di
presentare in modo ufficiale la lettera, avesse letto i quesiti ai
commissari e avesse ricevuto il loro okay.
In genere è questa la procedura che viene seguita, nel senso che
su cose importanti la commissione dice sì oppure no ai singoli
quesiti, perché il modo con cui vengono posti i quesiti non è
indifferente! In questo caso credo che il Presidente Piccolo abbia
sottoposto i quesiti alla commissione. Se non lo ha fatto, ritengo
molto grave che abbia presentato l'elenco dei quesiti senza che ci
fosse stato l'okay della commissione.
Président
La parole au Conseiller Piccolo toujours pour
fait personnel.
Piccolo (FA)
Non sono solito dare lezioni a nessuno e
tanto meno riceverle da chi non era presente neanche durante la
seduta della commissione.
Il sottoscritto ha posto i quesiti, anzi, li ha concordati con i
componenti della commissione, formalizzandoli, visti i tempi a
disposizione e visto che gli esperti avrebbero dovuto dare da
mercoledì a venerdì il loro responso, con l'aiuto degli uffici e
seguendo gli indirizzi della commissione, in cui avevamo già
predisposto una traccia dei quesiti stessi.
Se poi la formalizzazione di una questione così contesa viene
considerata come un qualcosa di sospetto?
(interruzione della Consigliera Squarzino Secondina, fuori
microfono)
? ecco, e invece no! Secondo me, e secondo quanto era avvenuto
in commissione, si trattava di una sottolineatura doverosa per
avere una risposta più completa dagli esperti, ricordando che ci
sono proposte diverse da quelle contenute nel referendum. Io
ritengo quindi che si trattasse di un problema di completezza di
quesiti e di risposte. Se questo è un comportamento può sembrare
scandaloso!
Président
? merci, vous avez éclairci le comportement que
vous avez tenu en tant que Président de la Commission.
Je soumets au vote l'objet n° 21:
Conseillers présents: 29
Votants: 6
Pour: 6
Abstentions: 23 (Agnesod, Bionaz, Borre, Cerise, Charles Teresa,
Comé, Cottino, Cuc, Ferraris, Fiou, La Torre, Lavoyer, Louvin,
Ottoz, Pastoret, Perrin, Perron, Piccolo, Praduroux, Vallet,
Vicquéry, Viérin D., Viérin M.)
Le Conseil n'approuve pas.
Je soumets au vote l'objet n° 22:
Conseillers présents: 29
Votants: 6
Pour: 6
Abstentions: 23 (Agnesod, Bionaz, Borre, Cerise, Charles Teresa,
Comé, Cottino, Cuc, Ferraris, Fiou, La Torre, Lavoyer, Louvin,
Ottoz, Pastoret, Perrin, Perron, Piccolo, Praduroux, Vallet,
Vicquéry, Viérin D., Viérin M.)
Le Conseil n'approuve pas.
Avec l'examen de ce point à l'ordre du jour nous avons terminé
les travaux de cette séance du Conseil.
La séance est levée.
