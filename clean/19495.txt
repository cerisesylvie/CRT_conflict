Classificazione
ASSISTENZA SANITARIA E OSPEDALIERA
LAVORO


Resoconto integrale del dibattito dell'aula
Oggetto del Consiglio n. 2652 del 12 giugno 2002 - Resoconto
OGGETTO N. 2652/XI Problemi riguardanti il riconoscimento da
parte dell'USL dei diritti del sindacato SAVT di esercitare il suo
ruolo sindacale. (Interrogazione)
Interrogazione Avendo saputo che le organizzazioni sindacali
della Funzione pubblica della CGIL e del SAVT (FP-CGIL e
SAVT-SANTE) hanno presentato una denuncia di comportamento
antisindacale nei confronti dell'Azienda USL della Valle d'Aosta,
ai sensi dell'articolo 28 dello Statuto dei lavoratori;
Appreso che la memoria difensiva predisposta dall'Azienda, in
risposta a tale denuncia, sostiene la non legittimità del SAVT ad
esercitare i diritti previsti dal suddetto articolo dello Statuto
dei lavoratori;
Appreso inoltre che l'avvocato estensore della memoria è membro
del Nucleo di Valutazione dell'USL, cioè di un organismo tecnico,
super partes, chiamato ad esprimere nei confronti dell'azienda
imparziali pareri tecnici;
Considerando che, se fosse vero quanto sopra rappresentato, si
tratterebbe di un attacco gravissimo dell'azienda USL nei confronti
di un sindacato confederale che da anni esercita, in questa
regione, alla pari delle altre organizzazioni, CGIL, CISL e UIL, un
importante ruolo a favore dei lavoratori;
i sottoscritti Consiglieri regionali
Interrogano
la Giunta per sapere:
1) se, per quanto di sua conoscenza, sono vere le informazioni
di cui in premessa;
2) quali sono le sue considerazioni al riguardo, specie per
quanto attiene il non riconoscimento, da parte dell'azienda USL,
del diritto del SAVT di esercitare il suo ruolo sindacale a difesa
di lavoratori.
F.to: Squarzino Secondina - Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Premesso che la gestione delle relazioni
sindacali compete all'azienda USL e interessa questa
Amministrazione nei limiti delle competenze previste dalla legge
regionale 25 gennaio 2000, n. 5, in effetti, come è noto e come è
stato ampiamente pubblicizzato dagli organi di informazione, è
stata presentata una opposizione ad una denuncia per condotta
antisindacale, ai sensi dell'articolo 28 dello statuto dei
lavoratori, da parte dell'azienda USL nei confronti della CGIL e
del SAVT.
Nel giudizio l'azienda si è costituita con la rappresentanza di
un professionista facente parte del nucleo di valutazione, la
circostanza di cui trattasi non determina alcuna condizione di
incompatibilità, si considera infatti che il nucleo di valutazione,
che è organo tecnico di garanzia, è costituito da due esperti
esterni e da tre esperti interni di nomina sindacale che rivestono
cariche ufficiali all'interno del sindacato e delle rappresentanze
sindacali unitarie; se ci fosse incompatibilità, evidentemente
dovrebbe esserci anche per le organizzazioni sindacali e le
rappresentanze sindacali unitarie, ma così non è.
La pronuncia del giudice del lavoro è stata emessa e non sono
stati rilevati elementi di fatto che configurino la violazione
dell'articolo 28 dello statuto dei lavoratori, leggo testualmente
la parte che riguarda questo passaggio:
"La tesi avanzata dalle
associazioni di categoria non è condivisibile e le doglianze
lamentate non sono fondate ed invero che l'indennità di funzione
legata alle posizioni organizzative, di cui agli articoli 20, 21 e
36 del contratto collettivo nazionale del lavoro, debba essere
finanziata con il fondo costituito ai sensi dell'articolo 39, comma
1, è principio che discende in via diretta dallo stesso articolo 39
del contratto citato. Se le indennità "de quibus" devono essere
finanziate con il fondo in questione, come voluto dalle parti
sociali, è ovvio che la spesa che tali indennità comportano deve
essere imputata al fondo stesso"
.
Questa la sostanza del ricorso, tralascio la parte rimanente.
Rispetto al secondo quesito, il comportamento censurato da parte
delle organizzazioni sindacali consisterebbe nella violazione del
principio di contrattazione in materia di individuazione,
nell'ambito del fondo di cui all'articolo 39 del contratto
collettivo di riferimento, delle risorse da destinarsi alle
indennità di posizione organizzativa, fermo restando che il fatto
di aver sottoposto all'attenzione del giudice del lavoro tali
circostanze di diritto non ha significato per l'azienda USL la
negazione del diritto di rappresentatività dei lavoratori da parte
del SAVT - tale è stato dichiarato in un comunicato stampa - che a
tutti gli effetti della contrattazione decentrata delle relazioni
sindacali è considerato dall'azienda stessa alla pari di tutte le
altre sigle sindacali, indipendentemente dalla loro dimensione e
diffusione territoriale.
Non condivido personalmente l'approccio dato dall'azienda USL,
più specificatamente dal legale dell'azienda, per quanto attiene la
carenza dell'interesse di agire da parte delle segreterie regionali
extra aziendali, che rappresentano prioritariamente interessi
generali dei lavoratori, laddove risulta essere costituita e attiva
una rappresentanza sindacale unitaria (RSU) eletta dai lavoratori
dell'azienda USL.
A tal proposito richiamo l'articolo 5, comma 2, del decreto
legislativo 28 dicembre 1989 n. 430, recante: "Norme di attuazione
dello Statuto speciale per la Regione Valle d'Aosta in materia di
previdenza e assicurazioni sociali", che stabilisce quanto segue:
"I diritti riconosciuti da norme di legge alle associazioni
sindacali aderenti alle confederazioni maggiormente rappresentative
sul piano nazionale nella materia di cui al comma 1, inerente la
formazione degli organi locali degli enti nazionali operanti nella
materia della previdenza e delle assicurazioni sociali, sono estesi
alle associazioni sindacali maggiormente rappresentative operanti
nel territorio della Regione per la tutela dei lavoratori
dipendenti."
Richiamo altresì l'articolo 44, comma 7, del decreto legislativo
4 novembre 1997, n. 396, recante: "Modificazioni al decreto
legislativo 3 febbraio 1993, n. 29, in materia di contrattazione
collettiva e di rappresentatività sindacale nel settore del
pubblico impiego", che prevede che
"in materia di
rappresentatività delle organizzazioni sindacali, ai sindacati
delle minoranze linguistiche della Provincia di Bolzano e delle
Regioni Valle d'Aosta e Friuli Venezia Giulia, eccetera, spettano,
eventualmente anche con forme di rappresentanza in comune, i
medesimi diritti, poteri e prerogative previste per le
organizzazioni sindacali considerate rappresentative in base al
presente decreto"
. Si rammenta infine che con deliberazione n.
1791/9, in data 20 dicembre 1990, il Consiglio regionale ha
dichiarato che l'Associazione "Syndicat autonome valdôtain des
travailleurs (SAVT)" possiede il requisito della maggiore
rappresentatività in sede locale ai sensi dell'articolo 5, comma 3,
del decreto legislativo n. 430/89 precedentemente richiamato. Per
tali considerazioni, le considerazioni politiche del sottoscritto,
rispetto a questa contestazione avanzata da parte del legale
dell'USL, sono di assoluta criticità, come ho immediatamente fatto
presente al Segretario generale del SAVT, criticità che ribadisco e
che sono dovute all'assoluta fretta da parte del legale di
presentare entro 48 ore un ricorso senza dare il tempo materiale
alla Direzione generale e all'USL di prendere visione e cognizione
del ricorso stesso.
Président
La parole à la Conseillère Squarzino
Secondina.
Squarzino (PVA-cU)
Alle mie domande dirette a sapere se e
per quanto di sua conoscenza sono vere le informazioni di cui in
premessa, mi sembra che la risposta all'Assessore sia affermativa,
nel senso che la situazione che qui è stata rappresentata
corrisponde alla verità e corrisponde anche alla verità un altro
fatto, cioè che la sentenza del Tribunale di Aosta non ha risposto
alle domande che sono un po' alla base della nostra interrogazione:
non entra infatti nel merito di quanto sostenuto nella memoria
difensiva dell'USL.
La nostra iniziativa non era tanto rivolta al fatto se era
giusto o meno presentare una denuncia per comportamento
antisindacale, non era in questo momento l'oggetto del nostro
interesse; il nostro interesse era verificare il comportamento
dell'azienda USL nei confronti di un problema sindacale. Io credo
allora che, come ha anche sottolineato l'Assessore, sia gravissimo
che un'azienda di questa dimensione, che ha migliaia di dipendenti,
non sia in grado di gestire i rapporti sindacali. È vero che ci
sono state poi delle prese di posizione di dirigenti aziendali, che
esprimono il proprio apprezzamento rispetto al SAVT, ma si tratta
di opinioni personali, come sono personali le opinioni che
l'Assessore in questo momento ha rappresentato. La cosa grave è che
la voce ufficiale dell'USL è stata di tutt'altro tono e la cosa
ancor più grave è che la voce ufficiale dell'USL è stata
predisposta da qualcuno che sicuramente è stato pagato per
esprimere questo parere, anche con alcuni milioni, perché in genere
il costo dei pareri è di questa entità.
Credo che di fronte a questa situazione non possiamo che
sottolineare l'azione poco opportuna dell'azienda. Intanto è
un'azienda che non ha nessuna attenzione per i rapporti con il
sindacato, altrimenti si sarebbe posta prima il problema e avrebbe
scoperto che molti degli attuali amministratori regionali sono
transitati proprio dal SAVT e che lo stesso attuale Presidente
della Regione è stato a suo tempo un valido esponente di questo
sindacato e mai nessuno ha finora discriminato questo sindacato
rispetto agli altri sindacati confederali.
Capisco che lei, Assessore, abbia sottolineato questo come un
punto di criticità, però io credo che, nel momento in cui si
aggiungono uno all'altro dei punti di criticità, forse lei dovrebbe
incominciare a riflettere su questa dirigenza dell'USL, che pare -
e qui sono i dati a confermarlo - non essere all'altezza del
compito che le è stato affidato.
A questo punto vorrei intanto darle un suggerimento: nei
macro-obiettivi che lei pone all'azienda indichi anche come uno di
questi obiettivi la cura delle relazioni sindacali che sono una
delle condizioni che consentono di creare un clima di fiducia e di
lavoro sereno all'interno dell'azienda e poi mi sorge il dubbio che
questa volta l'azienda non ha avuto tempo di chiedere il parere al
suo Assessore, e quindi di agire su suggerimento o su indicazione
del suo Assessorato, e che per questo abbia sbagliato.
