Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2410 del 26 novembre 1986 - Resoconto
OGGETTO N. 2410/VIII - AVVIO DELL'ATTIVITA' INDUSTRIALE DELLO
STABILIMENTO COINCA DI VERRES. (Interrogazioni).
PRESIDENTE:
Se non vi sono obiezioni, per le
interrogazioni presentate dal Consigliere Baldassarre e dai
Consiglieri Mafrica e Cout, iscritte rispettivamente ai punti 7 e
11 dell'ordine del giorno, avendo analogo oggetto, viene proposta
la trattazione congiunta. Ne do lettura:
Interrogazione
Nella seduta del Consiglio regionale tenutasi in data 9 e 10
luglio scorso, in seguito alla richiesta di approvazione di perizia
suppletiva e di variante per lavori di costruzione dell'impianto
elettrico dello stabilimento COINCA in Comune di Verrès l'Assessore
ai Lavori Pubblici Fosson, giustificò la necessità di tale perizia
suppletiva, affermando quanto segue:
"Lavori urgenti e necessari per permettere l'avvio dell'attività
industriale per l'inizio dell'autunno prossimo".
Ora, siccome circolano voci che la Direzione della Coinca
chiederebbe un ulteriore finanziamento di circa 7 miliardi e nella
speranza che tali voci siano infondate, preoccupato soprattutto per
la mancata occupazione conseguente al ritardato inizio
dell'attività industriale;
Certo che le affermazioni fatte dall'Assessore Fosson in aula
non siano parole al vento e per questo motivo:
Interroga
l'Assessore ai Lavori Pubblici e la Giunta per
conoscere:
1) i motivi che hanno causato il ritardo dell'avviso
dell'attività industriale allo stabilimento COINCA di Verrès ed in
quale periodo prevede l'inizio di tale attività;
2)
se rispondono al vero le voci di richiesta di
finanziamento avanzate dalla Direzione COINCA di Verrès.
F.to: G. Baldassarre
Interrogazione
Ricordato che per l'insediamento della COINCA si sono finora
investiti oltre 20 miliardi;
Ricordato altresì che periodicamente viene preannunciato da
parte della Giunta il prossimo definitivo inizio dell'attività da
parte della società, di fatto in ritardo di circa tre anni;
i sottoscritti Consiglieri regionali del Gruppo
comunista
Interrogano
la Giunta regionale per sapere:
1)
se e quando ha avuto inizio l'attività della
COINCA;
2)
quali criteri sono stati seguiti nelle assunzioni
di personale;
3)
in caso contrario quali sono le ragioni che hanno
portato a nuovi ritardi.
F.ti: D. Mafrica E. Cout
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Risponderò per quello che riguarda la
conduzione e i tempi dei lavori. I lavori di carattere edilizio
sono completamente ultimati nei tempi che avevo indicato nella
risposta ad una interpellanza od interrogazione del Consigliere
Baldassarre. Per quello che riguarda gli impianti, quelli
acquistati dalla Regione, gli impianti nuovi, la torrefattrice, il
silos e l'impianto di trattamento dei crudi, questi sono già
montati e collegati.
L'85% delle macchine e dei silos che erano esistenti a Borgaro,
sono già stati smontati e trasportati a Verrès. La torrefattrice
che era a Borgaro, la più grande ed importante, è già stata
smontata, trasportata e rimontata. Quindi diciamo che quello che
riguardava i lavori di stretta competenza della Regione, opere
edilizie e impianti, sono già tutti completati.
E' in via di ultimazione lo smontaggio, il trasporto e il
rimontaggio dei macchinari che erano presenti nello stabilimento di
Borgaro.
Posso dare alcune previsioni, salvo maggiori delucidazioni da
parte dell'Assessore Lanivi, dicendo che si prevede di iniziare le
prove sul caffé macinato intorno al 10 dicembre, occupando 7 -8
operai, di avviare progressivamente la produzione del caffé
macinato intorno al 15 dicembre, di predisporre le prove sul caffé
in grani per passare alla produzione intorno al 15 dicembre, per
poi ultimare tutte le fasi di montaggio e di prove entro il 30
dicembre, occupando già 20-25 operai. Quindi in pratica dal 30
dicembre in avanti lo stabilimento dovrebbe entrare in funzione a
pieno regime.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
A integrazione di quanto ha detto
l'Assessore Fosson, dopo un primo periodo di prova le lavorazioni
dovrebbero avvenire a metà dicembre di questo anno 1986. Per quanto
riguarda la seconda domanda posta dall'interrogante, Consigliere
Baldassarre, cioè se risultino vere le richieste di un ulteriore
finanziamento di 7 miliardi, allo stato attuale non ci risulta
nessuna richiesta. Quindi, sull'avvio della produzione, confermo
quanto ha già detto l'Assessore Fosson, che in pratica ha già
risposto alla prima domanda degli interpellanti Consiglieri Mafrica
e Cout.
Per quanto riguarda la seconda domanda, cioè quali sono stati i
criteri seguiti, questi erano fissati dalla convenzione stessa che
ha sottoscrittto l'impegno ad assumere tutto il personale già
dipendente della FIAT Engineering ed in servizio presso lo
stabilimento FIAT Engineering di Verrès, nonchè a garantire
l'occupazione complessiva da raggiungersi gradualmente entro un
anno dall'inizio dell'attività produttiva di almeno 60 unità
residenti in Valle con precedenza ai residenti nel Comune di Verrès
e comuni limitrofi, e con esclusione di alcuni tecnici
indispensabili per l'avvio dell'attività produttiva.
Dice sempre la convenzione che le 60 unità dovrebbero
incrementarsi fino a 70 nel caso in cui fossero raggiunti accordi
per portare la produzione fino a 8 milioni di kg. di caffé crudo
all'anno.
Attualmente lavorano presso lo stabilimento di Borgaro dodici
lavoratori che sono residenti in Valle. I dipendenti dell'ex FIAT
Engineering erano stati contattati precedentemente per trovare
occupazione presso lo stabilimento di Borgaro. A questo tipo di
offerta i dipendenti della ex FIAT Engineering (attualmente sono
dodici) non avevano aderito, però questi saranno tutti sentiti per
essere avviati nello stabilimento che dovrebbe iniziare l'attività
a Verrès e credo con possibilità di raggiungere anche alcuni
accordi (ad es. persone che rinuncerebbero in favore dei
figli).
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Ringrazio gli Assessori Fosson e
Lanivi per le risposte date alla mia interrogazione, che ritengo
sufficienti.
La vicenda della COINCA è un capitolo non certo positivo per
questo esecutivo, è un finanziamento che la Comunità
valdostana ha pagato e continuerà a pagare caro. Mi fa piacere
aver sentito che "per il momento" (anche se questa precisazione mi
ha preoccupato) non ci sono richieste di ulteriori finanziamenti da
parte della COINCA; debbo ammettere che a me risulta il contrario
però ritengo vere le affermazioni fatte dall'Assessore e lo
ringrazio per queste assicurazioni per cui non ci saranno richieste
ulteriori di finanziamenti da parte della COINCA.
Speriamo che a cinque anni dall'avvio di questa vicenda inizi un
nuovo capitolo, e me lo auguro di tutto cuore, a differenza di
quanto pensa il Consigliere Pedrini, cioè qui ci sono Consiglieri
che non operano nell'interesse della Valle d'Aosta. Secondo il
Consigliere Pedrini, per operare nell'interesse della Valle d'Aosta
bisogna nascondere alla pubblica opinione quello che questo
esecutivo riesce a fare, fra virgolette.
Mi ritengo soddisfatto delle risposte, ringrazio i due Assessori
e mi auguro che finalmente con l'avvio della azienda COINCA
riprenda l'occupazione, anche se minima, nella Bassa Valle.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Per questa nuova attività industriale
la gravidanza è stata lunga, perchè è durata quattro anni. Ci
auguriamo che finalmente ai primi di gennaio di questo anno il
parto sia felice. Vogliamo raccomandare in modo particolare agli
Assessori Lanivi e Martin di seguire con particolare attenzione
l'andamento economico e produttivo di questa azienda, cioè non
attendere che si verifichino delle questioni che costringano ad
effettuare un intervento, ma avere una attenta capacità di seguirne
gli sviluppi, perché ricordo che l'ultimo bilancio della COINCA ha
fatto registrare delle perdite che, per la quota regionale, già si
riflettono sulla FINAOSTA.
Ora, vogliamo pensare (siamo certi che questo sarà fatto) che
sarà seguita con particolare attenzione questa situazione perchè
non solo ci sia il risanamento, ma perchè si apra una attività che
abbia negli anni un andamento stabile e solido per i lavoratori e
per l'economia della Valle d'Aosta.
