Classificazione
CONSIGLIO REGIONALE
Attività consiliare d'aula
ELEZIONI



Oggetto del Consiglio n. 1403 del 30 luglio 2015 - Resoconto
OGGETTO N. 1403/XIV - Reiezione di mozione: "Impegno della I
Commissione consiliare a modificare la legge elettorale
regionale".
Presidente
- Per l'illustrazione, chiede la parola il
Consigliere Viérin, ne ha la facoltà.
Viérin L. (UVP)
- Merci Monsieur le Président.
Quest'iniziativa nasce da alcune considerazioni che nel corso di
questa legislatura, ma già anche nel corso della scorsa legislatura
hanno visto diverse sensibilità e diverse forze politiche discutere
della legge elettorale vigente per le elezioni regionali in Valle
d'Aosta, frutto, per chi se lo ricorda, di un accordo abbastanza
trasversale tra diverse sensibilità, che aveva sostanzialmente
cercato di mantenere un sistema di elezione proporzionale, con
sbarramento, che è garanzia e che è stato garanzia negli anni di
una rappresentanza politica adeguata e soprattutto una
rappresentanza con un sistema parlamentare, che, bypassando ed
evitando l'elezione diretta del Presidente della Regione e la
deriva maggioritaria, che non è propria di certe sensibilità,
aveva, seppur mantenendo questo sistema proporzionale, introdotto
l'elemento delle alleanze preventive, piuttosto che altre questioni
sulle incompatibilità e le ineleggibilità, che hanno e che avevano
poi rappresentato delle problematiche abbastanza significative.
Al di là delle più o meno trasversali critiche al sistema
elettorale o comunque alla revisione di questa legge elettorale - e
ci ricordiamo anche un gruppo di lavoro che aveva iniziato un
lavoro di revisione di questa legge, che poi non è mai
approdata...forse neppure nella commissione con un testo formale -,
ciò che è successo in questa legislatura e soprattutto il recente
cambio di maggioranza che è stato discusso durante lo scorso
Consiglio ci fanno aprire un'altra riflessione su questa legge.
Tutti gli sforzi dei colleghi - e ci ricordiamo che questa voglia
di alleanze preventive era un desiderio dell'epoca abbastanza
trasversale - sono stati di fatto vanificati in questa legislatura,
in quanto vi sono state delle coalizioni che si sono presentate
alle elezioni con un programma comune. In questo caso ci sono state
due coalizioni con un programma comune di più forze, mentre altre
forze sono state forze singole e, a seguito dell'esito delle
elezioni, c'è stata la determinazione di una maggioranza e di una
minoranza...e delle opposizioni, che poi, di fatto, ha visto
vanificare questo sistema delle alleanze preventive con una forza
che ha deciso di passare dal campo della coalizione con programma
comune di opposizione...abbandonando questo campo ha deciso di
innestarsi su un Governo, tra l'altro, già votato l'anno
precedente, snaturando quello che è un sistema elettorale che, di
fatto, è previsto nella legge con questo sistema di cui abbiamo
parlato nello scorso Consiglio: notaio, tribunale, eccetera.
Ora, partendo da questo spunto, la nostra riflessione è una
richiesta che, peraltro, Presidente, noi abbiamo già formulato in I
Commissione per rispetto...visto che questa legislatura ha visto,
almeno sul tema delle riforme, una condivisione abbastanza
trasversale: pensiamo alla legge sui Comuni, pensiamo a queste
riforme che hanno visto
les
Unités des Communes
,
piuttosto che le elezioni...il sistema elettorale per le elezioni
comunali, prendendo spunto dall'ennesima vanificazione del sistema
elettorale, abbiamo detto: "beh, cerchiamo di raccogliere...", e lo
abbiamo chiesto in modo asettico, cioè chiediamo
nell'
"impegna"
alla I Commissione di
"avviare un percorso
di modifica della legge elettorale regionale vigente"
. Non
abbiamo cioè, da un punto di vista delle nostre idee, inserito
quello che vorremmo noi, piuttosto che quello vorrebbero altri
colleghi: noi abbiamo semplicemente voluto aprire un dibattito per
dire: "ci sono o no gli elementi per andare a modificare il sistema
elettorale vigente nelle parti dove questo sistema non ha
funzionato?". Per quanto ci riguarda, diciamo che, per esempio,
saremmo dell'idea di discutere alcuni di questi temi: alleanze
preventive, piuttosto che sistema di ripartizione territoriale,
alcuni elementi di aggiustamento partendo dal fatto che noi
condividiamo il sistema proporzionale e condividiamo il sistema di
rappresentanza come lo abbiamo vissuto in questi ultimi
decenni.
Non vogliamo anticipare qual è la nostra idea, crediamo che ogni
gruppo politico avrà una propria sensibilità, come lo è stato per
il gruppo di lavoro sulle elezioni comunali. Certo è che però così
com'è questa questione delle alleanze preventive ci ha fatto un po'
tutti sorridere, per non dire che ha fatto arrabbiare anche un po'
la gente fuori per strada, perché è inutile che prevediamo delle
alleanze preventive se poi il giorno dopo queste alleanze vengono
vanificate! Per rispetto quindi, dicevamo, l'abbiamo anticipato
alla I Commissione avendo una disponibilità di massima da parte dei
colleghi a discutere di alcuni argomenti. Questa viene codificata
oggi attraverso una mozione, che, di fatto, impegna la I
Commissione ad iniziare un percorso di revisione e di modifica
della legge elettorale regionale vigente. Grazie.
Si dà atto che dalle ore 18,06 assume la presidenza il
Vicepresidente Follien.
Follien (Presidente)
- Grazie Consigliere Viérin. Apriamo
la discussione generale. Ci sono interventi? La parola al
Consigliere Ferrero.
Ferrero (M5S)
- Grazie Presidente.
Se possibile, io chiederei ai colleghi di ALPE e UVP di darmi
qualche indicazione riguardo al tipo di impegno che viene
richiesto, perché questa mozione parla genericamente di parlare in
I Commissione, di
"avviare un percorso di modifica della legge
elettorale regionale vigente"
, ma, nel momento in cui si fa una
mozione, quanto meno un'indicazione generica sul percorso che si
vuole intraprendere io la vorrei vedere, perché vorrei capire. Cosa
facciamo? Facciamo ripresentare un programma nel momento in cui c'è
un nuovo ingresso in maggioranza, cioè un programma
ex
novo
? Perché se fosse "sì", per quanto ci riguarda, direi:
comunque ci sarebbe una violazione anche in quel caso della volontà
degli elettori, perché non è più il programma che era stato
presentato dalle coalizioni iniziali e allora non riesco bene a
capire quale sia l'indirizzo che volete intraprendere con questo
tipo di iniziativa, cioè dove si vuole andare a parare, un minimo
di indicazione...per carità, certo, se ne discuterà, ma per
modificare che cosa della legge attuale vigente? Ecco, se fosse
possibile avere un'idea più precisa, potremmo anche fare un
ragionamento.
Presidente
- La parola al Consigliere Bertin.
Bertin (ALPE)
- Credo sia necessario affrontare la
questione riguardante il sistema elettorale attualmente vigente,
già un anno fa, in occasione della crisi di Governo, durata diversi
mesi, avevo evidenziato la necessità urgente di intervenire su
questa norma. Questa legge regionale ha evidenziato tutti i suoi
limiti, rivelandosi una sorta di "
porcellum
" valdostano:
dalla questione della stabilità: i 17 a 18, che lo ricordo si
sarebbero comunque riprodotti anche in caso di ballottaggio,
ballottaggio che è mancato per soltanto 250 voti...220 mi sembra, e
questa è una cosa assolutamente assurda, un secondo turno di
ballottaggio avrebbe riproposto una situazione di totale
ingovernabilità, con il costo, tra l'altro, che il ballottaggio
comporta da questo punto di vista, pertanto questa è la prima
questione che va affrontata.
Tutta la legge ha evidenziato dei limiti: dalla questione delle
preferenze multiple che consentono il controllo del voto ad altre
questioni che si sono rese evidenti...anche lo stesso meccanismo in
sé potrebbe incepparsi, facendo delle simulazioni...è una legge
assolutamente da rivedere e da rivedere in tempi rapidi, o
perlomeno da rivedere assolutamente prima delle elezioni e non alla
vigilia delle elezioni: questo di sicuro per avere il tempo per
fare tutti gli approfondimenti necessari, sappiamo cosa succede
quando si fanno delle leggi elettorali prima delle elezioni.
Veniamo alla questione sollevata dalla mozione presentata dai
colleghi di minoranza: il passaggio da una coalizione ad un'altra
di un partito o di un singolo, una transumanza che succede spesso,
ne vediamo oggi un esempio in Parlamento con il gruppo che si è
appena formato di ex Forza Italia a sostegno del Governo, di
Verdini
and company
, è assolutamente deprecabile da un punto
di vista politico ed è grave perché ha degli effetti negativi anche
sull'opinione pubblica, su come si percepisce la politica, è
assolutamente una cosa che va stigmatizzata. È una questione
essenzialmente politica: il non rispetto del patto con gli elettori
che si presume gli elettori poi al momento opportuno nel caso
puniranno.
Per quanto riguarda l'aspetto strettamente istituzionale e
legislativo, il fatto è legittimo, non ci si può far niente e
nessun provvedimento e tanto meno una legge elettorale può impedire
che questo avvenga. Con la legge elettorale si trasformano i voti
in seggi, perché ovviamente una legge elettorale è soltanto questo,
niente di più; poi evidentemente ha degli effetti estremamente
importanti sul sistema nel suo complesso. L'unico modo per
impedire, rimanendo in un sistema parlamentare il passaggio
sopracitato, è introdurre il vincolo di mandato, ma il vincolo di
mandato sarebbe incostituzionale, lo sappiamo, buona parte delle
costituzioni moderne prevedono esplicitamente la non possibilità di
un vincolo di mandato. Bisognerebbe poi capire anche a che cosa
ricondurre il vincolo: al programma? Al momento elettorale?
All'accordo? È una situazione estremamente complessa e che comunque
non può essere affrontata con una legge elettorale regionale. Da
questo punto di vista, facendo...come dire? usando una metafora
medica è come se uno ha la febbre e gli si ingessa una gamba. Non
c'è rapporto tra una cosa e l'altra, per cui la legge elettorale in
questo senso non può fare niente, al limite si potrebbe avanzare
una proposta di revisione costituzionale, ma sappiamo che è tutta
un'altra questione e i tempi e le modalità sono diverse.
Presidente
- Grazie.
Bertin (ALPE)
- ...no, non ho ancora finito, avevo perso
il filo del discorso...
Presidente
- Scusi, Consigliere Bertin.
Bertin (ALPE)
- ...sempre se si è d'accordo ad introdurre
questo vincolo di mandato. Personalmente, oltre alla complessità,
credo che il vincolo di mandato sia una conquista dei Parlamenti,
per cui è anche difficile...e andrebbe contro una tradizione
democratica secolare, diciamo così, ma se si rimane nei sistemi
parlamentari, l'unico modo per riuscire ad evitare questo problema
sarebbe questo, sempre se si rimane in un sistema parlamentare.
Un altro modo per impedire di fatto i cambi di alleanze e
maggioranze nel corso di una legislatura è abbandonare il sistema
parlamentare e passare ad un sistema di elezione diretta di tipo
presidenziale, un sistema che separi le funzioni di controllo e
legislative da quelle di governo ed esecutive, con un sistema
naturalmente accompagnato da tutti i meccanismi...che fanno sì che
chi controlla controlla e chi governa governa, con un bilanciamento
reale e un controllo reale, sistemi del genere sono presenti in
molte realtà: il più famoso è evidentemente il sistema
statunitense, ma ce ne sono anche molti altri. Personalmente sono
sempre stato favorevole a superare il sistema parlamentare per
quanto riguarda quest'aspetto e ad approfondire le questioni legate
all'elezione diretta degli esecutivi. Ci sono molti esempi: da
quello svizzero ad altri, quello statunitense, eccetera, ma, come
ho detto, è un'altra questione che personalmente approfondirei e
potremmo anche trovare dei meccanismi interessanti. C'era stata a
questo proposito anche una proposta di legge popolare, poi
diventata referendum, che andava in questa direzione. La questione
comunque è questa: affrontare la forma di governo se si vuole
risolvere questo problema. Certo che la legge elettorale va
cambiata e bisogna certamente iniziare seriamente questo percorso e
voterò convintamente questa mozione perché questo percorso deve
essere affrontato e affrontato in tempi corretti. Grazie.
Presidente
- Grazie Consigliere Bertin. Siamo in
discussione generale, ci sono altri interventi? Non ci sono altri
interventi. Se non ci sono altri interventi, chiudiamo la
discussione generale. La discussione generale è chiusa. Per la
replica, la parola al Presidente Rollandin.
Rollandin (UV)
- Grazie Presidente.
L'esposizione del collega Bertin ha già ampiamente giustificato
le ragioni per cui questa proposta non si può approvare, perché se
è coerente, credo che abbia ben spiegato che non ci possono essere
limiti di mandato. Tutta la premessa di questa mozione nasce da
quello che è successo qui in aula, legittimamente, come ha detto il
collega Bertin, perché così è e credo che, sotto questo profilo, ci
siano quindi le premesse che si riferiscono a quell'atto e quindi
si dice: "visto che è successo quello, adesso cambiamo la legge".
Allora, se si vuole, per le considerazioni che adesso ha detto
Bertin...per carità, le leggi elettorali sono sicuramente argomenti
molto delicati, perché quando partono, com'è successo in alcune
occasioni, con l'obiettivo di penalizzare A, premiare B, di solito
abortiscono o, quando sono nate, si vede che sono cieche, cosa che
si è verificata in tanti casi e non ultimi quelli recenti.
Credo quindi che, se c'è la volontà di affrontare questo tema
che, come sapete, per modificare poi ci vuole una maggioranza
qualificata, quindi non basta una maggioranza relativa...ora, si
possono fare delle proposte, chi ha delle proposte le fa alla I
Commissione, che com'è nelle sue competenze può lavorare e poi si
vede se c'è o no l'adesione, difatti correttamente il collega
Ferrero ha detto: "ma da che parte si va?". Qui si dice solo:
"visto che è successo questo, cambiamo la legge elettorale". Ha già
risposto Bertin che non ci sono...l'articolo 97 della Costituzione
lo dice molto chiaro: non c'è vincolo di mandato, con tutta una
serie di osservazioni e non sto a ripeterlo, perché lo ha detto
molto bene il collega. Su questo quindi credo sia una
considerazione oggettiva che non possiamo votare questa mozione,
mentre noi in I Commissione credo che ci siamo...se ci sono delle
proposte, se c'è l'intenzione seriamente di lavorare su alcuni
obiettivi, che prima vengano in qualche modo enunciati, perché
altrimenti non si comincia nemmeno a lavorare...allora noi non
siamo contrari a discuterne nelle sedi opportune, ma con lo spirito
costruttivo che credo sia anche poi alla fine quello che emerge.
Chiederei quindi...o si ritira questa mozione, perché
francamente...insomma, non si va da nessuna parte e si prende con
questo spirito, oppure noi ci asteniamo, come dico, non perché non
si voglia partecipare, anzi diciamo che, essendo nella Commissione,
siamo disponibili a...però non possiamo votare questo con queste
premesse. Grazie.
Presidente
- Grazie Presidente. La parola al Consigliere
Bertschy.
Bertschy (UVP)
- Grazie Presidente.
Anche per rispondere al collega Ferrero. La volontà di lasciare
una pagina bianca era riferita proprio al posto...avremmo sennò
fatto delle proposte articolate, anche perché poi ogni gruppo, a
riguardo di questo, credo abbia le sue volontà. L'interesse qui
politico di questa mozione stava nel dire che un
articolato...l'articolo 4ter ha bisogno di essere comunque preso in
esame, perché va spiegato alla gente, che, pur presentandoci in
coalizione, la libertà del mandato politico, come ci è stato
descritto, non permette di fare patti nel tempo che possano
garantire tutti quanti, quindi, mal che vada, aggiungerlo su
quell'articolo è già una modifica della legge, perché alla gente
quest'aspetto va chiarito, perché forse a noi per primi, visto che
abbiamo fatto una battaglia in aula l'altro Consiglio,
quest'aspetto non è chiaro.
I riflettori sulla legge regionale quindi li ha messi già
qualcuno prima di noi, ci sono già delle proposte in essere, noi
semplicemente vogliamo stimolare...anche perché ci sono una serie
di falle che anche il collega Bertin ha annunciato, è necessario
attivare un percorso di riforma, che non vuol dire di cambiamento
politico, ma di messa a giorno di questa legge. Se c'è la volontà
di accettarla, quindi bene, se non c'è la volontà, evidentemente
nella libertà politica dei gruppi ci esprimeremo da settembre in
avanti. Credo però che i fatti che sono avvenuti in quest'ultimo
mese portino a fare delle riflessioni che non solo portano a
pensare a dei nuovi modelli...però la gente sicuramente è stata in
questo senso illusa che quell'articolo mantenesse fissa una
coalizione e si procedesse, in seguito all'abbandono di una
coalizione, a fare delle scelte differenti. In questo senso quindi,
per quello che riguarda il gruppo UVP, manterremo la mozione e, se
non ci sarà la possibilità di ragionare attraverso la mozione,
faremo una proposta, articoleremo una proposta di modifica.
Presidente
- Grazie Consigliere Bertschy. La parola al
Consigliere Chatrian.
Chatrian (ALPE)
- Sì, grazie.
Per ribadire che non voglio ripercorrere le considerazioni che
il collega Bertin ha fatto, le premesse che sono state fatte,
riteniamo comunque che non solo sulle premesse...ma che la legge
deve essere presa in mano e, dal nostro punto di vista, comunque,
modificata per diverse ragioni, la volontà indubbiamente è
soprattutto dal punto di vista politico, quindi manteniamo questa
mozione, ma per due considerazioni: la prima, comunque, se c'è la
volontà da parte della maggioranza di affrontare tale tema. Siamo
liberi indubbiamente di proporre delle proposte di legge, piuttosto
che degli emendamenti sia in I Commissione che in aula, però
l'obiettivo era di al più presto...e non arrivare magari a ridosso,
come sovente succede, o com'è successo in passato, anche se tutto
il Consiglio regionale aveva approvato questa legge nel 2007,
probabilmente inserendo nella legge anche nomi e cognomi, quindi
vorremmo evitare tale...di ripetere tali errori: ecco perché oggi
noi abbiamo presentato questa mozione, anche a seguito di quello
che è successo solo due settimane fa nei confronti degli elettori
tutti, di una comunità tutta, quindi comunque noi manteniamo questa
nostra mozione. Grazie.
Presidente
- Grazie Consigliere Chatrian. Sono in
distribuzione le tre risoluzioni pervenute al tavolo della
Presidenza, la parola al Consigliere Ferrero.
Ferrero (M5S)
- Grazie Presidente.
Purtroppo non c'è stata un'indicazione sulla direzione in cui si
voleva andare con la mozione, quindi sostanzialmente non abbiamo
nessun...non abbiamo riempito questa scatola, che rimane una
scatola vuota...peccato, perché si poteva fare qualcosa. Premetto
che a noi la legge elettorale come sta adesso assolutamente va
riformata, ma non solo in questo, la prima cosa sarebbero le tre
preferenze, se dobbiamo andare a vedere le priorità, però, quando
si fa comunque un atto, bisogna riuscire a capire qual è
l'indirizzo e io sinceramente l'indirizzo non lo capisco. Allora,
bonariamente dico che probabilmente non si è voluto dare
l'indirizzo, perché magari, se si fossero trovati i colleghi di UVP
e di ALPE nella situazione del PD, dando un indirizzo adesso,
diventava difficile poi giustificare la loro presenza in
Giunta.
Presidente
- La parola al Consigliere Viérin.
Viérin L. (UVP)
- Merci Président.
Allora, abbiamo ascoltato l'intervento della Giunta e volevamo
semplicemente chiarire alcuni aspetti in merito soprattutto
all'intervento del Presidente sulla questione della modifica della
legge elettorale...
Presidente
- Colleghi, un po' di silenzio per
cortesia.
Viérin L. (UVP)
- ...no, dispiace disturbare questo clima
goliardico, che poi magari su altre risoluzioni tornerà un po' più
normale...per dire che la nostra mozione è stata volutamente
generica, altrimenti avremmo rischiato di arrivare in aula ognuno
con la propria proposta e con una serie di indicazioni che mai
avrebbero trovato una quadratura tra le varie forze politiche. Il
paradosso oggi di chi non vuole accettare quest'idea di aprire un
confronto in I Commissione per modificare la legge elettorale è
quindi che non si accetta un impegno a modificare la legge
elettorale, perché non ci sono indicazioni delle varie sensibilità,
ma noi invece crediamo che ogni forza politica debba portare la
propria sensibilità proprio in questa Commissione, quindi non
vogliamo assolutamente vanificare gli interventi che ci sono stati,
ma fa sorridere che si dica ai proponenti di dare già indicazioni,
quando le indicazioni dovrebbero essere in quel gruppo di lavoro,
quindi se invece vogliamo che ognuno si alzi già qui dicendo: "ma
noi vorremmo 60 preferenze", "noi non le vogliamo", "vogliamo le
preferenze solo per le donne e gli altri per gli uomini e magari il
sistema maggioritario", "proporzionale", cioè qui ci sono delle
sensibilità politiche così diverse che dovrebbero essere, in un
luogo di confronto come la I Commissione, capaci a confrontarsi
sulla volontà di rivedere questa legge elettorale, soprattutto
quando tutti dicono che...o tanti dicono che questa legge
elettorale non va bene.
Prendiamo atto che questo nostro impegno non è raccolto, ma non
è questo il primo problema della comunità valdostana, quindi era
una sollecitazione per dire che questa legge elettorale così com'è
stata pensata non ha nessun senso, soprattutto dopo questa
questione delle alleanze preventive, che così come sono scritte non
hanno alcun valore. Era quindi un modo per dire: "benissimo,
sediamoci attorno ad un tavolo, vediamo se c'è in I Commissione un
percorso da avviare", anche perché in I Commissione c'era stata
pure la disponibilità a farlo, quindi magari parlatevi un po' e
vedete che cosa può uscire dai famosi gruppi di lavoro, che oggi
sono stati così pure di nuovo citati: "facciamo dei gruppi di
lavoro", se questi non sono gruppi di lavoro, ci chiediamo che
gruppi di lavoro bisogna costituire, ecco, abbiamo modificato la
legge per i Comuni, abbiamo modificato la questione delle
Unités
des Communes
, abbiamo sul BIM tutto fermo perché non c'è ancora
proprio...non abbiamo ancora avuto modo di confrontarci con tutte
le forze politiche e il pezzo...ci sono già disegni di legge di
riduzione del Consiglio, numeri da 25, 29, e tutti qui hanno fatto
già proposte di legge di modifica.
Allora, la nostra idea era proprio per la condivisione, di non
arrivare con una nostra idea dicendo: "bene, noi non vogliamo le
alleanze, vogliamo la preferenza unica, vogliamo...", per dire
delle proposte che potrebbero esserci, ma abbiamo detto:
"benissimo, portiamo all'attenzione del Consiglio la volontà di
costituire in I Commissione un gruppo che valuti l'opportunità di
modificare la legge elettorale". Non è questa una delle priorità in
questo momento, anche perché probabilmente sarebbe stata una
priorità più urgente prima del cambio di maggioranza, oggi le cose
si sono più o meno sistemate e quindi forse la legge elettorale va
di nuovo bene. Ecco, questa è un po' una politica a geometria
variabile, che noi non condividiamo, quindi questa sollecitazione
che non viene raccolta sarà riportata attraverso delle proposte di
legge e magari anche sottoponendole alla comunità valdostana, che è
da un po' di anni che non si esprime più direttamente su certi
argomenti e senza nessun problema, anzi probabilmente sarà ancora
più stimolante arrivare con delle proposte forti e da portare al di
là del Consiglio, direttamente davanti alla comunità.
Presidente
- Altri? Se non ci sono altri interventi,
possiamo mettere in votazione la mozione. La votazione è aperta.
Colleghi, votate. La votazione è chiusa.
Presenti: 34
Votanti: 12
Favorevoli: 12
Astenuti: 22 (Baccega, Bianchi, Borrello, Cognetta, Donzel,
Farcoz, Ferrero, Follien, Fontana, Fosson, Guichardaz, Isabellon,
La Torre, Lanièce, Marguerettaz, Marquis, Péaquin, Perron, Restano,
Rini, Rollandin, Testolin)
Il Consiglio non approva.
