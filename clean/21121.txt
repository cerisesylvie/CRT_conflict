Classificazione
ASSISTENZA SANITARIA E OSPEDALIERA



Oggetto del Consiglio n. 1070 del 12 gennaio 2005 - Resoconto
OGGETTO N. 1070/XII - Iter del protocollo sottoscritto per la
raccolta del sangue cordonale nelle strutture sanitarie.
(Interpellanza)
Interpellanza
Premesso:
- che, nel luglio 2001, il Consiglio regionale ha approvato
all'unanimità una mozione che prevedeva la sottoscrizione di un
protocollo per la raccolta del sangue cordonale col Dipartimento di
Onco-Ematologia e Immuno-Infettivologia Pediatrica dell'Università
di Torino e mirava inoltre a promuovere un'adeguata opera di
sensibilizzazione nei confronti delle partorienti circa
l'opportunità di acconsentire alla raccolta stessa;
- che l'Ospedale di Aosta non risulta ancora pronto
all'effettuazione sistematica di prelievi dei cordoni
ombelicali;
i sottoscritti Consiglieri regionali
Interpellano
l'Assessore delegato per sapere:
1) se e quali tra le iniziative sopra descritte sono state
poste in essere;
2) quante partorienti hanno acconsentito al prelievo del
cordone ombelicale nel periodo compreso tra il 2001 e il
2004;
3) se intende ulteriormente provvedere, insieme alle autorità
sanitarie competenti, alla rimozione di tutti gli impedimenti
tecnici, sanitari e/o burocratici che oggi non consentono, presso
la struttura ospedaliera regionale, una donazione sistematica del
sangue del cordone ombelicale e un suo utilizzo finalizzato a
salvare molte vite umane.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - L'argomento di questa interpellanza prende
spunto da una mozione che è stata approvata nel luglio 2001 dal
Consiglio, una mozione che come abbiamo descritto nella premessa
della interpellanza, prevedeva due cose: la sottoscrizione di un
protocollo per la raccolta del sangue cordonale col Dipartimento di
Onco-Ematologia e Immuno-Infettivologia Pediatrica dell'Università
di Torino; mirava inoltre a promuovere un'adeguata opera di
sensibilizzazione nei confronti delle partorienti circa
l'opportunità di acconsentire alla raccolta stessa.
Stiamo parlando di cellule staminali, che costituiscono una
importante frontiera da varcare per la lotta in particolare nei
confronti di malattie del sangue e malattie di origine
tumorale.
Sappiamo che queste cellule sono ricercate perché più facilmente
compatibili rispetto a quelle del midollo osseo e questa maggiore
compatibilità permette un utilizzo a livello medico più
importante.
In Valle si potrebbe, e qui chiediamo quali iniziative sono
state poste in essere, implementare la raccolta del sangue del
cordone ombelicale, che deve essere trattato in maniera tempestiva
e secondo modalità che ne permettano una conservazione presso
apposite banche, la più vicina delle quali, è quella di Torino.
Con l'interpellanza vogliamo conoscere quali sono le iniziative
che a distanza di tre anni sono state poste in essere, se quei due
punti che si era prefissato il Consiglio sono stati conseguiti. La
seconda domanda ha una rilevanza di carattere statistico, perché
chiediamo quante partorienti hanno acconsentito al prelievo del
cordone ombelicale nel periodo compreso tra il 2001 e il 2004.
Infine, chiediamo se si intende proseguire nella azione intrapresa
e cercare di accrescerne l'importanza, perché ci risultano ancora
impedimenti tecnici, sanitari e burocratici che oggi non
consentono, presso la struttura ospedaliera regionale, di procedere
ad una donazione sistematica del sangue del cordone ombelicale e a
un suo utilizzo finalizzato a salvare molte vite umane.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - La ringrazio di questa interpellanza, perché mi ha
fatto studiare in tutto questo periodo cosa fosse il sangue
cordonale e le cellule staminali, di cui sapevo qualcosa ma non
sicuramente come esperto, perché è un argomento non conosciuto da
tutti.
È un argomento che aveva generato delle grandi speranze, ma ha
avuto finora delle ripercussioni pratiche molto piccole.
La mozione, è vero, è stata presentata in seguito a una raccolta
di firme di donne - bisogna stare molto attenti a petizioni
sottoscritte da più donne e basta - e il mio predecessore aveva
risposto correttamente con l'entusiasmo solito trattandosi di una
petizione femminile... nel senso che nel luglio 2001 era stata
messa correttamente in moto tutta una procedura per istituire
questo centro di raccolta, che avrebbe dovuto partecipare ad un
protocollo con una banca di Torino che aveva il compito di
raccogliere tutto questo sangue placentare raccolto all'Ospedale di
Aosta.
Questo perché le cellule staminali potevano, raccolte in sacche
apposite, far fronte alla correzione di un patrimonio genetico che
è alla base di malattie come leucemie, linfomi, eccetera.
In pratica dopo questa mozione era stato, con una deliberazione
dell'USL, affidato l'incarico alla ginecologia dell'Ospedale di
Aosta di farsi carico di questo compito, erano stati stanziati dei
fondi e direi che l'unità budgetaria di ginecologia aveva risposto
correttamente, perché aveva incaricato un ginecologo che aveva
partecipato ad alcuni incontri a Torino.
Dall'inizio del 2002 abbiamo assistito ad una inversione della
tendenza, nel senso che cercando di mettere in piedi il protocollo
con Torino, con cui c'è una collaborazione - pensi al Centro
trapianti... - i responsabili della banca di Torino - ho qui una
relazione dell'incontro avvenuto il 27 febbraio 2002 -
sconsigliavano l'istituzione di nuovi centri raccolta. Questo
perché?
Perché Torino nel 2002 aveva una scorta di mille sacche di
sangue placentare a fronte di una richiesta molto scarsa: dal 1999
al 2002 erano state utilizzate 20 sacche. Questo la dice lunga su
una procedura molto costosa, molto attraente dal punto di vista
delle prospettive future, ma che aveva dimostrato che l'utilizzo
non era così possibile.
Ancora oggi il recupero delle cellule staminali dal cordone
ombelicale è una pratica che si presta a un futuro sicuramente
possibile, ma che al momento non ha le ripercussioni sperate.
L'obiettivo, sempre da rapporti epistolari con il gruppo di
Torino, diceva che nella primavera del 2002 l'obiettivo della banca
era raggiungere 1.250 sacche e poi sospendere la raccolta.
A fronte di questo nel luglio 2002, a seguito di lettere del
responsabile di ostetricia e ginecologia all'USL, si decideva di
soprassedere alla istituzione di questo centro raccolta presso la
sede del nostro ospedale.
Quindi le donne che hanno donato il sangue del cordone
ombelicale nella nostra sede sono zero...
(interruzione del Consigliere Tibaldi, fuori
microfono)
... nel triennio nessuno, perché il centro non è mai partito,
non ha mai funzionato in seguito a questa indicazione di
Torino.
Cosa succede oggi? Ho avuto sempre in questo periodo dei
contatti telefonici con la banca del Piemonte e confessano loro,
esperti del problema, di avere fatto una retromarcia nel senso che
questo che avevano propagandato come una ipotesi di notevole
rilevanza sanitaria, in pratica ha dimostrato di non esserlo.
Quindi ancora oggi c'è uno scarsissimo utilizzo. Dal 1999 ad
oggi sono state utilizzate 32 sacche delle 1.250 raccolte, per cui
i 26 centri previsti non sono stati attivati se non in parte.
Attualmente in Piemonte sono 13 i centri attivi sui 26 che erano
stati previsti.
Anche una recente circolare del "CITMO", che è l'associazione
che si occupa di donazione del sangue del cordone ombelicale,
suggerisce ai vari assessori di valutare se continuare o meno una
procedura di questo tipo.
Lo scopo della banca di Torino è di raggiungere 1.500 sacche
(non più 1.250) e di sospendere in seguito la raccolta dai vari
centri, orientandosi verso una raccolta minimale come quantità, ma
di qualità elevata.
Ecco perché in questo momento non sia da ripensare l'attivazione
di un centro, perché implementare non ha più senso; invece le donne
che avessero una particolare sensibilità in questo senso potrebbero
essere indirizzate nei pochi centri che raccoglieranno ancora
questo sangue del cordone ombelicale, garantendo una qualità che
non potrebbe essere raggiunta se le raccolte venissero fatte nelle
sedi periferiche.
Direi che in questo momento l'argomento non è significativo per
noi, che restiamo molto attenti a tutta la problematica sulle
cellule staminali e a tutti i problemi che questo può generare.
Président - La parole au Conseiller Tibaldi.
Tibaldi (CdL) - Assessore, la ringrazio della risposta e mi
permetto di fare alcune considerazioni.
All'iniziale entusiasmo che manifestò anche l'Assessore Vicquéry
nel 2001, che concordava in pieno con la impostazione della mozione
- alla quale apportò anche lui degli emendamenti correttivi -
approvata alla unanimità, mi sembra di rilevare dalle sue parole
una certa rassegnazione, per non dire una retrocessione nella scala
di importanza di questo argomento. Di questo non posso che
prenderne atto.
Evidentemente la sensibilità dei due assessori è differente ed è
differente anche il momento in cui si affronta l'argomento in
termini concreti.
Seconda osservazione. Se nessuna partoriente ha dato il consenso
al prelievo del cordone ombelicale in questo triennio è anche
imputabile al fatto che quella opera di adeguata sensibilizzazione
che il Consiglio si era prefissato e aveva dato come input all'USL,
di fatto non è mai stata realizzata. Non ne faccio a lei una
colpa...
(interruzione dell'Assessore Fosson, fuori microfono)
... sul fatto che non serva, era il terzo punto che volevo
affrontare, è una affermazione che apprendo adesso da lei, mi
sembra di segno diverso a una rassegna di dichiarazioni che uno può
raccogliere anche semplicemente andando a verificare le necessità
di cellule staminali derivanti dal sangue ombelicale da altre
fonti.
Mi risulta che la "Disco" - cito la "Disco", perché è
l'associazione che si occupa di questo argomento - stia promovendo
una campagna di sensibilizzazione e di incentivazione alla raccolta
di queste cellule staminali, perché più compatibili rispetto a
quelle midollari.
Anche i centri di prelievo in Piemonte sono 11 con una sola
banca...
(nuova interruzione dell'Assessore Fosson, fuori
microfono)
... lei dice che chiuderanno, a me risulta che questi istituti
siano tuttora funzionanti.
È stata una risposta interessante, che fa capire in poche parole
che la tendenza è invertita.
Ne prendiamo atto, facendo queste sottolineature. Lei si è
rapportato con chi a livello locale è preposto a tale compito, noi
abbiamo raccolto dei dati statistici che non ci sembrano collimanti
con le sue affermazioni odierne. Comunque la ringraziamo per le
considerazioni che ha svolto.
