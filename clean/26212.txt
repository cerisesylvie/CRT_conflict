Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 210 del 4 aprile 1973 - Resoconto
OGGETTO N. 210/73 - Commiato di fine legislatura.
Montesano (P.S.D.I.)
- Permettete, Signori Consiglieri,
che alla chiusura di questa legislatura, anche se oggi si tratta
soltanto di una chiusura formale, e alla chiusura invece
sostanziale delle sedute del Consiglio regionale io, quale
Presidente del Consiglio uscente, porti un saluto a tutti voi.
Mi rivolgo al Presidente della Giunta e alla Giunta. Mi rivolgo
ai Presidenti di Commissione, ai Capigruppo e a tutti voi, cari
colleghi Consiglieri.
È un saluto doveroso da parte mia per fine del mio mandato, al
quale il Consiglio regionale mi elesse nel 1968, ed è un saluto
doveroso ed affettuoso, permettetemi di dirvelo, che io porto a
tutti voi, per la mia decisione di non ripresentarmi più alle
elezioni politiche per ragioni di età e per ragioni di salute.
Io avrò la ventura e la fortunata ventura di rivedere voi qui
nella Valle. Avrò modo di rinsaldare l'amicizia che si è formata in
questi anni nell'ambito della nostra Assemblea. Avrò modo di
seguire i vostri lavori. Avrò modo di conoscere i vostri
deliberati.
Io, all'inizio di questa legislatura, ebbi a dirvi che io mi
dimettevo da qualsiasi passione di Partito, per assumere la
funzione di Presidente del Consiglio, nella quale io mi proponevo
di essere soprattutto imparziale.
Io ho la coscienza di aver perseguito questo scopo. Non ho la
sicurezza di averlo raggiunto; questo sta al vostro giudizio, però
quello che a me preme di dire è che io in questi cinque anni ho
constatato sempre il superamento di qualsiasi contrasto e
attraverso i contatti che io ho avuto con i Consiglieri, con i
Capigruppo e con i Presidenti di Commissione, e ho potuto rilevare
che questa opera, diciamo così, il legame che il Presidente del
Consiglio deve fare attraverso la sua opera, è rispetto ai diversi
rappresentanti e ai diversi settori rappresentati in questo
Consiglio ha avuto i suoi benefici effetti.
Io pertanto, con i sentimenti di amicizia, con i sentimenti di
riconoscenza per la collaborazione che voi avete dato alla mia
persona, quale Presidente del Consiglio; con i sentimenti che io
qui cerco di racchiudere in poche parole di deferenza e di
riconoscenza, anche attraverso i Presidenti di Giunta che sono
stati presenti nell'ambito di questa legislatura, rivolgo il
pensiero alla memoria del compianto Avv. Bionaz. Rivolgo il
pensiero di ringraziamento al ragioniere Bordon. Rivolgo il
pensiero e il ringraziamento al Presidente Dujany.
Per finire, io comprendo in questo saluto anche tutti i
Consiglieri assenti, i Consiglieri che sono assenti per malattia:
il Consigliere Caveri e il Consigliere Savioz, e con questi
sentimenti di riconoscenza e di affettuosità, io esprimo il più
fervido voto augurale per il proseguo dei vostri lavori e delle
vostre attività, siano esse congressuali e consiliari o siano extra
consiliari...
(battimani) ...
Grazie.
Consigliere Pedrini.
Pedrini (P.L.I.)
- Signor Presidente, noi della bassa
Valle che non abbiamo avuto la fortuna ai miei tempi di avere le
scuole superiori a portata di mano, siamo stati costretti per
lunghi anni ad essere, se mi si passa la parola, un pochino
internati nei collegi. Che cosa succedeva alla fine dell'anno? Che
nel salutarci tutti andavamo dal censore o dal Direttore del
Collegio e, in quell'occasione, eravamo forse più sinceri che mai
nel riconoscere le nostre pecche e nel dare atto che le tirate
d'orecchie, che nelle sgridate queste erano state fatte con affetto
per inquadrarci nella vita che dovevamo incamminare, per indicarci
una strada che doveva essere quella dell'educazione, della probità
e della serietà.
Io, mi permetta Signor Presidente, oggi mi sento ritornato molto
giovane, collegiale, e mi rivolgo a Lei con tutta la stima che io
Le ho sempre dimostrato. Non per fare un'autocritica, perché noi
Liberali purtroppo non siamo con questo temperamento, ma solo ed
esclusivamente per dirLe, proprio a nome del Partito Liberale e
mio, Lei che non appartiene al Partito Liberale, che Le siamo grati
di questi cinque anni di conduzione, in modo particolare Le sono
grato personalmente perché io sono un indisciplinato. Io lo
riconosco, io sono un intemperante, più di una volta Lei mi ha
dovuto sopportare; più di una volta io sono scattato, ho interrotto
gli amici colleghi perché quando facciamo della polemica, possiamo
essere talvolta violenti ma poi in fondo ci stringiamo tutti quanti
la mano, perché penso che abbiamo un minimo di stima fra di noi che
siamo seduti in quest'aula. Ed allora io volevo chiudere proprio da
parte Liberale e da parte mia questo Consiglio regionale
ringraziandoLa veramente di tutta la sopportazione benigna e di
tutto l'affetto che Lei ha messo quando mi ha richiamato nel non
pesare la mano, di lasciarmi talvolta uscire dalla carreggiata. È
stato molto abile, io lo riconosco, perché mi ha frenato, mi ha
rimesso, come faceva il censore, il direttore, sulla strada giusta.
Ed io l'ho seguita e oggi non mi rimane altro di dire il mio enorme
rammarico, anche come avversario politico, nell'apprendere la
notizia che Lei non si porterà più candidato, ma, nello stesso
tempo, un grosso GRAZIE. Non soltanto a nome mio, ma a nome del
Partito Liberale, degli elettori del Partito Liberale che hanno
visto in Lei, anche avversario, ripeto, un uomo equo, giusto,
misurato e che io mi auguro altri possano prendere il Suo posto con
la stessa equità e con la stessa rettitudine che Lei ha avuto.
Grazie Presidente.
Montesano (P.S.D.I.)
- Assessore Milanesio.
Milanesio (P.S.I.)
- A nome mio personale e del Partito
Socialista Italiano io voglio pubblicamente in questa sede
ringraziare il Presidente, compagno Montesano, anche se le vicende
politiche del Socialismo italiano e valdostano ci hanno divisi in
questi ultimi anni, voglio ringraziarlo per la capacità,
l'abnegazione, la correttezza, l'equilibrio che ha dimostrato nel
ricoprire questa carica.
Voglio ancora aggiungere un'altra parola che ho dimenticato: la
dignità soprattutto con la quale ha saputo ricoprire questa
carica.
Non è facile in questo Consiglio fare il Presidente del
Consiglio regionale. Non è facile perché la struttura del Consiglio
regionale, la struttura del nostro Ordinamento regionale è una
struttura un po' sui generis. Non vi è, non vi era, perlomeno, fino
a ieri, una netta distinzione nelle leggi e tanto meno nei fatti,
nei comportamenti tra il legislatore, diciamo così, il Consiglio
regionale cioè e l'esecutivo, la Giunta regionale. Per cui - e non
voglio con questo sminuire la figura di altri Presidenti del
Consiglio regionale - ma diciamolo pure che questa distinzione era
molto meno marcata in precedenza, a tutto discapito del Consiglio,
a tutto discapito dell'istituzione autonomistica.
Ebbene, il merito principale del Presidente Montesano è stato
quello di restituire, di cercare di restituire al Consiglio una
funzione che in realtà tutte le Giunte hanno sempre cercato di
usurpargli anche questo, e di creare un rapporto che fosse il più
corretto possibile e che facesse sentire tutti i Consiglieri, tutti
i Gruppi consiliari più intimamente partecipi dell'elaborazione
della vita amministrativa, delle deliberazioni di questo
Consiglio.
Non voglio aggiungere molto a quello che ha detto prima il
Consigliere Pedrini sulla tua correttezza, la tua capacità di stare
al di sopra della mischia e di intervenire con parole pacate e di
buon senso quando si accendeva la polemica, o quando i dissensi
diventavano aspri e si inacidivano i rapporti personali. Io voglio
solo dire che la tua decisione di abbandonare la vita politica, di
chiudere in bellezza la tua attività politica è una decisione che,
sotto un certo profilo, ci rammarica anche se saremmo stati in
queste elezioni su due fronti diversi, anche se saremmo stati degli
avversari cavallereschi. Ci rammarica perché con il tuo abbandono
della vita politica, il Partito Socialdemocratico perde certamente
l'esponente di maggior rilievo e di punta e anche di maggior
prestigio.
Noi però siamo qui per ringraziarti come Partito Socialista e
per dirti che per noi sei sempre e comunque rimasto un compagno,
anche se in un altro Partito; hai sempre appartenuto alla grande
famiglia dei Socialisti e quindi ti riconosciamo oggi questa
capacità e questa dignità come Presidente del Consiglio e ti
conosciamo anche questa adesione ad un'idea per la quale noi
lottiamo e per la quale tu hai lottato e hai creduto.
Montesano (P.S.D.I.)
- Grazie.
Consigliere Pollicini.
Pollicini (D.P.)
- Io parlo come Capogruppo dei
Democratici Popolari.
Signor Presidente, io mi rendo perfettamente conto che per Lei
oggi è un giorno molto importante. È un giorno emozionante per Lei.
In fondo Lei ha posto fine ad una vita di battaglie politiche,
condotte con alterna fortuna, ma comunque nella Sua persona vi è
stato ad un certo momento la possibilità di trovare un elemento che
si sforzasse di mantenersi al di sopra delle parti, nel difficile
compito di Presidente del Consiglio.
Anche Lei come tutti gli uomini, evidentemente, avrà avuto i
suoi errori. Avrà avuto la possibilità di condurre con alterna
fortuna questo obiettivo che voleva portare avanti, cioè di
mantenersi al di sopra delle parti, però Le riconosciamo la lealtà
e la volontà di perseguire questo obiettivo e non facile, perché mi
rendo conto che le aspre battaglie che sono avvenute qui dentro, di
carattere politico, che han trovato in Lei evidentemente l'uomo che
ha cercato di temperare, di mantenere questa battaglie sull'ago
della correttezza politica e del rispetto reciproco, mi rendo
perfettamente conto che ha richiesto a Lei uno sforzo notevole.
Mi rendo anche conto di un'altra cosa: che è bene siano state
combattute qui all'interno, queste battaglie, perché ritengo che
siano segno di una vitalità politica di questo Consiglio. Guai a
quel Consiglio dove non avvengono battaglie, confronti anche aspri,
perché sarebbe un Consiglio a cui mancherebbe la capacità di creare
qualcosa di nuovo.
Questo Consiglio ha creato qualcosa di nuovo. Io ritengo che
questa legislatura sia una delle legislature più positive. Era
fatale che una legislatura positiva, che ha creato, prodotto molte
leggi, molti provvedimenti a favore della Regione valdostana,
avesse evidentemente, ed era logico, era impensabile fosse il
contrario, avuto una vita difficile, dura, solcata anche da alcune
burrasche all'interno dei Partiti.
Ebbene, noi riconosciamo a Lei questo merito, di aver portato al
porto una nave che ha navigato alcune volte in un oceano in
tempesta. Mi pare che sia un grosso merito il Suo. Gliene siamo
grati ed io appartengo a quella categoria difficile di Consiglieri
da tenere così; anche recentemente Lei me lo ha rimproverato, sia
pure benevolmente. Devo così dirLe, se qualche volta ho esagerato,
mi deve scusare, non era certo per mancare di rispetto alla Sua
persona, ma era così insita nel temperamento che ognuno di noi
porta in sé e se lo porta per tutta la vita.
Vorrei concludere ricordando anch'io il Presidente Bionaz e
l'Assessore Rollandoz, che erano qui con noi e che ci hanno
lasciati; e per Lei, Signor Presidente, mi consenta, l'augurio
sincero di una lunga vita serena, che possa giustamente godere
anche dei frutti di alcune battaglie che hanno posto al vertice
della vita politica della Valle d'Aosta, vista ora dall'esterno,
secondo un'ottica che l'esperienza sicuramente le consentirà sia la
più precisa e la più equa possibile.
Grazie Presidente!
Montesano (P.S.D.I.)
- Grazie a Lei.
Consigliere Dolchi.
Dolchi (P.C.I.)
- A nome del Gruppo Comunista, in questo
clima di saluti di fine legislatura, io formuli il più vivo
ringraziamento al Presidente del Consiglio per le sue parole che
potrei dire di commiato, di commiato per i Consiglieri che
terminano questa legislatura dopo cinque anni e di commiato perché
il Presidente del Consiglio ci ha ribadito ufficialmente quanto già
in occasioni di colloqui, che il collega Pedrini definisce di
"corridoio", la sua intenzione di lasciare l'attività politica.
Noi ringraziamo il Presidente del Consiglio, Montesano, per la
Sua attività in questi cinque anni di legislatura, per il modo con
cui ha diretto i lavori dell'Assemblea, per il modo con cui ha
cercato di dare alla Presidenza dell'Assemblea e all'Assemblea
stessa quel prestigio che deve avere una Assemblea elettiva come la
nostra.
Alcuni colleghi l'hanno già ricordato, sono stati cinque anni di
una legislatura difficile, in cui non sono mancati i contrasti,
caratterizzati da notevoli sconvolgimenti politici che hanno
direttamente interessato i Gruppi regionali. Sono stati cinque anni
di lavoro che si è concretizzato in una serie notevole di
provvedimenti legislativi e di deliberazioni, che sono andati
nell'interesse della Valle d'Aosta.
E noi ricordiamo che in questi cinque anni di legislatura in
innumerevoli riunioni di Consiglio, di Commissioni, ci è stata data
l'occasione di confrontare i punti di vista, di dibattere i
problemi, di apportare il nostro contributo di Consiglieri e, nel
nostro caso, il nostro contributo di Consiglieri Comunisti, alla
soluzione dei problemi.
Noi riteniamo, come Consiglieri Comunisti, di avere assolto con
coerenza, con coscienza e anche alle volte con spirito di
sacrificio per lo studio e l'esame di problemi che portano via ore
di riposo a quanti hanno altre attività, oltre a quella di
Consiglieri regionali; riteniamo di aver assolto con coscienza, con
coerenza e con spirito di sacrificio al nostro mandato, senza pe
questo escludere carenze e insufficienze che fanno parte delle cose
umane.
Credo che in noi, come in tutti gli altri colleghi Consiglieri,
alla base del confronto, più o meno aspro, a seconda anche dei
caratteri, come dice il collega Pollicini, c'è sempre stato
l'obiettivo, ciascuno con i propri programmi e con le proprie idee,
di portare il proprio contributo, la propria idea, la propria
azione nell'interesse del progresso e del bene della Valle
d'Aosta.
Anche noi, come Gruppo Comunista, ricordiamo in questo momento,
dopo cinque anni di legislatura, i colleghi che ci hanno lasciato
mentre erano in carica e tutti gli altri amministratori della
Regione Valle d'Aosta, che in questo stesso periodo, dal 1968 al
1973 sono scomparsi.
Noi crediamo fermamente nelle Assemblee elettive, ed è per
questo che in questa occasione ringraziamo il Presidente del
Consiglio - e lo ripeto - per lo sforzo con cui ha valorizzato il
lavoro ed il prestigio del Consiglio regionale della Valle d'Aosta.
Crediamo nelle Assemblee elettive, e quindi con questa convinzione
parteciperemo attivamente alla campagna elettorale, ma qui, in
questa occasione, alla chiusura della legislatura del 1698/1973,
formuliamo i migliori voti che dalle urne, dalle scelte degli
elettori, dal confronto politico delle idee e dei programmi che
avrà luogo nel corso della campagna elettorale, che sarà una grande
civile prova di democrazia, esca un Consiglio regionale che,
riunendosi fra qualche mese, possa riprendere il cammino e il
lavoro lasciati per un momento sospesi dal Consiglio regionale che
oggi finisce, per continuare un'azione democratica, antifascista,
autonomista per l'avvenire, il progresso e il bene delle
popolazioni della Valle d'Aosta.
Montesano (P.S.D.I)
- La parola al Consigliere
Andrione.
Andrione (U.V.)
- Signor Presidente, anche noi vorremmo
ringraziarLa per l'opera che Ella ha svolto in questi cinque anni e
dirLe il nostro apprezzamento per quanto Ella ha fatto in Consiglio
e per la Sua costante ricerca che noi abbiamo seguito con
interesse, di dare maggiore dignità alla Presidenza del Consiglio,
ai suoi Uffici e ai Gruppi consiliari.
Per queste ragioni noi crediamo che Ella ha svolto bene il suo
compito durante degli anni che hanno visto notevoli cambiamenti
politici, la formazione di maggioranze differenti, per cui ci
dispiace che oggi, dopo questi densi ma brevi cinque anni, Ella
abbia rinunciato a proseguire la Sua carriera politica.
Ci siamo conosciuti meglio e pensiamo che, dato che la politica
è un virus che non si perde che con la vita, avremo ancora
occasione di parlare, di sentire i Suoi consigli e di dibattere
amichevolmente le differenti posizioni che devono esistere tra di
noi sui problemi che si pongono alla Regione.
A tutti i colleghi Consiglieri, a tutti coloro che intendono
proseguire la battaglia politica ed essere ancora presenti qui, il
mio fervido augurio di ritrovarci prossimamente per incominciare a
discutere e a lavorare per il bene della Valle d'Aosta.
Montesano (P.S.D.I.)
- Grazie. Consigliere Ramera.
Ramera (D.C.)
- Che dire quando si è ultimi? Quando tutto
è già stato detto? Le confesso, Presidente, che mi trovo in
imbarazzo, sono anch'io uno dei Consiglieri a volte intemperante
che interrompe gli altri, che fanno magari scene madri qualche
volta, però è un momento particolare questo, che direi quasi ci
commuove. Dopo cinque anni di lavoro comune, il doverci lasciare,
soprattutto lasciare Lei che ha manifestato pochi minuti or sono la
decisione irrevocabile di non presentarsi alle elezioni regionali
prossime.
Io desidero a titolo personale, ma soprattutto a nome del Gruppo
Democristiano, ricordare che siamo stati noi ad eleggerLa a quel
posto così importante, ma siamo altrettanto disposti a riconoscere
che l'abbiamo lasciata libera di fare il Presidente di tutti e non
di una parte, come hanno riconosciuto tutti i Gruppi, in un
Consiglio così difficile, in un Consiglio dove sono avvenute crisi,
dispute feroci nell'ambito di quasi tutti i Gruppi consiliari qui
presenti, Lei ha diretto i lavori con un'attività, una capacità, un
equilibrio e una dignità che saranno ricordate, credo, per molti
anni.
Lei ha dato dignità a questo Istituto così importante che è la
Presidenza del Consiglio, come forse mai era stato dato prima, e
come difficilmente sarà per il Suo Istituto, e questo chiedo venia
se il suo sostituto siede in questi banchi e sarà eletto al Suo
posto.
Desidero quindi salutarLa e formularLe auguri per i prossimi
anni, certi che ci sarà ancora vicino con consigli preziosi e,
soprattutto, per la Sua esperienza maturata in questa Sua lunga
vita politica, dedicata alla Comunità valdostana. Ricordando che
mancano in questo Consiglio due amici eletti con noi nel 1968, il
Presidente Bionaz e l'Assessore Rollandoz, formulo gli auguri
migliori ai Consiglieri oggi assenti per malattia, e porgo il
saluto del nostro Partito a tutti i Gruppi consiliari, augurandomi
che la prossima campagna elettorale sia condotta all'insegna
cavalleresca, sul piano delle idee, in maniera che l'opinione
pubblica sappia di avere eletto i suoi rappresentanti degni di
portare avanti quei problemi, i suoi problemi, di risolvere i suoi
problemi per il bene delle generazioni anche future non solo di
quelle attuali.
Grazie Signor Presidente e tanti auguri.
Montesano (P.S.D.I)
- Grazie a Lei.
Consigliere Chamonin.
Chamonin (M.A.V.)
- Signor Presidente, essendo ultimo
Capogruppo a parlare, il mio compito è veramente facilitato,
giacché tutto quanto doveva essere detto è stato detto. Non starò a
ripeterLe tutto il bene che pensiamo della Sua opera quale
Presidente di questo Consiglio, conoscendo la Sua modestia, questo
potrebbe pure infastidirLa.
Faccio semplicemente mie quindi, e dei miei amici, tutte le
espressioni di riconoscimento formulate dai colleghi che mi hanno
preceduto.
Bien simplement donc, merci Monsieur le Président !
Montesano (P.S.D.I.)
- Grazie a Lei. La parola al
Presidente della Giunta.
Dujany (D.P.)
- Permette Presidente, per concludere,
voglio anch'io unire il ringraziamento della Presidenza della
Giunta e della Giunta nel suo insieme, come Organo esecutivo, per
esprimerLe il ringraziamento per l'oggettività e l'equilibrio con
cui ha diretto questo Consiglio, e per la sensibilità con cui ha
mantenuto costantemente i rapporti con l'Esecutivo.
Ritengo che la Sua persona abbia ridato vita all'Istituto
regionale del Consiglio. È stata questa una legislatura
estremamente difficile e particolarmente travagliata. Mi auguro che
Lei all'esterno, a seguito della decisione personale di non più
ripresentarsi alle prossime elezioni, possa seguire l'andamento
dell'Istituto regionale e il comportamento degli uomini che faranno
parte di questa nuova Assemblea, con il frutto dell'esperienza di
questi anni e con l'equilibrio del giudizio, se pur critico, di chi
vive all'esterno, distaccate dalle battaglie immediate.
Un saluto particolare a tutti i Consiglieri, un ricordo di
coloro che ci hanno lasciato e auguriamoci che la prossima campagna
elettorale possa condurci, e possiamo lasciarci guidare da questo
spirito di distensione, al quale siamo trasportati in questo
momento, per questa occasione sentimentale in modo che i problemi
possano essere affrontati con un linguaggio concreto, reale e
confrontato, senza troppa acredine sul piano personale, e senza
eccessive invidie ed egoismi da cui troppo spesso ci lasciamo
guidare.
Montesano (P.S.D.I.)
- Io non posso far altro che
ringraziare dal profondo del mio animo tutti i Consiglieri che
hanno preso la parola a nome dei propri Gruppi, e permettetemi che,
a nome di tutti voi, io ringrazio in ultimo i funzionari di questo
Consiglio regionale, i quali hanno aiutato ed hanno perfezionato la
nostra opera.
La seduta è tolta ed i Consiglieri sono invitati nella Sala
pre-consiliare, così anche i rappresentanti della Stampa.
---
La seduta termina alle ore 12,29.
