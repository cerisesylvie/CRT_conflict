Classificazione
COMMERCIO
Fiere, mostre e mercati


Resoconto integrale del dibattito dell'aula
Oggetto del Consiglio n. 678 del 18 maggio 1994 - Resoconto
OGGETTO N. 678/X - Adempimenti per il rilascio di
autorizzazioni per l'eser­cizio del commercio "itinerante".
(Interpellanza)
Interpellanza - Vista la proposta di deliberazione al Consiglio
regionale "Approvazione dei criteri programmatori per il rilascio
delle autorizzazioni per il commercio itinerante su area pubblica
di cui all'articolo 2, quarto comma, legge 28 marzo 1991, n. 112"
con la quale si dispone il rilascio di n. 80 autorizzazioni per
l'esercizio del commercio "itinerante" (articolo 1, secondo com­ma,
lettera "c", legge 28 marzo 1991, n. 112);
Considerato che le autorizzazioni del tipo "itinerante" vengono
rilasciate dal Presidente della Giunta regionale (articolo 2,
quarto comma) sentita la Commissione regionale specifica (articolo
4);
Tenuto conto che, entro tre mesi dalla data di pubblicazione, il
D.M. 4 giugno 1993, n. 284 ha previsto l'istituzione di tale
Commissione regionale;
Considerato che i comuni devono stabilire entro un anno
dall'entrata in vigore della legge 28 marzo 1991, n. 112 (articolo
3, quarto comma) l'ampiezza complessiva delle zone destinate al
commercio su aree pubbliche nonché i criteri di as­segnazione delle
aree riservate agli agricoltori che esercitano la vendita dei loro
prodotti;
Considerato che le decisioni adottate dai comuni, di cui al
punto precedente, devono essere comunicate alla Regione entro un
anno dall'entrata in vigore della normativa stessa (articolo 3,
quinto comma), al fine di permettere il rilascio delle
autoriz­zazioni regionali di cui all'articolo 2, terzo comma;
i sottoscritti consiglieri regionali
Interpellano
la Giunta regionale per conoscere:
1) in base a quali normative e a quali criteri il Presidente
della Giunta regionale propone di disporre il rilascio delle 80
auto­rizzazioni di cui in premessa;
2) per quali ragioni non è stata convocata la sopracitata
Com­missione regionale;
3) quanti e quali comuni hanno provveduto, entro i termini di
legge, a comunicare alla Regione i dati di cui all'articolo 3,
quarto comma;
4) quali iniziative intende intraprendere la giunta regionale al
fine di sollecitare i comuni inadempienti.
F.to: Tibaldi - Linty - Bavastro
Presidente -
La parola al Consigliere Tibaldi.
Tibaldi (LN) -
La problematica del commercio
"itinerante" su area pubblica è già stata trattata un paio di volte
a livello di IV Commissione in quanto è imminente l'attuazione a
livello regionale della normativa 112 del 1991. Ebbene, io questa
interpellanza l'avevo presentata tempo fa, adesso ha in parte
perduto il suo effetto perché proprio in sede di IV Commissione ci
è stato co­municato che si attenderà, e questo vorrei
sottolinearlo, la pos­sibilità di opzione da parte di alcune
categorie di commercianti itineranti e ambulanti che il 23 luglio
prossimo dovranno sce­gliere quale attività svolgere.
Tuttavia, benché il primo quesito abbia perso temporaneamente di
significato, è opportuno porre l'accento su altre questioni che
sono sinteticamente riassunte nei quesiti successivi.
La commissione regionale: esiste una commissione regionale in
materia di commercio su aree pubbliche che dovrebbe essere stata
costituita nei mesi scorsi e sarebbe opportuno, prima di rilasciare
eventuali autorizzazioni, sentirla in quanto la legge prescrive che
il parere di questo organo consultivo venga co­munque assunto anche
perché, se guardiamo la delibera che attualmente si è fermata a
livello di IV Commissione, essa ave­va degli elementi di
contraddizione e di assurdità.
Infatti sotto un certo profilo nel primo punto del dispositivo
si diceva di ap­provare i criteri programmatori per il rilascio
delle autorizza­zioni per l'esercizio del commercio su aree
pubbliche e nell'elen­cazione di tali criteri il primo
specificamente parlava della possibilità di rilascio di ottanta
autorizzazioni. Visto quindi che la commissione deve essere sentita
quando si tratta di rilascia­re autorizzazioni, è bene ricordarsene
in futuro.
Altra questione che mi sembra altrettanto importante è il
monitoraggio della situazione sul territorio cioè conoscere la
di­sponibilità dei posti a livello comunale; infatti
l'interpellanza nei punti 3 e 4 chiede quali sono i comuni che
hanno provvedu­to in questi termini di legge a comunicare
determinati dati re­lativi alla disponibilità territoriale e cosa
intende fare la Giunta per sollecitare le amministrazioni comunali
che finora si sono dimostrate inadempienti.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
La prima domanda
dell'interpellanza è perlomeno paradossale, vale a dire si chiede
in base a quali criteri il Presidente della Giunta propone di
disporre il rilascio di ottanta autorizzazioni. La legge 112 affida
alla regione il compito di fissare dei criteri programmatori
all'articolo 2, terzo comma. Che la Giunta re­gionale abbia la
possibilità di proporre al Consiglio dei criteri, mi pare che
rientri nelle potestà della Giunta e del Consiglio perché il loro
compito è quello di proporre degli atti ammini­strativi.
Qui non si parla del momento in cui il Presidente della Giunta
firma un decreto con cui rilasciare ad un operatore una
autorizzazione, qui si parla di una proposta al Consiglio per
criteri programmatori che tra l'altro erano provvisori, quindi non
c'è assolutamente nulla di straordinario nel prendere que­ste
iniziative. L'iniziativa è stata presa per tre ragioni: la prima è
che di fatto dal marzo del 1991, data di pubblicazione della legge
"Norme in materia di commercio su aree pubbliche", fino al giugno
del 1993 è stato paralizzato l'intero settore per la mancanza di un
regolamento.
Il regolamento è stato pubblicato il 23 luglio del 1993 e
soltanto dopo la pubblicazione del regolamento i comuni sono in
grado di sapere come applicare la legge 112. Ci sono quindi delle
richieste che sono ferme dal marzo del 1991. La prima ragione per
cui si è pensato a criteri provvisori è stata proprio quella di
andare incontro a esigenze e aspettative di operatori del settore
che oramai da tre anni aspettano una ri­sposta.
La seconda esigenza era quella di intervenire, per quanto
pos­sibile, con disposizioni autonome della Regione Valle d'Aosta,
in attesa che gli adempimenti lunghi da prendere in base alle
normative nazionali potessero svilupparsi; il tentativo ha avuto
successo per ciò che riguarda gli esercizi pubblici, i bar e i
risto­ranti, dove con criteri provvisori della regione abbiamo
supera­to una fase di stallo che avrebbe impedito ad alberghi di
aprire perché le normative nazionali non erano ancora precisate e
con quei criteri provvisori abbiamo potuto soddisfare delle
richie­ste.
La terza questione è che esiste in frazioni e comuni di media
montagna la necessità di avere questo servizio itinerante che
consente alla popolazione, che non è servita in altro modo, di
poter avere sul posto un servizio.
La questione è stata ampia­mente discussa in Commissione che ha
chiesto un rinvio dell'atto al punto n. 17 in attesa di una
verifica sulla possibilità dei comuni di dare risposte concrete
entro la data del 23 luglio. Successivamente al punto 17
verificheremo questa cosa sulla base delle richieste della
Commissione.
La altre domande: per quale ragione non è stata convocata la
Commissione? La Commissione è tecnica e deve andare a veri­ficare
se la singola domanda è in regola o no con i requisiti: es­sa ha
solo questo compito per le autorizzazioni di tipo C e all'articolo
15, comma secondo, del regolamento del 23 luglio 1993 si dice che
le Commissioni di cui all'articolo 4 intervengo­no esclusivamente
nei casi espressamente previsti dalla legge.
La stessa prevede che questa commissione tecnica esamini le
domande fatte dal singolo e non prevede che si esprima su dei
criteri programmatori che hanno una validità più ampia che non il
requisito soggettivo, sul quale può anche essere utile convocarla.
Certamente non è obbligatorio e anzi la norma non lo prevederebbe,
anche perché in queste commissioni tecniche sono presenti
rappresentanti di categoria i quali portano sem­pre un interesse
delle categorie che è legittimo ma che, rispetto ad una apertura
verso l'esterno, verso nuove autorizzazioni, presenta elementi
restrittivi.
Quali comuni hanno provveduto a comunicare alla Regione i dati?
Noi abbiamo fatto su questa materia tre seminari ai quali hanno
partecipato tutti gli operatori comunali come vigili, se­gretari
comunali e rappresentanti delle categorie. Abbiamo in­viato una
circolare dopo l'emanazione della legge 112, sono ar­rivate delle
informazioni però non era possibile che fossero più dettagliate
perché mancava il regolamento.
Dopo l'uscita del regolamento abbiamo nuovamente richiesto, con
una circolare ai comuni, di provvedere a trasmettere questa
pianificazione delle aree destinate al commercio su aree pubbliche.
Finora una decina di comuni hanno adempiuto a questi obblighi: sei
hanno presentato una documentazione completa, due hanno già
deliberato e altri due hanno annunciato di essere pronti.
I comuni che hanno deliberato in modo definitivo sono:
Brisso­gne, Rhêmes-Notre-Dame, Issogne, Champorcher, Verrès,
Gressoney-La-Trinité. Hanno in qualche modo deliberato anche i
comuni di Aymavilles e di La Salle, altri due comuni lo hanno
annunciato, ma non abbiamo ancora ricevuto nulla.
Che cosa intendiamo fare? Gli uffici sono in rapporto telefonico
quotidiano con queste persone che periodicamente si presenta­no per
sapere quale fine ha fatto la propria richiesta e con i co­muni che
devono dare una risposta.
C'è quindi il massimo im­pegno dell'ufficio nella sollecitazione
di questi adempimenti che ci auguriamo possano realmente avere
luogo entro la data pre­vista dall'emanazione del decreto del 23
luglio 1993. Se così non fosse la necessità dei criteri provvisori
continuerà a permanere.
