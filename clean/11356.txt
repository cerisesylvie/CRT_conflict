Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2409 del 22 luglio 1991 - Resoconto
OGGETTO N. 2409/IX Rilevamenti sulla qualità dell'aria
tramite l'Unità Mobile di Controllo
(Interrogazione).
Presidente
Do lettura dell'interrogazione presentata
dal Consigliere Ricca-rand:
Interrogazione Ricordato che 1'11 gennaio 1991 è stata
consegnata all'U.S.L., da parte della Regione, una Unità Mobile di
controllo dell'aria;
rilevato che a sei mesi di distanza dalla consegna dell'Unità
Mobile nessun dato è stato ancora reso noto sui risultati dei
rilevamenti effettuati;
il sottoscritto Consigliere regionale del Gruppo Verde
Alternativo
interroga
l'Assessore regionale all'Agricoltura, Foreste e Ambiente
Naturale per sapere:
1) quali sono le località in cui, dall'inizio dell'anno a oggi,
sono stati fatti dei rilevamenti, sulla qualita dell'aria tramite
l'Unità mobile di controllo;
2) quali sono i dati dettagliati che emergono dai rilevamenti
effettuati;
3) in che modo si intende operare perché i dati dei rilevamenti
siano resi noti tempestivamente e con regolarità all'opinione
pubblica;
4) quando entreranno in funzione le stazioni fisse di
rilevamento.
Presidente
Ha chiesto di parlare l'Assessore
all'Agricoltura, Foreste e Ambiente Naturale Lanièce, ne ha
facoltà.
Lanièce (DC)
Le località di stazionamento del
laboratorio mobile dall'inizio dell'anno sono state: Teatro Romano,
Piazza della Repubblica, Viale Partigiani angolo Corso Battaglione
Aosta, Via Parigi presso l'acquedotto municipale, Morgex zona
sottopassaggio, Piazza del Mercato.
Faccio presente che la scelta dei siti di misura non è casuale,
ma è avvenuta secondo un piano di quantificazione dei contributi
delle sorgenti inquinanti più significative, che prevede la
ripetizione dei prelievi nei punti di misura lungo l'arco
dell'anno.
I dati fin qui acquisiti nei tre punti di misurazione di Aosta
sono già stati elaborati, ne darò copia all'interrogante onde
evitare di leggerli.
Nelle tabelle che consegnerò all'interrogante sono indicati,
accanto ai valori misurati, i valori limite e i valori guida
previsti dalla legislazione vigente (DPCM 28 marzo 1983 e DPR
203/88) ed alcune note per facilitare il controllo.
Questo confronto, è bene precisare, non può essere inteso come
giudizio di conformità o meno ai valori limite o ai valori guida,
là dove la legge fa riferimento, come riportato esplicitamente
nella tabella, a rilievi effettuati continuativamente per un anno.
Cioè, questi dati riportati dovranno essere ripetuti perché il
valore attendibile sarà quello che risulterà alla fine dell'anno di
rilievi.
In questo caso serve solo per dare la possibilità al cittadino
di dare un significato del tipo "è tanto o è poco" ai numeri che
gli vengono presentati, ma non a fare una valutazione definitiva
sul grado effettivo di inquinamento.
In merito al punto 3 della delibera, l'Unità Operativa
Tossicologica e Fisico-ambientale da noi interpellata ha suggerito
questo metodo: entro la prima settimana di ogni mese potranno
essere resi pubblici, mediante tabelle analoghe a quelle cui ho
fatto cenno prima, i dati relativi al o ai rilievi conclusi nel
precedente mese. Ogni rilievo ha di regola durata minima di due
settimane; i dati potranno essere divulgati attraverso la stampa
locale e le pagine locali dei quotidiani nazionali. Al termine di
ogni campagna di misurazione (quella attualmente in corso ha la
durata di un anno) potrà essere pubblicato un resoconto completo
comprendente i dati e la loro interpretazione in relazione ai fini
che la campagna si propone di ottenere.
Per quanto concerne il quarto punto dell'interrogazione, la
consegna dei lavori alla ditta appaltatrice è avvenuta il 26
ottobre del 1990 e la durata dei lavori era prevista in dodici mesi
naturali consecutivi. Sono da mettere in preventivo dei probabili
ritardi, dovuti: a) all'adeguamento alla nuova normativa, DPCM
dell'1 marzo 1991 "Limiti massimi di esposizione al rumore negli
ambienti abitativi e nell'ambiente esterno" e D.M. del 20 maggio
1991 "Criteri per la raccolta dei dati inerenti la qualità
dell'aria; b) l'aggiornamento all'ultima generazione dei computer
per il centro di gestione della rete, versione caratterizzata da
maggiore potenza, velocità di elaborazione, capacità di memoria e
possibilità grafiche per il personal computer destinato ai servizi
regionali e dell'USL decentrati.
E' da precisare che gli adeguamenti alla nuova normativa non
hanno comunque portato nessun aumento della spesa, come si può
accertare dalla delibera della Giunta di approvazione delle
modifiche di aggiornamento, n. 6277 del 5 luglio 1991.
Altra difficoltà per l'entrata in vigore delle stazioni (che
riguarda solo due stazioni: Ayace e Donnas) è dovuto al fatto
dell'allacciamento con l'ENEL. Domanda che è stata presentata nel
maggio del 1990, alla quale abbiamo avuto una risposta finalmente
nel giugno di quest'anno, nella quale l'ENEL ha preventivato
l'allacciamento nel 1992.
Gli uffici si stanno muovendo in questo senso per ottenere
l'allacciamento immediatamente, onde per fine anno vengano attivate
tutte le stazioni. Comunque l'eventuale ritardo, o l'impossibilità
di far effettuare l'allacciamento, non comporterà ritardo per le
altre stazioni.
Farò avere, ripeto, le tabelle con i dati rilevati a
tuttora.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Mi dichiaro sostanzialmente
soddisfatto dalle risposte date dall'Assessore, che sono state
puntuali rispetto alle richieste contenute nella
interrogazione.
Mi riservo di esaminare nel dettaglio sia il testo della
risposta, sia soprattutto i dati che sono stati indicati
dall'Assessore che, probabilmente riferendosi ad un primo
rilevamento, possono già essere significativi perché poi
acquisteranno una maggiore pregnanza attraverso la ripetitività
degli esami.
Prendo atto che finalmente si comincia ad avere, anche se non
con una ufficialità e una pregnanza totale, una serie di dati per
verificare la qualità dell'aria nella nostra Regione; spero che
questi tempi che sono stati indicati (sostanzialmente si ribadisce
la fine del 1991 per l'entrata in funzione delle stazioni fisse)
possano permettere entro la fine dell'anno di avere finalmente un
sistema completo di rilevamento della qualità dell'aria che, pur
scontando alcuni grossi limiti per quanto riguarda la
localizzazione delle stazioni fisse, può comunque permetterci di
avere un quadro quanto meno significativo di una parte importante
della nostra Regione.
Mi riservo di esaminare la documentazione che l'Assessore mi
farà pervenire.
