Classificazione
ENERGIA
Risparmio energetico e fonti alternative



Oggetto del Consiglio n. 3946 del 19 settembre 2024 - Resoconto
OGGETTO N. 3946/XVI - Interpellanza: "Stato dell'arte
relativo allo sviluppo dei gruppi di autoconsumo collettivo in
Valle d'Aosta".
Bertin (Presidente) -
Punto n. 47. Ha chiesto la parola
la consigliera Minelli, ne ha facoltà.
Minelli (PCP) -
L'interpellanza parte dalla legge
regionale sulle CER approvata lo scorso 23 luglio dal Consiglio
regionale, la n. 15: "Disposizioni per la promozione e lo sviluppo
dell'autoconsumo collettivo". La legge, all'articolo 4, comma 5,
afferma che la Giunta regionale stabilisce, con propria
deliberazione, i criteri e le modalità di concessione e
rendicontazione dei contributi previsti dalla legge a favore di
appartenenti a configurazioni di autoconsumo per la realizzazione
di impianti ubicati in comuni con più di 5 mila abitanti. Inoltre,
in base alla legge, la Giunta, con propria deliberazione,
istituisce un tavolo tecnico permanente sulle CER la cui
composizione non è indicata in legge, ma nella relazione di
accompagnamento alla stessa.
Il tavolo dovrebbe essere coordinato dalla struttura regionale
competente in materia di energia, dovrebbe essere presente almeno
un rappresentante del COA, uno de La Chambre, un qualificato
esperto designato dal CELVA e potrà avvalersi di altri qualificati
esperti in materia e coinvolgere alcuni principali attori sul
territorio.
Si tratta di due atti di attivazione di strumenti previsti dalla
legge regionale che la Giunta deve assumere e - lo avevamo detto
anche in sede di discussione della legge - deve farlo con urgenza,
ma, a due mesi circa dall'approvazione, non ci risulta che siano
stati assunti ed è una cosa che ci preoccupa, perché si somma ad
altri ritardi che si sono accumulati nella gestione di questo
dossier
da parte della Regione.
Ho cercato qualche informazione sullo stato del movimento delle
CER e ho appreso che nella nostra regione ci sono già almeno cinque
CER che sono state attivate, tutte però di iniziativa di privati,
con progetti di impianti già notificati al GSE.
Guardando fuori Valle, nell'area eporediese, vicino a noi,
sappiamo che hanno già costituito sicuramente tre CER, che, entro
fine anno, fine 2024, saranno cinque, con l'istruttoria inviata al
GSE. La Diocesi di Treviso, di cui abbiamo già parlato in questo
Consiglio più volte, ha attivato cinque configurazioni di
autoconsumo afferenti a un'unica CER. Questo solo per fare alcuni
esempi, ma, volendo, la Regione potrebbe e dovrebbe fare una
ricognizione per avere il quadro completo della situazione.
Voglio segnalare, perché è importante ai fini della discussione
in Valle d'Aosta, che la CER che è stata attivata dalla Diocesi di
Treviso e le due CER valdostane nate per iniziativa privata sono
delle CER multicabina, che abbracciano quindi un territorio vasto
comprendente varie cabine primarie.
In Valle d'Aosta a livello di iniziativa pubblica però non è
ancora stato risolto il nodo, cioè se vogliamo fare alcune decine
di comunità energetiche decidendo di agire a livello di cabina
primaria oppure se si vuole fare una CER regionale con tante
configurazioni locali. È una scelta che sul piano tecnico è stata
evidenziata, direi anche suggerita, dallo studio dell'avvocato
Sani, commissionato dal COA, che abbiamo avuto la possibilità di
veder presentato la settimana scorsa, quindi sul piano tecnico si
può fare, ma la scelta politica non c'è stata e, a nostro avviso,
si sta procedendo in una situazione di confusione.
Fatta questa premessa, vengo alle domande. La prima riguarda i
due provvedimenti deliberativi che ho citato. Come ho detto, non ne
abbiamo notizia, sono passati due mesi, ma anche prima
dell'approvazione della legge sapevamo che queste delibere dovevano
essere fatte e la tempistica è importante, non è infatti
indifferente per gli operatori privati, ma anche per gli abitanti
della città di Aosta, per lo stesso Comune di Aosta sapere quali
sono le modalità per usufruire di quel contributo al 40% per
l'installazione di impianti e configurazioni di autoconsumo
aderenti a una CER. Immaginiamo che le condizioni saranno simili a
quelle stabilite dal PNRR per i suoi di contributi, però bisogna
leggere la delibera per averne conferma.
Per quanto riguarda il tavolo tecnico permanente, anche qui noi
segnaliamo l'urgenza di avere questo tavolo operativo il più in
fretta possibile, perché - e lo avevamo detto anche quando c'è
stata la discussione in aula - quel tavolo deve avere un ruolo di
coordinamento e di indirizzo regionale rispetto a tutto il
movimento delle comunità energetiche e sarebbe opportuno averlo in
funzione nel momento in cui si tratta di prendere delle decisioni,
di decidere quale sarà l'architettura delle CER pubbliche in Valle
d'Aosta.
La seconda domanda è più di carattere generale e riguarda le
intenzioni del Governo riguardo allo sviluppo delle CER in Valle
d'Aosta, perché non è mai stato detto chiaramente dall'Assessorato
o dalla Giunta quali obiettivi si vogliono raggiungere, quale
dimensione deve avere il movimento delle comunità energetiche in
Valle d'Aosta, cioè bisogna capire se si pensa a un movimento a
dimensioni ridotte, contenute, per utilizzare i fondi europei del
PNRR e del FESR, con qualche iniziativa sporadica che nasce qua e
là nel territorio regionale - e quindi poi con dei risultati in
termini produttivi che sono marginali - oppure se quello che si
pensa è un movimento molto più significativo che permetta un
incremento importante della produzione di energia elettrica
utilizzando il fotovoltaico. Io ricordo che il PEAR ha previsto e
programmato un incremento della produzione fotovoltaica nella
nostra regione entro il 2030 e che ha stimato in circa 180 megawatt
le potenzialità degli impianti fotovoltaici installati sulle
coperture in Valle d'Aosta. Con le CER si vuole dare un impulso
forte per raggiungere questi obiettivi o si vuole fare soltanto il
minimo indispensabile?
La terza domanda riguarda un nodo fondamentale, quello che
dicevo prima, cioè l'architettura, che cosa facciamo delle CER in
Valle d'Aosta. Nelle dichiarazioni che sono apparse su "La Stampa"
giovedì della settimana scorsa, dopo la presentazione dello studio
Sani, lei, Assessore, ha affermato: "Vogliamo lasciare aperta la
possibilità di studiare qualsiasi forma di costituzione che possa
arrivare anche all'idea di una CER multicabina su scala regionale",
quindi, da una parte, c'è quest'affermazione che è importante;
dall'altra, c'è la delibera che è stata approvata lunedì scorso,
quindi pochi giorni fa, che invece finanzia gli studi di
fattibilità che devono realizzare i Comuni singolarmente o in
associazione tra di loro per istituire le CER locali.
Come temevamo, quest'avviso non prende in considerazione
l'opzione della CER multicabina, ci sono due allegati, l'allegato 1
che è la scheda azione a pagina 2, sotto la voce "Descrizione e
programmazione", è scritto: "Il territorio regionale è composto da
74 Comuni e da 16 cabine primarie. Il presente avviso dà la
possibilità agli Enti locali di presentare domanda di contributo
per la realizzazione di studi di prefattibilità per la costituzione
di CER sia a livello di cabina primaria, sia su scala inferiore in
funzione delle esigenze di ciascun beneficiario". Con questa
formulazione viene esclusa la possibilità di studi di
prefattibilità per la CER multicabina ed è una cosa che riteniamo
assurda; c'è quindi, come dicevo, anche contraddizione fra
quell'affermazione e poi un atto che è un atto scritto, che ha una
sua importanza. La domanda quindi che ci poniamo e che crediamo si
stiano ponendo i Comuni è: ma davvero, che cosa intende fare la
Regione?
Presidente -
Per la risposta, la parola all'assessore
Bertschy.
Bertschy (UV) -
Anche su quest'argomento facciamo
veramente fatica a trovare un punto di lavoro che sia corretto
nell'affrontare sia in termini tecnici che politici l'argomento, o
quanto meno, pur partecipando a tutti i tavoli di lavoro, insieme
ad alcuni altri Consiglieri, in particolare il consigliere Ganis, e
ascoltando quello che anche al tavolo tecnico le persone
raccontano... poi lei ha una sua struttura tecnica che
evidentemente contraddice quello di cui io mi devo fidare, perché
le mie strutture tecniche sono quelle dell'Amministrazione
regionale, sono quelle che mettiamo a disposizione del Consiglio,
sono quelle che pensano per noi quale possa essere la strada giusta
per offrire alla parte politica l'occasione nel tempo, mettendo
insieme gli elementi per compiere le scelte. Mi stupisce quindi,
veramente a volte faccio fatica a capire perché si tenda a
strumentalizzare sempre quello che viene detto in maniera chiara.
Io non ho sentito un'espressione netta durante il dibattito della
scorsa settimana - e non ero l'unico presente, quindi non parlo di
colleghi di maggioranza -, che la CER multicabina è la soluzione
migliore per la Valle d'Aosta. Si è detto in maniera chiara quali
sono le possibilità, si è argomentato in maniera chiara su quali
sono le criticità, ma un'affermazione di fondo...
Lo dico politicamente dall'inizio: noi abbiamo una visione
diversa su come bisogna costruire le CER in Valle d'Aosta. Le CER
devono nascere dal territorio e poi legarsi sul territorio. La sua
visione è una CER che nasce dall'alto e forse arriva sul
territorio, perché questa è l'idea della CER multicabina. È stato
detto sia dai tecnici che dalle parti che erano coinvolte che è
fondamentale l'apporto dei Comuni per far nascere delle CER che
abbiano degli obiettivi chiari e delle finalità ben precise e io
continuo a ritenerlo fondamentale ed è per questo che ho dichiarato
l'importanza di un lavoro tecnico e l'avviso non preclude
assolutamente la costituzione di una CER multicabina, non so dove
l'ha visto scritto. L'avviso permette di studiare tecnicamente
l'apporto energetico sul territorio sulle cabine primarie, che
possono poi essere legate insieme nella misura in cui - e questo è
detto ancora chiaramente durante il dibattito - si va a una scala
più ampia, perché a una scala più ampia diventa tutto più complesso
e, per rendere la complessità funzionale all'economia di una
comunità energetica, ci vogliono maggiori produzioni e maggiori
consumi. Questa è la sintesi di quel momento di lavoro, poi lei
potrà sempre raccontarlo come vuole, perché, per fortuna, ognuno ha
libertà di espressione, ma almeno, quando siamo in tanti, se la
maggioranza ha capito una cosa, è evidentemente perché le cose sono
state dette in questi termini.
C'è poi un altro tema - e mi sono già bruciato quattro minuti,
quindi cercherò di rispondere per non rischiare poi di farmi dire
che non rispondo -: la legge l'abbiamo approvata il 29 luglio, oggi
è il 19 settembre, c'erano in mezzo dei periodi di vacanza, ci sta
anche che quattro o cinque persone, che sono quelle delegate
all'energia, possano svolgere in questo breve periodo, se glielo
consente, anche i loro dedicati momenti di riposo, come credo sia
normale nell'organizzazione del lavoro. Se poi pretendiamo anche
che le persone non possano svolgere la loro attività, allora
diamoci dei tempi che sono tutti i nostri.
In ogni caso, in questo periodo, sia le strutture dell'energia
che il COA Energia hanno continuato a produrre e hanno prodotto le
cose più importanti che voi mettete in evidenza. La legge n. 15
all'articolo 4 prevede due commi: il comma A e il comma B. Il comma
A è quello che abbiamo messo a disposizione, con l'avviso, le
risorse necessarie allo sviluppo dei progetti per la costituzione
delle CER; il comma B prevede le attività per i Comuni sopra i 5
mila abitanti, per attività di autoconsumo. È una cosa molto più
complessa, prevede una valutazione con anche il tema degli aiuti di
Stato, perché qui parliamo anche di imprese e non è una delibera
che si può assumere senza una fase di studio e di preparazione,
quindi ad oggi non siamo in grado di dare questi tempi. La
predisposizione di questi studi è esattamente quello che è
necessario fare per continuare nell'attività di programmazione e,
come vi ho detto, quest'attività è fatta.
Per venire ai due provvedimenti che lei ha citato in premessa,
la delibera è stata iscritta alla Giunta del 23 settembre, dieci
giorni fa, quindi, come lei sa, le delibere vanno di dieci giorni
in dieci giorni, non avevate ancora presentato l'iniziativa, quindi
non si può neanche dire che sia in risposta all'iniziativa, sia
quella delibera che quella del piano energetico. La prossima
settimana ci sarà una delibera ancora più importante, il lunedì
successivo, che è quella della costituzione del tavolo per le aree
idonee, che è una cosa molto, molto complessa e della quale abbiamo
parlato. Come ho detto più volte, sono sempre le persone e le
stesse strutture che si debbono occupare di tutta
quest'attività.
In che modo la Giunta intende agire per un pieno sviluppo dei
gruppi di autoconsumo lo abbiamo detto un po' in tutte le maniere.
Noi stiamo procedendo con le iniziative che abbiamo fatto, il
tavolo tecnico avrà anche il compito di governare queste iniziative
pubbliche o private e il tavolo avrà anche il compito di promuovere
una delle cose che ci siamo impegnati a fare con la legge,
l'articolo 8, l'istituzione del tavolo tecnico permanente
sopracitato, quello del quale abbiamo parlato, che promuoverà il
sostegno e la facilitazione di iniziative per la realizzazione di
configurazioni di autoconsumo. In questo senso il COA, che lo sta
già facendo, lo studio Sani, come è stato detto quel giorno, sono a
disposizione di tutti per fornire tutti quegli elementi e quelle
informazioni necessarie a poter lavorare su quest'argomento
estremamente complesso, come è stato più volte ribadito durante
quella mattinata di lavoro.
"Se è stata compiuta una scelta politica in merito alla proposta
di CER unica regionale multicabina - individuata come opzione...
-  accompagnata da varie configurazioni a livello comunale e
intercomunale" me l'aveva già chiesto il 5 aprile 2024, me l'ha
richiesto il 7 giugno 2024, me lo richiede a settembre, me lo
chiederà ancora, la mia risposta è sempre uguale: non si tratta di
fare una scelta politica, si tratta prima di avere la visione... la
scelta di arrivare anche a una comunità multicabina abbiamo detto
che non è esclusa, ma in questo momento non ci sono gli elementi
tecnici - e non lo dico io: lo dicono i tecnici della Regione Valle
d'Aosta e il COA Energia - per poter arrivare a compiere una scelta
di questo tipo. Probabilmente i tecnici del gruppo PCP hanno già
tutte queste informazioni che noi non abbiamo e avete il diritto di
farlo. Io non mi prendo delle responsabilità per l'Amministrazione
regionale della Valle d'Aosta per fare una scelta che non è
certa.
In più, come abbiamo detto durante la mattinata, il Dipartimento
delle finanze sta studiando l'aspetto giuridico, perché non è di
poco conto per un'Amministrazione pubblica andare a costituire una
nuova società, con tutto quello che queste società portano
ovviamente con vantaggi e svantaggi e responsabilità di gestione.
Quando ci saranno tutte queste informazioni, avremo la possibilità
di valutare se gli elementi a favore di una comunità energetica
multicabina sono maggiori di quelli di altre scelte e faremo questa
scelta con la trasparenza che deve accompagnare una scelta politica
così impegnativa per un'Amministrazione pubblica.
Avete il diritto di semplificare il dibattito facendo
continuamente queste fughe in avanti, dando delle dimostrazioni
della vostra capacità e della vostra evidenza, noi siamo più lenti,
abbiamo bisogno di maggiori informazioni, vogliamo maggiore tutela
per l'Amministrazione pubblica. Direte in giro che voi siete più
bravi degli altri, noi speriamo di essere altrettanto bravi un
domani a dire che, mettendoci il tempo giusto, abbiamo fatto la
scelta migliore per la nostra Amministrazione e per gli Enti locali
valdostani, che vanno salvaguardati in una fase molto delicata di
questa procedura. L'intervento di un Sindaco, che non cito, durante
la riunione è stato emblematico delle difficoltà che gli Enti
locali hanno in questo momento davanti per realizzare la
progettualità che è necessaria per procedere rispetto a questi
obiettivi.
Presidente -
Ha chiesto la parola la consigliera Minelli
per la replica.
Minelli (PCP) -
Assessore, lei come sicuramente
immaginerà, non sono assolutamente soddisfatta della sua
risposta.
Lei dice una cosa vera e l'ha detta in chiusura: c'è una
lentezza, ma la lentezza non è una cosa che appuriamo adesso e non
è legata al fatto che ci sono poche persone che possono lavorare e
che devono fare le ferie - che mi sembra una cosa assolutamente
ovvia rispetto all'ultimo periodo, perché stiamo parlando del
periodo estivo -: noi stiamo sollecitando delle azioni da un anno e
mezzo! Il fatto di discutere su quale scelta operare non lo tiriamo
fuori adesso, io ne ho parlato a tutti quei tavoli e ho chiesto più
e più volte che ci si mettesse intorno a un tavolo, magari anche
ristretto, abbiamo detto "con degli esperti" a un certo punto, per
decidere qual era la soluzione migliore; c'è un ritardo che lei
sottovaluta.
Le ho citato nell'illustrazione degli esempi che ci sono, vicino
a noi o anche un po' più lontano da noi, che sono andati avanti.
Sono centinaia le richieste di contributi che sono già depositate
al GSE per gli impianti delle CER, mentre da noi a livello pubblico
non c'è ancora una sola domanda ed è un dato preoccupante, perché
le domande si possono presentare entro il primo trimestre del 2025,
ma i contributi del 40% per l'installazione degli impianti sono a
esaurimento, non sappiamo neanche se ce ne sono ancora e non ci
conforta neanche che a breve sarà approvata una DGR, quella del
tavolo, ma dell'altra non è in grado di dirci i tempi.
Ci preoccupa poi anche il silenzio che c'è e che denunciamo da
tempo riguardo al supporto tecnologico a tutto il movimento delle
comunità energetiche visto che ci sono dei calcoli da fare rispetto
alla contestualità della produzione e ai consumi, che richiede
l'utilizzo di un partner tecnologico, quello stesso partner
tecnologico che io ho chiesto qui con una mozione mi pare, o con
un'interpellanza, un sacco di tempo fa.
La cosa che ci preoccupa di più è l'assenza di chiarezza dei
ruoli, perché non c'è la bussola, questa cosa di puntare sulla CER
multicabina o sulle decine di configurazioni... lei dice: "Non deve
essere una decisione che viene calata dall'alto, voi la vedete
così, noi vediamo invece un movimento che viene dal basso", ma
bisogna decidere, perché, a seconda di quello che si decide, anche
la forma giuridica va di conseguenza. Se sono tante CER comunali o
intercomunali, ci saranno le associazioni, se è una CER
multicabina, bisogna puntare sulla fondazione di partecipazione, ma
quello che mi chiedo è se ha senso adesso, anche con il bando
approvato con la delibera del 16, avviare decine di studi di
fattibilità se il nodo poi non è stato sciolto. Mi sembra che si
stiano mettendo in difficoltà, ma davvero, i Comuni, si pretende
che facciano delle scelte in una situazione che è di confusione.
Guardi che la Consulta ambiente del CELVA, lo sappiamo, si era
orientata verso la CER multicabina. Martedì della settimana scorsa
il Coordinatore dei Presidenti delle
Unités
ha detto
chiaramente in quell'incontro che auspicano una CER multicabina. Lo
studio Sani suggerisce quell'opzione multicabina, ne parla, da un
punto di vista tecnico ha detto che è fattibile, tutto va in quella
direzione, ma la Regione non decide.
Le dico di più: un Sindaco, uscendo da quella riunione qua fuori
in piazza mi ha detto: "Eh, l'opzione multicabina sarebbe
opportuna, ma l'Assessore non vuole". Ora, io non credo sia
così...
(intervento dell'assessore Bertschy fuori microfono)
...però è passato questo messaggio! Noi chiediamo che si proceda
con una maggiore rapidità...
(intervento dell'assessore Bertschy fuori microfono)
...questo è quello che mi è stato detto, io le dico che non
credo che sia così, ma passa un messaggio che magari è
sbagliato...
(intervento dell'assessore Bertschy fuori microfono)
...
lei ha detto il nome del Sindaco? Il Sindaco glielo
dirà, stia tranquillo che glielo dirà anche il Sindaco... posso
finire con il tempo che ho a disposizione?
Procedere con una decina di studi di fattibilità in una
situazione di confusione come l'attuale non è utile a sviluppare un
movimento delle CER in Valle d'Aosta. Poi è evidente - l'ha detto
lei, Assessore - che ci sono delle posizioni estremamente diverse
tra noi e lei, però alla fine non saranno importanti le opinioni,
né le mie né le sue, alla fine conteranno zero! Quello che conterà
saranno i dati e se, entro la primavera del 2025, le CER o le
configurazioni di autoconsumo pubblico in Valle d'Aosta avranno
definito uno, due, cinque, dieci progetti o saranno qualche cosa di
molto più significativo, è su quello che si dirà, è su quello che
si valuterà, è su quello che andremo a vedere se ci sono tanti o
pochi megawatt di potenza installata. I conti li faremo alla fine e
ovviamente anche la valutazione politica poi si baserà sulla
matematica e non su quello che penso io o su quello che pensa
lei.
Presidente -
Si è prenotato l'assessore Bertschy per una
precisazione, per fatto personale.
Bertschy (UV) -
Nessuna precisazione, io penso che nei
miei dieci anni in Consiglio regionale sia la terza volta che
intervengo per fatto personale. Io sono stato accusato qui dalla
collega Minelli di contraddire... quindi non mettere in condizione
i Sindaci di operare una libera scelta sulle decisioni che vogliono
prendere sulle comunità energetiche, quindi chiedo che venga
chiarito quest'aspetto.
Presidente -
La parola alla consigliera Minelli.
Minelli (PCP) -
Chiarisco immediatamente. Io ho detto che
la mancata presa di posizione della Regione su un argomento
importante come questo crea della confusione negli Enti locali ed è
una decisione che poi a quanto pare... lei dice: "Non è una
decisione politica"... lei ha detto: "Non si può prendere una
decisione politica sull'architettura delle CER, ma bisogna prendere
una decisione sulla base delle valutazioni tecniche", questo è
stato detto. Quello che io rilevo è che non si prendono delle
decisioni politiche su un argomento così importante e su questo le
decisioni politiche vanno prese tenendo conto delle indicazioni
tecniche, ma ci sono delle assunzioni di responsabilità anche a
livello politico.
Presidente -
La parola all'assessore Bertschy.
Bertschy (UV) -
Di questa replica sinceramente non me ne
frega niente. La consigliera Minelli ha usato delle parole che sono
gravi, ha detto che, uscendo dalla riunione un Sindaco le ha detto
che la comunità energetica multicabina non si fa in Valle d'Aosta
perché l'Assessore non vuole. Ha detto questo, c'è registrato,
quindi lei adesso mi chiarisce questa cosa, perché personalmente io
sono per la libertà di espressione, per il libero esercizio
dell'autonomia dei Sindaci, sono stato Sindaco per quindici anni e
non le permetto di venire a dire che io minaccio delle persone e
non permetto loro di fare il loro lavoro. Non glielo permetto di
dire, quindi questa cosa va chiarita sul mio onore!
Presidente -
La parola alla consigliera Minelli.
Minelli (PCP) -
Io ho detto che, uscendo da quella
riunione, chiacchierando della situazione, un Sindaco mi ha detto
che "l'opzione della multicabina sarebbe opportuna, ma l'Assessore
non vuole", ma "non vuole" credo che nella definizione utilizzata
da quella persona volesse dire "Non vuole nel senso che non è
d'accordo". Questo è il messaggio che è passato, io non le sto
dicendo che questo è quello che lei dice, le sto dicendo che passa
un messaggio che non va bene, secondo me, ma non va bene
soprattutto per lei. Questo è quello che io ho detto. Poi
riascoltate quello che ho detto ma io ho detto queste cose. Non sto
dicendo che lei non voglia, sto dicendo che passa un messaggio che,
secondo me, non va bene, ma quel messaggio che non va bene credo
che non vada bene soprattutto per lei.
Presidente -
La parola all'assessore Bertschy per
un'ultima precisazione.
Bertschy (UV) -
La chiudo qui, sinceramente è sufficiente
quello che ha ribadito, non si preoccupi, guardi, non mi tuteli
lei, mi tutelo da solo. Da adesso in avanti però non si permetta
più e non si metta più in bocca delle parole che poi non è in grado
di difendere in aula!
Presidente -
Considerata l'ora e anche in ragione
dell'organizzazione del pomeriggio, chiuderei la riunione del
Consiglio con questo punto.
Ci aggiorniamo al pomeriggio, ricordo alle ore 15:30 e non alle
ore 15:00. I lavori del Consiglio sono sospesi.
---
La seduta termina alle ore 12:49.
