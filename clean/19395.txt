Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2552 del 3 aprile 2002 - Resoconto
OGGETTO N. 2552/XI Problemi concernenti la spesa sanitaria della
Regione e la gestione dell'USL della Valle d'Aosta.
(Interpellanza)
Interpellanza Premesso:
- che per la copertura del disavanzo di gestione dell'anno 2000
dell'U.S.L. della Valle d'Aosta la Regione ha contratto un mutuo
passivo decennale pari ad euro 12.560.000;
- che la Giunta regionale ha affidato, con una previsione di
spesa di Lire 138.000.000, una consulenza sull'evoluzione della
spesa sanitaria nel prossimo quinquennio;
- che obiettivo della consulenza era la ?analisi delle fonti di
finanziamento, dei livelli assistenziali e della spesa sostenuta?,
"l'approfondimento delle aree maggiormente
critiche… con le indicazioni sulle
possibili linee di intervento per migliorare il livello di governo
a livello delle micro-aree?;
- che con deliberazione di Giunta n. 494 del febbraio u.s. è
stato organizzato un corso di formazione per il direttore generale,
il direttore amministrativo e il direttore sanitario
dell'U.S.L.;
- che la formazione, obbligatoria per il direttore generale, è
in ritardo rispetto ai termini di legge;
- che il decreto legislativo 502/92 prevede dopo 18 mesi dalla
nomina di ciascun direttore generale la verifica dei risultati
conseguiti ed inoltre prevede che quando "la gestione presenti una
situazione di grave disavanzo… la
regione risolve il contratto dichiarando la decadenza del direttore
generale?;
- che la Giunta con la delibera n. 4365/01 adottata a novembre
u.s., ha aumentato il trattamento economico sia del direttore
generale del 25%, portandolo da lire 200 milioni annui a lire 250
milioni, sia dei direttori sanitario e amministrativo aumentati
rispettivamente del 43%, da lire 140 milioni a Lire 200 milioni, e
del 15%, da lire 140 milioni a lire 160 milioni;
il sottoscritto Consigliere regionale
Interpella
l'Assessore alla Sanità per sapere:
1) quali analisi e indicazioni sono emerse dalla consulenza
sulla spesa sanitaria e se le stesse abbiano già trovato
applicazione e in caso affermativo attraverso quali
provvedimenti;
2) se è già a conoscenza del dato complessivo - seppur
approssimativo - del conto consuntivo relativo all'esercizio 2001
dell'U.S.L. Valle d'Aosta e nel caso il giudizio qual è;
3) i motivi del ritardo nell'organizzazione del corso formativo
e da quali elementi legislativi si deduce la possibilità di
limitare la frequenza al 50% delle ore;
4) se gli ultimi conti consuntivi dell'USL non configurino "una
situazione di grave disavanzo? e quali siano le motivazioni che
hanno determinato i consistenti aumenti, di cui in premessa, del
trattamento economico dei vertici dell'U.S.L.
F.to: Frassy
Président
La parole au Conseiller Frassy.
Frassy (FI)
Assessore, con questa iniziativa cercheremo
di non aprire un dibattito a trecentosessanta gradi sulla sanità
perché saremmo perdenti avendo dieci minuti per l'illustrazione e
dieci minuti per la replica, mentre il tempo di risposta sua è
illimitato, cercheremo di focalizzare di conseguenza le domande e
le riflessioni su quello che dovrebbe essere un punto
imprescindibile nella gestione anche della sanità ossia del
rapporto costi/benefici.
Si dice che certi costi sono sostenibili, se portano a certi
risultati ed è su questo filo conduttore che incentriamo le domande
di questa interpellanza perché sappiamo che, nell'ambito della
sanità in generale - ma di quella valdostana in particolare -, la
questione dei costi è questione primaria, come altrettanto primaria
è la questione delle risorse da impegnare per far fronte ai costi.
La consapevolezza di questa situazione è ben presente nella Giunta
e nell'Assessore che ha dovuto ricorrere ad una consulenza esterna
proprio per cercare di abbattere i costi della spesa sanitaria in
questa Regione; con la consulenza che è stata data dall'Assessore
si auspicava - immaginiamo - di individuare dei meccanismi che
riuscissero a contenere i disavanzi della spesa sanitaria.
La prima questione che poniamo all'Assessore è di capire se le
aspettative riposte in questo incarico conferito siano state
conseguite dalle analisi giunte e, soprattutto, se siano state già
oggetto di una prima applicazione e se a questa eventuale prima
applicazione siano già conseguiti dei risultati di tipo positivo
rispetto alla riduzione e al contenimento dei costi.
Con la risposta che l'Assessore ha fornito ad un'interrogazione
dei colleghi dell'Ulivo e che incentrava l'attenzione sul deficit,
abbiamo avuto, nella prima mattinata, un'anticipazione di risposta
sulla seconda domanda. Mi sembra di aver capito che stiamo
ragionando intorno a 44 miliardi di vecchie lire per quanto
riguarda il deficit della sanità in Valle d'Aosta nel 2001.
Penso che ci sia poco da aggiungere su questo in quanto ha buon
dire l'Assessore che l'alluvione aveva portato l'Amministrazione
regionale a sottostimare l'esigenza di spesa preventivata dell'USL
per una ventina di miliardi, rimangono comunque 24 miliardi "tondi
tondi" rispetto a questa prima stima e i 44 miliardi sono una cifra
che avevamo già stimato mesi addietro in base ad alcune risposte e
ad alcune sensazioni che avevamo captato nell'ambito del comparto
sanitario.
L'Assessore, all'epoca, ci aveva detto che erano previsioni
azzardate, lo avevamo scritto sul nostro periodico "Il foglio
azzurro?, e devo dire che i 50 miliardi che andavamo a stimare mesi
fa sono stati confermati pochi mesi dopo. Ora, non è neppure
sostenibile la filosofia in base alla quale i 44 miliardi, depurati
seppure di questa minore previsione di 20 miliardi, siano un
risultato soddisfacente perché la delibera costata 135 milioni di
vecchie lire aveva come fondamento l'individuazione di quei
meccanismi che potessero comportare un abbattimento della spesa
sanitaria regionale.
Devo ricordare in questa sede come per 24 miliardi noi abbiamo
indebitato l'Amministrazione regionale per chiudere con un mutuo
decennale il disavanzo dell'anno precedente, perciò, comunque sia,
apparentemente non abbiamo fatto passi avanti, dando pure il
beneficio di quei 20 miliardi di minor trasferimento.
Dopo questi due argomenti, che sono la parte più evidente del
costo della sanità in questa Regione, non possiamo non concentrare
le nostre domande sulla "conduzione" della sanità in questa
Regione. Sappiamo che la sovrapposizione dell'Assessorato all'USL,
che è una, e all'Ospedale, che è uno, spesso porta l'Assessorato ad
essere non solo il centro della programmazione ma, come molte volte
è capitato, ad essere anche il centro della gestione della
sanità.
Vorremmo capire allora quali sono i criteri con i quali la parte
politica ha ritenuto di premiare - perché di premio si tratta -
l'attuale conduzione dell'Azienda sanitaria regionale a fronte di
quelli che non sono sicuramente "risultati brillanti", almeno dal
punto di vista dei costi ma, attenzione, di "quei costi" che sono
stati preventivati dalla stessa Azienda sanitaria locale, perché
ribadisco: depuriamo pure i 20 miliardi e facciamo finta che il
deficit sia di 24 e non di 44, ma il deficit di 24 miliardi è un
deficit che nasce su uno scostamento rispetto a quella che è la
previsione fatta dai vertici dell'Azienda sanitaria locale.
Allora, se così è, l'Assessore deve spiegarci come mai in questa
Regione dove tutto manca fuorché la capacità di ripianare i
disavanzi, di stanziare le risorse e questo nel suo Assessorato
come in altri assessorati perché abbiamo visto questa mattina come
nel comparto dell'industria non si sia meno generosi di quanto non
lo si sia nel comparto della sanità e aggiungo che non possiamo
trincerarci - perché so già quale sarà la sua risposta, Assessore -
dietro all'affermazione che i livelli di assistenza sanitaria in
Valle d'Aosta sono superiori ai livelli medi nazionali perché
questa può essere una ben magra consolazione, anche perché alla
fine i costi pro capite dello sforamento sono più che tripli
rispetto ai costi nazionali.
Siamo sorpresi allora quando apprendiamo che la Giunta, con un
provvedimento di fine 2001, ha ritenuto di adeguare in maniera
automatica - perché non c'è altra definizione - gli emolumenti che
erano stati stanziati ai vertici della sanità valdostana: Direzione
generale, sanitaria ed amministrativa a quella che è la previsione
legislativa nazionale che ha aumentato i precedenti tetti.
Sappiamo che l'attuale Direttore generale è stato insediato il
1° giugno 2000 e in quella data veniva applicato quello che era
l'allora tetto massimo dei 250 milioni annui di trattamento
economico, più una serie di eventuali percentuali che potevano
aumentare a seconda dei risultati.
Con un provvedimento del maggio 2001 è stato innalzato il tetto
a 250 milioni come delibera regionale portandolo sostanzialmente a
un aumento del 25 percento rispetto al precedente emolumento
riconosciuto e rispetto ad una previsione legislativa nazionale di
300 milioni annui. Tutto questo non ci scandalizza se fosse
minimamente motivato e sostenuto dai dati della gestione e allora
non vediamo delle motivazioni che siano sostenibili, rispetto alle
problematiche che l'Assessore stesso ha evidenziato, tant'è che la
risoluzione del deficit della spesa sanitaria è stata oggetto di un
incarico al di fuori della struttura sanitaria regionale. Questo
dimostra quali siano le difficoltà degli stessi vertici a capire in
quale contesto si debba gestire la spesa sanitaria.
Tra le varie domande che poniamo c'è il motivo per il quale il
corso di formazione previsto dalle norme che regolamentano
l'assunzione della direzione generale sia stato attuato in forte
ritardo. Le norme parlano di 18 mesi entro i quali dovrebbe essere
espletato il corso di formazione biennale, i 18 mesi scadevano a
novembre e a novembre non ci risulta che sia stato conseguito
nessun tipo di frequentazione a questi corsi formativi.
Chiudo, ma è scritto nella terza domanda della interpellanza,
che anche l'espletazione di una frequenza al 50 percento delle ore
ci sembra quantomeno originale e vorremmo capire dove si fonda
l'originalità del meccanismo.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
È pur vero che teoricamente gli Assessori e
la Giunta regionale hanno la possibilità di parlare all'infinito,
ma è altrettanto vero che il metodo dell'interpellanza dà l'ultima
parola al consigliere e se il consigliere è onesto
intellettualmente - uso un modo di dire usuale del Vicepresidente
Lattanzi - e di certo il Consigliere Frassy lo è, non potrà che
constatare che questa interpellanza è interessante dal punto di
vista informativo, ma nelle premesse della stessa ci sono alcuni
errori dovuti sicuramente a coloro che hanno mal informato il
Consigliere, pertanto lo ringrazio perché mi dà la possibilità di
sconfessare pubblicamente in quest'aula alcuni elementi ripetitivi
di basso livello che vengono fatti fuori da quest'aula.
Rispetto al primo quesito che è posto, con deliberazione di
Giunta n. 4049/2000 è stato affidato al CRESA un incarico di
consulenza sull'evoluzione della spesa sanitaria nel prossimo
quinquennio. L'incarico prevedeva la predisposizione di una prima
analisi delle fonti di finanziamento, dei livelli di assistenza
assicurati ai Valdostani e della spesa sostenuta al fine di
evidenziare le criticità esistenti e di una seconda fase relativa
all'approfondimento delle aree maggiormente critiche al fine di
individuare i determinanti della spesa ritenuta anomala.
Dico sin da subito che i risultati di questa verifica del CRESA
sono in linea con le indicazioni fatte all'interno delle strutture
regionali dell'azienda USL, ma evidentemente sono state fatte con
metodi scientifici molto più elaborati e approfonditi. In merito
alla prima analisi, i documenti posso farli avere al Consigliere
Frassy, fra questi ce n'è uno che fa riferimento alle fonti di
finanziamento, ai livelli di assistenza assicurati e alla spesa
sostenuta.
Rispetto alla seconda fase, che è quella di approfondimento
delle aree critiche, come ho detto, e relativa alla ricerca dei
fattori esplicativi dell'elevata spesa, sono stati sviluppati
quattro capitoli: la distribuzione dei costi fra i macrolivelli di
assistenza e un'impennata anomala di alcune voci di spesa;
l'incidenza sull'elevata spesa del costo del fattore produttivo
personale; l'implicazione dell'attivazione di nuove specialità
nell'Ospedale; l'assistenza ospedaliera. Questi erano gli input
della Giunta regionale.
Rispetto al primo punto, è stata fatta un'analisi dei costi
differenziata per macrolivelli di assistenza, cioè assistenza
ospedaliera, assistenza territoriale, prevenzioni, attività
tecnico-amministrativa, dalla quale emerge che nella distribuzione
dei costi sono state superate di poco le indicazioni della
deliberazione della Giunta n. 244/2001 la quale dispone che l'USL
assicuri l'erogazione di prestazioni sanitarie nel limite dei
seguenti valori percentuali: assistenza ospedaliera, 50 percento
della spesa totale; assistenza territoriale, 41 percento; attività
di prevenzione, 5 percento; attività tecnico-amministrativa, 4
percento.
Un'impennata anomala si riferisce alle voci "assistenza
ospedaliera convenzionata" ed "assistenza specialistica
convenzionata esterna" che insieme incidono poco più del 6 percento
sulla spesa complessiva. Si tratta in parte di compensazioni per la
mobilità passiva, ma è possibile che si tratti di livelli di
assistenza aggiuntivi erogati negli ultimi anni ai Valdostani.
Rispetto al secondo punto, cioè l'incidenza sull'elevata spesa
del costo del fattore produttivo personale, dai dati esaminati
emerge una cospicua incidenza dell'indennità di bilinguismo sulla
spesa corrente complessiva che da sola spiegherebbe quasi la metà
del maggiore costo degli addetti dipendenti desumibile
dall'indicatore di fonte ministeriale relativo al costo per singolo
addetto.
Il confronto degli addetti dipendenti delle unità di budget
ospedaliere messi a confronto con gli standard definiti dal
Piemonte ha dimostrato che, nella maggior parte delle unità
operative valdostane, il numero di personale risulta al di sopra di
quello piemontese, sia per il personale medico che per quello
infermieristico; su questo ho già avuto modo di relazionare
ultimamente.
Rispetto al terzo punto, essendo la ricerca tesa a capire quale
sarebbe stata l'evoluzione della spesa sanitaria nel quinquennio
per fattori anche endogeni, è stata fatta una valutazione economica
di attività circa l'eventuale attivazione nella regione di un
centro di radioterapia, scelta già fatta da questo Consiglio
regionale, l'introduzione della tecnologia PET, tomografia di
emissione di positroni in medicina nucleare e l'avvio di attività
di cardiochirurgia e neurochirurgia, tre argomenti che sono stati
ampiamente discussi nella predisposizione del piano sanitario, sul
quale la scelta fatta è di non attivare né PET né la
Cardiochirurgia né la Neurochirurgia. Questa indagine dal punto di
vista finanziario ha confermato la validità della scelta operata
dal Piano sanitario regionale.
Rispetto al quarto punto, l'assistenza ospedaliera, qui è stata
elaborata un'analisi dei costi ospedalieri sui quali incide senza
dubbio il costo del personale, nonché dei dati di attività che si
possono considerare soddisfacenti in quanto la degenza media, il
tasso di occupazione e gli altri indici di attività sono su livelli
più che accettabili.
Il lavoro del CRESA ha inoltre approfondito l'aspetto della
ridefinizione del sostegno statale per il funzionamento del
servizio sanitario regionale in attuazione del punto 18
dell'accordo stipulato l'8 agosto 2001 in sede di Conferenza
Stato-Regioni, che prevede che per le Regioni Friuli Venezia
Giulia, Valle d'Aosta, le Province autonome di Trento e Bolzano,
che attualmente provvedono con risorse proprie al finanziamento del
loro servizio sanitario, il Governo si impegni a verificare
l'opportunità di rivedere i rapporti finanziari con lo Stato al
fine di pervenire a finanziamenti coerenti con le intese raggiunte
con le altre regioni.
Tale documento ha sostenuto la richiesta della Regione allo
Stato, di cui accennavo stamani, di finanziamenti statali
aggiuntivi per il servizio sanitario valdostano in coerenza con le
richieste delle altre regioni a statuto ordinario durante un
incontro che si è svolto recentemente a Roma con il Sottosegretario
al Ministero dell'economia, presente il Presidente e il
sottoscritto, il Dott. Vegas.
La determinazione del finanziamento aggiuntivo richiesto ha
tenuto conto sia del recupero della minore entrata garantita
dall'IRAP e dall'addizionale IRPEF rispetto all'entrata assicurata
dai contributi del servizio sanitario nazionale che del recupero
della dinamica del fabbisogno di spesa riconosciuto dal Governo,
che non è coperto dalla dinamica delle fonti di finanziamento
specifico della Regione.
Nel corso della consulenza e tenuto conto delle indicazioni che
venivano prodotte dal CRESA, la Giunta regionale - e rispondo alla
seconda parte del primo quesito - ha ritenuto di approvare nel
corso del 2001 le deliberazioni n. 2782, n. 3688, n. 3185, n. 3354,
n. 5022, che prevedono rispettivamente: l'approvazione di
indicazioni all'azienda per il governo e il contenimento della
spesa farmaceutica e l'erogazione diretta dei farmaci anche nelle
strutture, utilizzo dei farmaci generici, utilizzo delle linee
guida per l'uso appropriato dei farmaci, monitoraggio dell'attività
prescrittiva dei medici; l'approvazione di direttive all'azienda
per il monitoraggio dell'attività dei medici di medicina generale e
dei pediatri di libera scelta, rispetto alle prescrizioni
farmaceutiche specialistiche - laboratorio, indagini strumentali,
visite specialistiche, di ricovero - e di attività quali
l'assistenza programmata, l'ADI e le altre prestazioni aggiuntive;
l'approvazione di disposizioni all'azienda finalizzate ad un
monitoraggio e a un controllo trimestrale della spesa sanitaria
regionale; l'approvazione delle modalità di esecuzione dei
controlli di appropriatezza sull'utilizzo dell'Ospedale - le famose
linee guida di cui parlava la Consigliera Squarzino -;
l'approvazione di linee guida per l'attivazione, l'organizzazione e
il funzionamento dell'attività di chirurgia di giorno, day hospital
e day surgery, e ambulatoriale, e per la valutazione
dell'appropriatezza delle prestazioni fornite. Se parliamo di
costi/benefici, devo dire che questa consulenza è risultata
utilissima per le politiche di governo della spesa sanitaria
predisposte dalla Giunta regionale.
Rispetto alla seconda domanda confermo quanto il Consigliere
Frassy ha affermato, cioè ci si attesta sui 44 miliardi e non
ripeto quanto ho già avuto modo di dire. Si chiede qual è il mio
giudizio, ma il giudizio - e questa potrebbe essere la conclusione
della risposta all'interpellanza - riguarda una scelta di tipo
politico; questa è una scelta di tipo politico.
Se il Consiglio regionale decide di azzerare il disavanzo o di
diminuire il maggior fabbisogno di risorse finanziarie che l'USL
richiede - apro una parentesi: sotto questo punto di vista devo
precisare che l'USL in fase di bilancio di previsione 2001 aveva
richiesto ben oltre quanto è stato assegnato anche dopo
dall'Amministrazione regionale con il mutuo di pareggio, facendo
una pianificazione molto puntuale sui vari capitoli di spesa -
questa, ripeto, è una scelta politica.
Se vogliamo adottare una politica di restrizione che va al di là
delle voci di spesa che sono cosiddette "anomale" e che sono ormai
conosciute: costo del personale, beni e servizi e manutenzione, le
scelte sono di natura assolutamente politica perché possiamo
bloccare il turnover, come ha fatto la Regione Piemonte, possiamo
adottare tutta una serie di linee che sicuramente vanno a ridurre i
livelli di qualità dell'assistenza.
Sono tutte scelte. Noi abbiamo scelto di dare assistenza di
qualità ai Valdostani; chi ritiene di operare strategie diverse è
libero di farlo. Siamo disponibilissimi al confronto; noi cerchiamo
con molte difficoltà e con risultati ancora non soddisfacenti -
devo confessarlo - di recuperare quel margine di recupero che è
stato definito nell'ordine di 6-7 miliardi. Rispetto alla terza
domanda, il corso formativo per i direttori generali, bisogna
puntualizzare che non c'è stato assolutamente nessun ritardo
nell'avvio perché l'articolo 3 bis, comma 4, del decreto
legislativo n. 502/1992 demanda ad un successivo decreto
ministeriale l'approvazione dei contenuti della metodologia e delle
attività didattiche, della durata nonché delle modalità di
conseguimento della certificazione.
Il decreto di cui si tratta, che detta le regole per
l'organizzazione dei corsi, è stato approvato il 1° agosto 2000 e
pubblicato il 27 dicembre 2000, pertanto il termine di 18 mesi
previsto dal decreto legislativo n. 502 decorre dalla data di
entrata in vigore del decreto di attuazione e scade a giugno 2002,
pertanto il corso è stato organizzato nei termini.
La Regione ha approvato l'organizzazione del corso in
collaborazione con la facoltà di Economia e Medicina
dell'Università di Torino con la deliberazione di Giunta n.
494/2002, l'attività formativa è in corso parallelamente a quella
dei direttori dei distretti e sta ottenendo un notevole successo
dal punto di vista contenutistico del corso stesso.
Rispondendo a una seconda parte del terzo quesito, gli elementi
legislativi da cui si deduce la possibilità di limitare la
frequenza al 50 percento delle ore sono costituiti dal decreto 1°
agosto 2000, articolo 4, che prevede la metodologia didattica
comprensiva anche di sistemi di formazione a distanza che possono
incidere per non oltre il 50 percento delle ore di durata del
corso.
Rispetto al sistema di verifica dei risultati del direttore
generale, va ricordato che è puntuale e preciso in quanto avviene
annualmente a seguito del raggiungimento o meno degli obiettivi
determinati dalla Giunta e concordati in sede di accordo di
programma Regione e USL previsto dalla legge regionale n. 5.
Concludo con un cenno rispetto alla polemica strisciante
rispetto agli emolumenti dei vertici dell'USL. Il Consigliere
Frassy considera un premio quanto la Giunta ha deciso in merito
all'argomento; rispondo che non solo non è un premio, ma è un
obbligo di legge stabilito da un DPCM che dice una cosa semplice:
il Direttore sanitario e il Direttore amministrativo dell'USL non
possono percepire di meno di quanto percepiscono i rispettivi
responsabili delle strutture complesse.
Nel nostro caso il Direttore sanitario percepiva lordi 130
milioni annui rispetto ai 180 circa del primario, per cui è un
obbligo di legge aumentare gli emolumenti del Direttore sanitario e
del Direttore amministrativo in misura non inferiore ai loro
corrispondenti primari o dirigenti di strutture amministrative. Da
qui deriva il secondo passaggio dell'obbligo dell'aumento del 20
percento per il Direttore generale.
Il tutto porta a dire che per il Direttore generale dell'USL è
stato definito un importo massimo di 250 milioni lordi annui,
rispetto alla Regione Piemonte per esempio, che ha definito tre
fasce, la più bassa delle quali è di 265 milioni.
Ringrazio il Consigliere Frassy perché mi dà modo di dire in
questa Assemblea - e spero che venga ripreso dagli organi di stampa
- che la Valle d'Aosta ha deciso - ed è stato pubblicato
ultimamente - di definire gli aumenti in modo tale che quanto è
stato stabilito per il Direttore generale, il Direttore sanitario e
il Direttore amministrativo corrisponda al livello più basso
d'Italia. La Valle d'Aosta su una rivista di valore si è
classificata come quella più risparmiosa da questo punto di vista,
in applicazione stretta di un decreto del Presidente del Consiglio
dei ministri.
Questo è quanto mi è stato richiesto, tralascio altre
valutazioni di tipo più generale, se non per dire che non siamo di
fronte a un grave disavanzo, ma siamo di fronte a una gestione
difficile che quotidianamente ci pone il dubbio se potenziare i
servizi. Stiamo ragionando in questi giorni di potenziamento dei
servizi di anestesia, importantissimi per la riduzione delle liste
di attesa nelle sale operatorie che però ci comporta dei costi
suppletivi. Sono scelte politiche, la nostra scelta è la scelta
della qualità.
Président
La parole au Conseiller Frassy.
Frassy (FI)
Assessore, siamo preoccupati "in primis" e
insoddisfatti subito dopo della sua risposta. Siamo preoccupati
soprattutto per l'ultima affermazione a margine di questa risposta:
che l'ipotesi di far funzionare le sale operatorie come dovrebbero
funzionare tutte le strutture pubbliche comporterà un altro aumento
dei costi, di conseguenza sarà uno di quegli elementi che
contribuirà a giustificare il deficit del prossimo anno.
Devo dire che avevamo ragione noi quando nel giugno 2000
sostenevamo che parlare di sanità in questa Regione, o peggio, di
deficit della sanità in questa Regione, era semplicemente un punto
di vista politica, perché? Ma è evidente, lo ha detto lei,
Assessore, lo ha riconfermato, pur avendolo smentito all'epoca e
cioè che se l'Assessore, la Giunta, il potere politico decide di
fare certi trasferimenti il deficit non c'è; se invece decide di
non fare certi trasferimenti, il deficit c'è. Assessore, lei ha
dimostrato nei fatti di essere ancora il gestore della sanità in
questa Regione, per forza! Lei dovrebbe essere il soggetto
programmatore, invece è il gestore della sanità perché con questi
stanziamenti ad elastico si decide chi fa bella figura, chi e
quando fa brutta figura.
A proposito di brutte figure e di trasferimenti ad elastico non
possiamo non ricordare "l'esperienza Bragonzi" quando, per 8
miliardi di deficit in parte corrente, più 18 di mobilità passiva,
si interruppe il rapporto fiduciario.
Ecco perché, quando le abbiamo chiesto se riteneva questo
disavanzo grave o meno, ci aspettavamo forse delle considerazioni
più politiche, invece in maniera sfacciata lei dice che non è
preoccupante perché sostanzialmente il prossimo anno il deficit
sarà equivalente o forse sarà maggiore.
Ma non è accettabile, Assessore, che lei continui a dire che qui
diamo la qualità quando la qualità costa più del doppio di quanto
non costi la sanità alle altre latitudini. Evidentemente c'è
qualcosa che non funziona. La preoccupazione è massima quando lei
ci dice che l'incarico conferito al CRESA, per verificare quali
tipi di intervento possono essere effettuati per il contenimento
della spesa sanitaria, è in linea con la politica dell'USL, di
conseguenza ci pare di capire che non ce n'è di possibilità di
andare a modificare il trend della spesa sanitaria del prossimo
quinquennio. Fortificati da questa consulenza esterna possiamo
continuare a dire che in Valle d'Aosta la sanità ha dei costi
maggiori perché siamo in Valle d'Aosta.
Lei ha parlato del Piemonte, ma allora guardiamola fino in fondo
la realtà del Piemonte; innanzitutto ci sono ben 12 aziende
sanitarie e, ripartite per gli abitanti medi del Piemonte, ogni
azienda ha circa mezzo milione di pazienti da gestire. L'azienda
sanitaria n. 4 del Piemonte è stata decapitata al vertice per una
questione di deficit di bilancio; la notizia è una notizia recente
di dominio pubblico. Il Presidente della Regione Piemonte, Ghigo,
ha mandato a casa il Direttore generale dell'ASL n. 4 per il
deficit che aveva conseguito… il
Presidente della Regione Viérin vuole suggerire, ma questo non è un
dibattito, è la replica sulle affermazioni dell'Assessore Vicquéry
della posizione della sua Giunta…
(interruzione del Presidente della Regione, fuori
microfono)
… non è questione di imparare,
Presidente, dico solo che la Regione Piemonte i conti li fa e,
quando è necessario, va anche a modificare gli assetti di vertice.
Presidente, vogliamo parlare di Odasso? Ne possiamo parlare: Odasso
è stato mandato a casa subito dopo, io mi domando quante situazioni
simili a quelle di Odasso avete tagliato con i bisturi!
Possiamo andarle a contare, lo facciamo nel prossimo Consiglio
però, dove vi chiederemo conto di certe situazioni e ci direte
quanti sono andati a casa, quanti sono stati giustificati e quanti
sono a difendersi in tribunale con il patrocinio delle spese legali
anticipate dall'Amministrazione regionale.
Siamo preoccupati quando il Collegio sindacale dell'USL, nella
relazione di accompagnamento del conto consuntivo del 2000,
scriveva che l'azienda nel suo terzo esercizio di contabilità
economica non ha ancora provveduto alla completa inventariazione
dei beni mobili ed immobili e più oltre aggiungeva che la gestione
budgetaria è incompleta e non consente di confrontare i risultati
conseguiti nell'esercizio con quelli previsti in sede di bud­get.
Questo lo dicevano nel conto consuntivo del 2000. Siamo curiosi di
leggere quello che verrà detto su questi argomenti nel conto
consuntivo del 2001, ma queste non sono cose da poco conto: sono
l'ABC di una gestione manageriale di un'azienda!
Riteniamo preoccupante che lei annoveri fra i costi fuori
controllo la gestione del personale in riferimento al bilinguismo
quando, in data 26 marzo 2002, dichiarava che l'indennità di
bilinguismo non è più rivalutata dal 1992 e noi ci domandiamo cosa
accadrà quando si procederà al rinnovo di questa indennità.
Non siamo perciò soddisfatti delle sue risposte, Assessore, ma
non per una posizione politica, che qui occupiamo di opposizione e
di conseguenza di controllo alle attività della maggioranza e della
Giunta, siamo invece preoccupati come cittadini perché i costi
della sanità in questa Regione prima o poi verranno presentati ai
nostri concittadini e di questo ci preoccupiamo. Il fatto che
invece lei ritenga che tutto ciò rientra in un trend cosiddetto
"valdostano" non può non farci esprimere una totale
insoddisfazione, questa volta sì politica, per la filosofia con cui
lei, la sua Giunta e la sua maggioranza state affrontando la
gestione della politica sanitaria in Valle.
Président
Sur cela nous terminons les travaux de
la matinée. La séance est suspendue et reprendra à 16 heures.
La séance est levée.
