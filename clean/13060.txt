Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4016 del 9 dicembre 1992 - Resoconto
OGGETTO N. 4016/IX Funzionamento della rete di controllo
dell'inquinamento atmosferico.
(Interpellanza)
Interpellanza Ricordato che la legge regionale 26 novembre
1987, n. 94 ha previsto l'istituzione di una rete di controllo
dell'inquinamento atmosferico;
Ricordato, altresì, che il progetto di massima di tale rete è
stato approvato dalla Giunta regionale con deliberazione n. 10075
dell'11 novembre 1988 e che l'appalto per la realizzazione delle
stazioni fisse di rilevamento è stato aggiudicato alla ditta
ITALTEL S.p.A. con deliberazione della Giunta regionale n. 6480 del
3 agosto 1990;
Rilevato che entro il 26 ottobre 1991 dovevano essere conclusi i
lavori per permettere il funzionamento delle stazioni fisse di
rilevamento dell'inquinamento atmosferico;
Ricordato,infine, che dal 1° aprile 1991 sono iniziati i
rilevamenti sulla qualità dell'aria da parte del laboratorio mobile
consegnati dalla Regione all'USL,
Al fine di avere un quadro preciso del funzionamento della rete
di rilevamento e dei dati raccolti;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) quali sono stati i risultati della campagna di misurazioni
della qualità dell'aria finora effettuati dal laboratorio mobile
dell'USL e se esiste un resoconto completo e dettagliato dei dati
raccolti, con relativa interpretazione; si chiede, altresì, copia
di tali dati riassuntivi;
2) se l'unità mobile è stata attrezata per rilevare i dati
sull'ozono ed in quale zona attualmente tale unità mobile sta
facendo i rilevamenti;
3) se le stazioni fisse sono in funzione, quali dati vengono
rilevati e quale situazione emerge;
4) in che modo si è operato e si intende operare perché i dati
dei rilevamenti siano resi noti tempestivamente e con regolarità
all'opinione pubblica
F.to: Riccarand.
PresidenteHa chiesto di parlare il Consigliere Riccarand.
Riccarand (VA)
Questa interpellanza è stata
presentata per avere notizie aggiornate rispetto all'applicazione
della legge regionale 26 novembre 1987, n. 94 che ha previsto
l'istituzione di una rete di controllo dell'inquinamento
atmosferico e della radioattività.
Questa legge, pur essendo del 1987, ha avuto molte difficoltà a
diventare operativa e non so neppure attualmente a che punto siamo.
La rete di rilevamento per decisioni che sono state assunte si è
articolata su una serie di stazioni fisse e una stazione mobile che
doveva coprire territori e zone non coperte dai rilevamenti delle
stazioni fisse.
L'unità mobile è entrata in funzione dal 1° aprile 1991, quindi
ha oramai completato una campagna di un anno, che è un arco di
tempo necessario per avere dei dati attendibili. Abbiamo più di un
anno e mezzo di rilevamenti; quindi credo che possano esserci già
dei dati significativi. So che inizialmente i rilevamenti avevano
riguardato tre zone del Comune di Aosta e il Comune di Morgex; ci
interessava sapere che evoluzione avevano avuto questi rilevamenti
e quali sono i dati più significativi che emergono da questi
rilevamenti; in particolare per la città di Aosta, ma anche per le
altre zone.
In più, volevamo sapere a che punto sono i lavori per quanto
riguarda il completamento e il funzionamento delle stazioni fisse
che dovevano essere completate entro il 26 ottobre 1991, in base
agli appalti che sono stati aggiudicati all'ITALTEL, su cui non
abbiamo più avuto notizie; ci interessava sapere se queste stazioni
funzionano e quali dati sono in grado di fornire.
Chiedevamo anche nell'interpellanza una notizia più specifica,
riguardo al rilevamento dei dati sull'ozono, perché inizialmente
abbiamo visto che l'unità mobile non era dotata per rilevare questo
dato, che invece è molto importante rispetto ai rapporti con la
presenza di idrocarburi, per avere un dato complessivo sui livelli
di inquinamento.
Chiediamo sostanzialmente di avere queste notizie.
Presidente Ha chiesto di parlare l'Assessore all'ambiente,
territorio e trasporti, Nicco.
Nicco (Ass.tec.)
Rispondo per quanto riguarda la
situazione della rete. Per gli altri punti risponderà il collega
Cout.
La consegna dei lavori è avvenuta il 26 ottobre 1990 e questi
dovevano essere conclusi nell'arco di un anno. L'Amministrazione ha
chiesto diverse sospensioni, sia per ottimizzare la rete stessa,
sia a seguito dell'istituzione dell'Assessorato dell'ambiente. Si
era deciso prima di spostare il centro della rete dove attualmente
è la sede dell'Assessorato, poi, invece, si è ritenuto più
opportuno installare lì solamente un terminale. Tutto questo ha
provocato uno slittamento del termine per l'ultimazione dei
lavori.
Le stazioni fisse sono oggi interamente installate. Si tratta di
nove stazioni fisse, stazioni automatiche modulari, comprendenti
singole unità operative integrate tra loro in modo omogeneo. Sono
ubicate a La Thuile, Cogne, Aosta Mont-Fleury, Aosta Piazza
Plouves, Etroubles, Saint-Christophe, Saint-Marcel, Ayas e
Donnas.
Queste stazioni sono di due tipi: stazioni complete, in cui si
possono effettuare misurazioni degli inquinanti chimici radioattivi
e dei parametri meteo (si tratta delle stazioni di La Thuile,
Cogne, Aosta-Piazza Plouves, Etroubles, Ayas e Donnas), e stazioni
meteo, in cui vengono realizzate solo le misure dei parametri
anemologici (si tratta delle stazioni di Aosta Mont-Fleury,
Saint-Christophe e Saint-Marcel).
Vi sono poi tre stazioni mobili: una, concepita come stazione
rilocabile,cioè attrezzata per analisi di inquinamento in ambienti
precisi, e vedremo dopo dove è situata: la seconda è la stazione,
mobile data in comodato all'Unità sanitaria, sulla cui attività
riferirà l'Assessore Cout; la terza è stata ottenuta dal recupero
della vecchia cabina installata in Piazza Plouves, con dotazione di
apparati per la misura di alcuni inquinanti. Questa stazione verrà
riutilizzata per campagne di media durata. Si prevede di
installarla a Morgex, quando l'autostrada sarà aperta.
Attualmente, sono in funzione le stazioni di Saint-Marcel,
Saint-Christophe, Aosta Mont-Fleury, Aosta Piazza Plouves e
Etroubles, solo per la parte metereologica, e la stazione
rilocabile, che è stata collocata presso il Teatro romano, le cui
indagini sono legate allo studio del degrado dei monumenti lapidei
e riguardano sia i parametri metereologici sia quelli
dell'inquinamento chimico.
E' un funzionamento ancora del tutto sperimentale, in quanto
l'avvio di ognuna di queste stazioni richiede una messa a punto
piuttosto complessa. E' inoltre in funzione il centro di raccolta e
di elaborazione dati. In questa fase preliminare vengono testati i
programmi di base per verificare la funzionalità della rete ed il
collegamento e la trasmissione dei dati ai servizi decentrati.
I problemi sono ancora notevoli, prima che la rete possa entrare
pienamente in funzione. Sono sostanzialmente questi: un pro-blema
di allacciamento elettrico per due stazioni della rete, Ayas e
Donnas. E' stata fatta all'ENEL una richiesta di allacciamento, sin
dall'agosto del 1990, più volte sollecitato, non ancora
realizzata.
C'è poi la questione della rete regionale dei servizi di
radiocomunicazione i cui vettori radio permettono il trasferimento
automatico dei dati dalle stazioni periferiche di misura al centro
acquisizione dati.
Questa rete regionale è stata messa a disposizione solo a
partire dal 30 novembre 1992, e comunque si sono verificati anche
lì dei problemi; in particolare, proprio in questi giorni è stata
segnalata una possibile incompatibilità elettromagnetica fra i
collegamenti radio delle stazioni dell'ambiente e i collegamenti
radiotelefonici della SIP dei rifugi alpini. I tecnici stanno
attualmente operando per vedere di risolvere questa complicazione
che è insorta.
C'è inoltre una questione essenziale: quella del personale
qualificato che dovrebbe occuparsi della rete. Come è ben noto a
tutti i consiglieri e anche al consigliere interpellante è stata
istituita la rete, poi, quando è stata fatta la pianta organica del
personale non si è previsto nessun servizio che dovesse occuparsene
e quindi abbiamo dovuto, con estrema difficoltà, cercare di
costituire comunque un minimo di servizio in grado di occuparsi
stabilmente di questa rete.
Infine c'è ancora il problema dell'assistenza tecnica e della
manutenzione ordinaria e straordinaria, per le quali sono pervenute
delle offerte assai differenti, comunque molto onerose che hanno
messo in un qualche imbarazzo gli uffici competenti. Il costo
complessivo della rete si aggira sui 3 miliardi e 800 milioni. Una
di queste proposte di manutenzione ordinaria e straordinaria
prevedeva una spesa, per un solo anno, di 1 miliardo e 468 milioni!
Gli uffici stanno studiando il modo in cui procedere nel modo più
corretto di fronte a questi elementi.
Presidente Ha chiesto di parlare l'Assessore alla sanità e
assistenza sociale, Cout.
Cout (PCI-PDS)
Per ciò che riguarda il primo punto
dell'interpellanza, possiamo dire che i risultati della campagna di
misurazione della qualità dell'aria in termini di medie giornaliere
e medie del periodo di misura dei vari agenti inquinanti sono stati
sempre comunicati all'Unità operativa chimico-tossicologica e
fisico-ambientale dell'USL della Valle d'Aosta, che gestisce
operativamente il laboratorio mobile per il controllo della qualità
dell'aria.
Al termine di ogni periodo di misura in un determinato sito di
rilevazione i dati sono stati inviati ai seguenti destinatari:
Presidente della Giunta della Regione Autonoma, Assessorato alla
sanità, Assessorato all'ambiente, Amministratore straordinario
dell'USL, Responsabile del Servizio di igiene pubblica ed
ambientale dell'USL della Valle d'Aosta e al sindaco del comune in
cui sono stati svolti i rilievi.
Tutte le tabelle riassuntive dei dati di ogni singolo periodo di
misura sono sempre state correlate da una guida alla lettura dei
dati medesimi per facilitarne il confronto con la vigente
normativa.
Esistono anche due resoconti globali e dettagliati dei dati
raccolti con relativa interpretazione. Il primo, è il rapporto
preliminare sui risultati dei rilievi effettuati con il laboratorio
mobile per il controllo della qualità dell'aria durante i primi
dieci mesi di attività aprile 1991- gennaio 1992 e l'altro, è il
rapporto sui risultati dei rilievi effettuati a Morgex con il
laboratorio mobile per il controllo della qualità dell'aria durante
il primo anno di attività aprile 1991-aprile 1992.
Questi resoconti sono stati inviati in data 21 aprile 1992 al
Ser-vizio di igiene pubblica ed ambientale per successiva
trasmissione alla Procura della Repubblica e sono disponibili
presso l'unità operativa chimicotossicologica e fisicoambientale
della USL.
Punto 2) - L'unità mobile è stata attrezzata per le misure di
ozono dal 1° ottobre 1992, attualmente sta compiendo rilievi in
Comune di Aosta, lungo la statale 26, presso la caserma dei vigili
del fuoco di Aosta e a fine mese, dovrebbe spostarsi in centro
città.
Punto 3) -Ha risposto ampiamente l'Assessore Nicco.
Punto 4) - Dall'11 novembre è stato attivato un programma di
trasmissione giornaliera dei dati rilevati nella città di Aosta;
l'informazione viene trasmessa al sindaco, all'Assessore comunale
all'ambiente, all'Assessorato regionale alla sanità,
all'Assessorato regionale all'ambiente e al Servizio di igiene
pubblica ed ambientale dell'USL I dati inviati in mattinata via fax
sono riferiti al giorno precedente.
E' anche allo studio la possibilità di inviare i dati ai mezzi
di informazione stampa e radiotelevisione.
Questo è quanto ci è stato fornito dall'Unità operativa
chimico-tossicologica e fisico-ambientale dell'USL, la quale si è
anche dichiarata disponibile a ulteriori chiarimenti o a eventuali
proposte per migliorare il servizio di rilevamento e controllo dei
dati.
Si dà atto che, dalle ore 12,42, presiede il Presidente
Bich.
PresidenteHa chiesto di parlare il Consigliere Riccarand.
Riccarand (VA)
Io chiederei prima di tutto
all'Assessore alla sanità se è possibile avere copia di questi due
resoconti globali che sono stati redatti nel corso del 1992, il
rapporto preliminare su dieci mesi di attività ed il rapporto sui
rilevamenti di Morgex, in modo da poter avere un quadro
complessivo.
Credo che sarebbe opportuno, oltre che trasmettere
quotidianamente questi dati agli organismi pubblici indicati
dall'Assessore, fare avere una informazione quanto meno ai
principali organi d'informazione, perché la cittadinanza non sa
nulla dell'esito di questi rilevamenti e chiede di avere notizie.
Non si capisce mai qual'è la situazione e credo sarebbe invece
importante rendere pubblici questi dati, qualunque essi siano.
Per quanto riguarda la situazione complessiva io credo non sia
sicuramente un dato positivo che, a cinque anni di distanza dalla
legge regionale, ci si trovi sostanzialmente di fronte a una rete
che non è operativa. Diceva l'Assessore all'ambiente che soltanto
alcune stazioni fisse sono in funzione e rilevano solo i dati
metereologici, mentre per quanto riguarda i dati più complessivi di
inquinamento dell'aria c'è solo la stazione mobile che sta
operando.
Si tratta purtroppo ancora una volta di un intervento che non è
stato ben programmato in tutti i suoi aspetti e di fronte al quale
ci si trova con dei problemi irrisolti, piuttosto pesanti, dal
personale alla manutenzione. Credo che effettivamente ci sia stato
un modo troppo superficiale nel portare avanti questo programma
complessivo.
Noi avevamo a suo tempo ad esempio contestato il tipo di scelte
di località per le stazioni fisse e anche l'impostazione
complessiva di tutto il programma. Evidentemente avevamo visto
giusto per quanto riguarda i limiti di questa impostazione
complessiva, per cui oggi ci troviamo con lavori aggiudicati da
tempo, con lavori che dovrebbero essere conclusi, con il fatto che
non abbiamo nè stazioni operative, nè una garanzia rispetto al loro
funzionamento, alla loro manutenzione, alla raccolta dei dati, alla
loro divulgazione, eccetera.
Non posso che prender atto di questa situazione, che non è
positiva, e rivolgere una raccomandazione, in particolare
all'Assessore all'ambiente suggerendo uno sforzo per riuscire a
rendere operativa al massimo questa rete, in quanto credo che non
sono tanto importanti i dati metereologici, comunque erano già
rilevabili con altri strumenti, ma lo siano i dati complessivi sui
livelli d'inquinamento. Invece, all'Assessore alla sanità, la
nostra richiesta è rivolta per l'attivazione dei canali
d'informazione, in modo che i cittadini possano conoscere qual'è la
qualità dell'aria attualmente nella nostra Regione.
Presidente Si conclude la seduta mattutina del Consiglio
regionale, riprende-remo oggi con il proseguo delle
interpellanze.
La seduta è tolta.
