Classificazione
DEMANIO E PATRIMONIO REGIONALE
INDUSTRIA



Oggetto del Consiglio n. 987 del 3 dicembre 2004 - Resoconto
OGGETTO N. 987/XII - Disegno di legge: "Modificazioni alla legge
regionale 14 gennaio 1998, n. 1 (Regime del canone di locazione dei
beni immobili di proprietà regionale utilizzati da imprese
industriali e da cooperative di produzione e lavoro)".
Articolo 1
(Modificazione dell'articolo 4)
1. Il comma 2 dell'articolo 4 della legge regionale 14
gennaio 1998, n. 1 (Regime del canone di locazione dei beni
immobili di proprietà regionale utilizzati da imprese industriali e
da cooperative di produzione e lavoro), è sostituito dal
seguente:
"2. Ai fini dell'applicazione del comma 1, i conduttori
devono corrispondere o, in caso di rateizzazione, garantire alla
Regione, con fideiussione assicurativa o bancaria, da rinnovarsi
anno per anno per l'intera durata del periodo di rateizzazione, i
canoni o le indennità pregressi dovuti per l'utilizzo degli
immobili, determinati con le modalità di cui all'articolo
2.".
2. Dopo il comma 2 dell'articolo 4 della l.r. 1/1998, come
modificato dal comma 1, è aggiunto il seguente:
"2bis. Il mancato rinnovo della fideiussione ad ogni
scadenza, o, in alternativa, il mancato pagamento della relativa
rata, costituisce inadempimento contrattuale e causa di risoluzione
del contratto.".
Articolo 2
(Ambito di applicazione)
1. Le disposizioni di cui all'articolo 1 si applicano ai soli
contratti di locazione non ancora conclusi alla data di entrata in
vigore della presente legge.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au rapporteur, Conseiller Praduroux.
Praduroux (UV) - Questo disegno di legge apporta una serie di
modifiche alla legge regionale del 1998 n. 1 che regola il regime
del canone di locazione dei beni immobili di proprietà regionale
utilizzati da imprese industriali oppure da cooperative di
produzione e lavoro. In particolare, esso interviene nella
procedura di regolarizzazione delle posizioni delle imprese
industriali che svolgono la loro attività negli immobili di
proprietà della Regione.
La legge regionale n. 1 del 1998 prevede che i conduttori degli
immobili devono corrispondere o garantire alla Regione i canoni e
le indennità pregresse attraverso una fideiussione assicurativa o
bancaria oppure con un mandato irrevocabile di esecuzione dei
pagamenti. In base a quanto previsto dagli atti amministrativi per
l'applicazione della legge regionale n. 1/1998 le imprese possono
rateizzare gli importi dovuti a titolo di indennità di occupazione
fino a un massimo di 3 anni. Nel caso venga scelta questa ipotesi è
necessario che le imprese garantiscano per tutta la durata del
periodo di rateizzazione il pagamento della somma dovuta.
Durante le procedure di stipula dei contratti di locazione sono
emerse le difficoltà da parte delle imprese per garantire il
pagamento dei canoni e delle indennità di occupazione. Come si
ricorderà, tale situazione era stata segnalata oltre che dagli
stessi imprenditori interessati dalla vicenda, anche
dall'Associazione industriali della Valle d'Aosta. Era stata
avanzata alla Regione la richiesta per valutare la possibilità di
rinunciare alle garanzie o per operare una loro riduzione. La
richiesta era motivata dal fatto che le imprese, dovendo attivare
garanzie di durata pluriennale, avrebbero avuto una ridotta
possibilità di accesso al credito. Una difficoltà in più per le
imprese che già si trovano di fronte a una fase
economico-produttiva non positiva dove le situazioni di calo di
liquidità, ritardo negli incassi e difficoltà negli ordini sono
sempre più frequenti.
Dall'esame della situazione e delle richieste avanzate è emersa
l'opportunità di contemperare l'esigenza di ridurre le difficoltà
di accesso al credito per le imprese con quella di tutelare gli
interessi della proprietà regionale di carattere pubblico. Per
affrontare questa duplice esigenza interviene questo disegno di
legge che, se da un lato, esclude la possibilità di eliminare le
garanzie, dall'altro, consente una loro riduzione. Il meccanismo
introdotto mantenendo la rateizzazione del debito su più anni
consente alle imprese di garantire la rata annuale attraverso una
fideiussione da rinnovarsi di anno in anno. La modifica consente di
agevolare la conclusione di alcuni contratti di locazione ai sensi
della legge regionale n. 1 del 1998 che sarà abrogata a partire dal
primo gennaio del 2005. Come conseguenza, gli attuali occupanti
potranno essere assoggettati agli obblighi che sono propri del
conduttore.
Attraverso l'esame dell'articolato del presente disegno di legge
è possibile inquadrare il tipo di modifica che si intende apportare
alla legge regionale n. 1 del 1998. L'articolo 1, infatti,
interviene a modificare l'articolo 4, comma 2 della legge regionale
n. 1/1998 stabilendo che la garanzia di pagamento del dovuto a
titolo di canone o di indennità di occupazione venga rinnovata,
anno per anno, e questo per l'intera durata del periodo di
rateizzazione. È stato inoltre eliminato, tra le varie forme di
garanzia previste dalla normativa esistente finora, il mandato
bancario irrevocabile di esecuzione dei pagamenti. Erano sorte su
questo argomento una serie di difficoltà interpretative e inoltre
era stata rilevata la scarsa utilità di questo mezzo di
garanzia.
Per ulteriore tutela del proprietario è comunque prevista la
risoluzione del contratto per inadempimento nel caso in cui il
conduttore non provveda al rinnovo annuale della fideiussione o
altrimenti non corrisponda l'importo della rata oggetto della
garanzia. Altro aspetto da sottolineare nell'esame della normativa
è rappresentato dall'articolo 2 con il quale si chiarisce che la
modificazione alla legge regionale n. 1 del 1998 non è retroattiva,
e si applica alle fattispecie per le quali non si è ancora
proceduto alla sottoscrizione del contratto di locazione.
Président - Je déclare ouvert le débat. Je rappelle que cette
loi a eu l'avis favorable de la IIe Commission à majorité, ainsi
que de la IVe Commission, toujours à majorité.
La parole au Conseiller Frassy.
Frassy (CdL) - Penso che qualche ulteriore considerazione su
questa legge, ma soprattutto del problema che sta alla base di
questa legge, in qualche maniera vada spesa.
La vicenda della legge che qui viene modificata è nota
soprattutto per quei riflessi finanziari che abbiamo avuto modo di
constatare negli ultimi 12 mesi, cioè di quella situazione che
aveva creato delle morosità importanti, quantificate anche nel
bilancio che abbiamo approvato in questi giorni, nell'ordine di
circa oltre 30 miliardi di vecchie lire: su questo argomento la
maggioranza era già intervenuta, tanto che la legge in questione
cesserà di avere efficacia dal 1° gennaio 2005.
Ora, questa "leggina" si inserisce in questi ultimi periodi di
vita della legge n. 1/1998 per cercare di trovare una soluzione che
cerchi di contemperare le esigenze della pubblica amministrazione
con le esigenze delle aziende, che avendo cumulato un'importante
esposizione finanziaria nei confronti del canone di locazione non
corrisposto per parecchi anni, si trovano nella difficoltà
finanziaria, in una situazione già di difficile congiuntura
economico-produttiva, di far fronte al debito che hanno maturato
con l'Amministrazione regionale.
Le regolarizzazioni di quei canoni pregressi erano subordinate
al meccanismo fideiussorio nel senso che la rateizzazione
comportava una garanzia a beneficio dell'Amministrazione regionale.
Quando noi abbiamo sollevato questo problema, siamo stati i primi a
dire che lo stesso andava affrontato, che la questione andava
sanata, e che eravamo i primi ad essere consapevoli che non si
poteva pretendere di recuperare tutto e subito in un colpo solo.
Eravamo consci che le difficoltà congiunturali di cui parlavo prima
avrebbero creato grosse difficoltà alle aziende, che comunque era
necessario creare i presupposti affinché non venissero messe in
crisi delle realtà produttive già in crisi per altri motivi.
Questa norma, in linea di principio, ci può stare bene, ma
andando a leggere l'articolato, o noi lo abbiamo capito male, o voi
vi siete spiegati male, perché se l'obiettivo è quello di dire... e
devo fare i complimenti più che all'estensore dell'articolato
all'estensore della relazione, che chiarisce in maniera precisa
quanto con difficoltà si percepisce da questo combinato disposto
degli articoli 1 e 2, nel senso che nella relazione si dice
chiaramente che il presente disegno di legge prevede, escludendo
l'eliminazione delle garanzie, una riduzione delle medesime, perciò
le garanzie rimangono, seppur ridotte, ed è configurata questa
garanzia ridotta in modo tale che a fronte di quella dilazione su
più anni ci sia la garanzia fideiussoria sul pro rata annuale. È
evidente che l'Amministrazione viene meno garantita rispetto
all'impostazione precedente, però è altrettanto evidente che
abbiamo precedenti significativi dove l'Amministrazione regionale
ha concesso lo smobilizzo di garanzie importanti, mi riferisco a
"CAS", perciò non ci stupiamo che questo trattamento possa essere
esteso anche ad altre realtà.
Quello su cui non siamo d'accordo è che questa norma si applica
solo ai pochi o tanti, ma solo ai fortunati che non hanno detto sì,
subito, nel senso che quei contratti regolarizzati da gennaio ad
oggi vengono completamente tagliati fuori da questo beneficio. Su
questo registro non siamo disposti ad esprimere un giudizio
positivo, perché per una questione di equità il problema è emerso
in maniera complessiva e non capiamo per quale motivo
paradossalmente debbano essere privilegiati quelli che sono stati
più riottosi a sottoscrivere le regolarizzazioni contrattuali. Su
questo articolo 2 presentiamo perciò un emendamento, di cui vi do
lettura, che dice che le disposizioni di cui all'articolo 1 ossia
il meccanismo di fideiussione ridotta, si applicano ai contratti di
locazione sottoscritti nel corrente anno a regolarizzazione delle
morosità pregresse. Cosa vuol dire questo? Vuol dire che se ci sono
dei contratti che sono stati regolarizzati negli ultimi mesi con
l'obbligo di garantire con fideiussione l'intera esposizione
debitoria, non capiamo perché all'alba del 4 dicembre qualcuno non
sia più tenuto ad adeguarsi a questa procedura, tenendo conto che i
contratti che andremo a regolarizzare nelle settimane a venire sono
gli stessi contratti che sono nati nelle stesse situazioni di
morosità. Non è che questi sono più bravi, sono più fortunati, se
vogliamo usare un'espressione gentile.
Allora, visto che l'amministrazione pubblica deve avere come
principio quello dell'imparzialità, riteniamo che in questa materia
l'imparzialità possa concretizzarsi solo dando a tutti la stessa
opportunità; fra l'altro, questo ragionamento è anche suffragato
dal trattamento di privilegio che fino ad oggi era stato riservato
alla "CAS", che per parecchie linee di fideiussione è stata
autorizzata dall'Amministrazione a smobilizzare le garanzie. Con
l'emendamento che presentiamo e con questo ragionamento saremmo
disponibili ad esprimere un giudizio positivo al disegno di legge;
ovviamente se l'emendamento non dovesse essere accolto, vorremmo
capire quali sono le motivazioni che ci portano ad usare un doppio
metro di valutazione nei confronti di situazioni che sono
completamente analoghe.
Président - La parole au Conseiller Curtaz.
Curtaz (Arc-VA) - Poche osservazioni su di un disegno di legge
che credo non passerà alla storia, di questa Regione.
Il disegno di legge ci è stato rappresentato in commissione come
un venire incontro alle richieste di una serie di aziende che
devono ancora regolarizzare i loro contratti, grazie ad una
maggiore elasticità nel poter sopportare il pagamento dei canoni
arretrati. Questo è il punto, e può darsi - come in effetti ha
rilevato il collega Frassy - che questo possa introdurre un
principio di disparità di trattamento fra chi ha regolarizzato la
propria posizione in precedenza e chi lo farà solo all'ultimo. Se
questo fosse, sarei d'accordo di cercare un punto di equilibrio
perché è una questione di parità di trattamento che va perseguita,
là dove possibile. Non vorrei neanche esagerare troppo la
questione, perché stiamo parlando di una modalità diversa di dare
le garanzie, nel senso che finora era possibile dare una garanzia
fideiussoria triennale, mentre ora sarà possibile dare tre garanzie
fideiussorie annuali.
Non sono molto persuaso che convenga di più, come ritengono i
titolari di queste aziende, contrattare con le banche e con le
assicurazioni tre fideiussioni annuali piuttosto che una
fideiussione triennale; per mia esperienza, sono quasi persuaso che
costi meno la soluzione finora adottata, se non altro perché c'è da
fare solo una pratica invece che farne tre. Certo si pattuirà un
terzo, però è un terzo per tre; comunque, a parte le battute, se
hanno fatto tale richiesta probabilmente un minimo di vantaggio
esiste: c'è il vantaggio di poter far fronte a questa spesa in tre
comode rate come direbbe qualche pubblicità.
Qui c'è un dato significativo; gli importi non credo siano così
elevati, perché stiamo parlando del costo di una garanzia
fideiussoria che è altra cosa rispetto al debito da estinguere, e
che si chieda una rateizzazione del costo di una garanzia
fideiussoria significa anche che c'è un evidente stato di crisi. Si
tratta di un'ulteriore "cartina di tornasole" dello stato di crisi
di molte aziende che fanno fatica a pagare e l'Amministrazione
viene incontro...
(interruzione dell'Assessore Marguerettaz, fuori
microfono)
... Stiamo parlando non di cifre esose; il fatto che le aziende
siano in difficoltà anche a pagare degli importi che non sono così
significativi mette in luce una crisi più generalizzata. Siamo
moderatamente favorevoli rispetto a questa ipotesi, anche perché se
questa è la via per poter sanare tutti i contratti che devono
essere ancora stipulati, ben venga! Facciamo il possibile affinché
questo non comporti una disparità di trattamento paradossale fra
chi ha cominciato prima a pagare l'arretrato e chi, invece, è
ancora moroso e comincerà solo da domani a saldare il suo debito
nei confronti dell'Amministrazione.
Président - S'il n'y a pas d'autres collègues qui souhaitent
intervenir, je ferme la discussion générale.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Come è stato evidenziato, questo disegno
di legge ha un obiettivo fondamentale: quello di stipulare
ulteriori contratti di locazione entro la fine di quest'anno,
tenuto conto del fatto che la legge n. 1/1998 terminerà la propria
operatività alla fine di quest'anno. Veniamo così incontro anche a
una richiesta della "Confindustria" che si è resa parte attiva
perché venisse modificato il sistema delle garanzie, che non
riguardasse tutto il periodo di rateizzazione, ma soltanto un anno.
Rimane il problema legato a una possibile disparità di trattamento
fra chi ha già stipulato il contratto con l'Amministrazione
regionale e chi non lo ha ancora fatto e si accinge a farlo.
Va detta una cosa: per quanto riguarda assimilare questa
situazione sul piano delle garanzie con la questione della "CAS"
l'esempio non corrisponde a una realtà omogenea, e mi spiego: nel
caso della "CAS" non si è ridotto l'ammontare delle garanzie, ma si
è cambiata la tipologia di quanto era stato messo a garanzia, da
una fideiussione bancaria si è passati ad una garanzia sui crediti,
ma l'importo totale non è stato modificato.
Ci troviamo in una situazione diversa, oggi, che è quella di
ridurre l'ammontare della garanzia da tre anni ad uno, e di
conseguenza abbiamo fatto degli approfondimenti per vedere, perché
condividiamo dal punto di vista del principio quanto sostengono i
Consiglieri Frassy e Curtaz, ma dalle verifiche che abbiamo fatto
rispetto alla praticabilità dell'emendamento che è stato presentato
da "Forza Italia", ci è stato detto che non è possibile fare questo
tipo di operazione. La cosa risulta evidente, perché abbiamo dei
contratti sottoscritti che prevedono una garanzia a tre anni, ci
troveremmo di fronte a dei contratti che vedono ridotta la garanzia
nei confronti dell'Amministrazione regionale, quindi sarebbe un
peggioramento delle condizioni dell'Amministrazione...
(interruzione del Consigliere Frassy, fuori
microfono)
... ma non è diminuito l'importo, se 20 miliardi erano, 20
miliardi sono rimasti! La legge prevedeva o fideiussione bancaria o
cessione dei crediti...
(nuova interruzione del Consigliere Frassy, fuori
microfono)
... sì, ma a fronte di contratti che vedono una riduzione della
garanzia che mette la Regione in condizioni di svantaggio.
Oltretutto questa cosa l'abbiamo fatta presente all'Associazione
industriali, i quali hanno convenuto di procedere alla
modificazione della norma; ci rendiamo conto della difficoltà del
problema, ma questa è la situazione. Per queste motivazioni non
riteniamo accoglibile l'emendamento presentato dal collega
Frassy.
Président - Nous passons à l'examen des articles.
Sur l'article 1er la parole au Conseiller Frassy.
Frassy (CdL) - Nell'intervenire sull'articolo 1 enunciamo la
nostra intenzione di voto su questo disegno di legge.
Possiamo capire che ci possa essere qualche perplessità nel
modificare le condizioni di garanzia che verrebbero ad essere
indebolite rispetto alla scrittura contrattuale, sottoscritta con
le altre aziende, però è evidente che la volontà politica è questa,
perché il fatto di dire: "adesso adottiamo una "leggina" che faccia
diminuire la quantità di garanzie", è comunque il frutto di una
scelta politica che crea un danno all'Amministrazione!
Per essere chiari, se qualcuno ha il timore che domani mattina,
nell'ipotesi che questo accoglimento dovesse essere recepito in
legge, ci possa essere una contestazione da parte della Corte dei
Conti che dica: "ma voi avete indebolito la posizione
dell'amministrazione pubblica, agevolando la controparte privata",
io vi dico che non dovevate neanche portare in aula questo disegno
di legge! Se non altro, questo emendamento crea una situazione di
parità di trattamento fra tutti i soggetti coinvolti in questa
vicenda, perché io ho usato un eufemismo e ho detto "i fortunati",
ma bisognerà dimostrare che erano fortunati, cioè bisognerà
dimostrare che non c'era qualcuno che sapeva già come sarebbe
andata a finire e che, di conseguenza, siano qualcosa di più di
quanto non possano definirsi persone fortunate! Se c'è questa
preoccupazione, questa preoccupazione a maggior ragione dovrebbe
esserci anche con l'approvazione di questa legge; di conseguenza,
la motivazione che adducete all'impossibilità di approvare tale
emendamento è una motivazione debole, perché smentita dal contenuto
della legge stessa!
Con uno sforzo di fantasia ulteriore potremmo ipotizzare una
soluzione che non privi di garanzie l'Amministrazione regionale, ma
che le dia garanzie diverse, perché non è scritto da alcuna parte
che le garanzie debbano essere solo di tipo fideiussorio bancario
assicurativo, ci possono essere garanzie come quelle che avete
riconosciuto attraverso un meccanismo legislativo alla "CAS" e
allora ci potrebbe essere l'alternativa fra la garanzia triennale
completa o la garanzia annuale, con uno sconto fattura sul restante
importo non garantito dalla fideiussione annuale.
In sostanza, se la volontà era quella di creare una situazione
di "par condicio", c'era più di uno strumento che non era neppure
frutto della fantasia di questo momento, ma era solo la volontà di
applicare dei trattamenti già praticati ad altre aziende, anche a
chi si trova in situazioni di difficoltà. Riteniamo che "l'occhio
di riguardo nei confronti dell'imprenditoria debba essere il più
possibile equo, di conseguenza questa legge crea una situazione di
discriminazione. Pertanto, noi, dovendosi predefinire la
conclusione di questo dibattito, ossia con il non accoglimento
dell'emendamento all'articolo 1, preannunciamo un voto di
astensione.
Président - Je soumets au vote l'article 1er:
Conseillers présents: 32
Votants: 30
Pour: 30
Abstentions: 2 (Frassy, Tibaldi)
Le Conseil approuve.
Presidente - All'articolo 2 vi è l'emendamento presentato dal
gruppo "La Casa delle Libertà", di cui do lettura:
Emendamento
Articolo 2 sostituire con:
"Le disposizioni di cui all'articolo 1 si applicano ai
contratti di locazione sottoscritti nel corrente anno a
regolarizzazioni delle morosità pregresse".
Lo pongo in votazione:
Consiglieri presenti: 31
Votanti e favorevoli: 2
Astenuti: 29 (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, La Torre,
Lavoyer, Maquignaz, Marguerettaz, Nicco, Pastoret, Perrin, Perron,
Praduroux, Rini, Salzone, Sandri, Squarzino Secondina, Vicquéry,
Viérin Adriana, Viérin Laurent e Viérin Marco).
Il Consiglio non approva.
Président - Je soumets au vote l'article 2:
Conseillers présents: 30
Votants: 28
Pour: 28
Abstentions: 2 (Frassy, Tibaldi)
Le Conseil approuve.
Président - Je soumets au vote l'article 3:
Conseillers présents: 32
Votants: 30
Pour: 30
Abstentions: 2 (Frassy, Tibaldi)
Le Conseil approuve.
Président - Je soumets au vote la loi dans son ensemble:
Conseillers présents: 30
Votants: 28
Pour: 28
Abstentions: 2 (Frassy, Tibaldi)
Le Conseil approuve.
