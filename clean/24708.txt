Classificazione
INFORMAZIONE
Radiotelecomunicazioni



Oggetto del Consiglio n. 93 del 1° ottobre 2008 - Resoconto
OGGETTO N. 93/XIII - Interrogazione: "Rispetto del protocollo
d'intesa tra la Regione e Poste Italiane S.p.a. per il
miglioramento dei servizi a beneficio dei cittadini".
Interrogazione
Preso atto che negli scorsi mesi estivi si sono verificati
dei pesanti disguidi nella consegna della corrispondenza in
numerose località della nostra regione, sia turistiche come La
Thuile, Saint-Nicolas e Pila sia urbane come la reg. Saraillon di
Aosta;
Ricordato che con la DGR n. 2852 del 29 settembre 2006, si è
approvato un "protocollo d'intesa tra la Regione Autonoma Valle
d'Aosta e Poste Italiane S.p.a. per il mantenimento e lo sviluppo
sul territorio regionale di un'offerta di servizi e prodotti volta
a migliorare i rapporti con i cittadini, con particolare riguardo
alle aree più periferiche e disagiate", protocollo sottoscritto poi
in data 5 marzo 2007 anche da Poste italiane, società a capitale
interamente pubblico, cui è affidato dalla legge italiana,
l'esercizio della rete postale pubblica, attività di preminente
interesse generale;
Constatato che, malgrado le assicurazioni dell'Azienda,
riferite dal Presidente della Regione in Consiglio regionale il 19
dicembre 2007, che avrebbe proceduto all'assunzione di 5 nuove
risorse da destinare ai servizi di sportello e di 11 risorse a
tempo indeterminato e 4 a tempo determinato per il settore
recapito, i livelli occupazionali hanno mostrato preoccupanti
carenze nel periodo estivo relativamente all'ordinario e ciclico
fruire del diritto alle ferie;
Evidenziato che Poste italiane si era impegnata ad attivare
degli sportelli automatici in 7 località valdostane particolarmente
disagiate e marginali per limitare il disagio della popolazione non
servita direttamente da uffici postali;
i sottoscritti Consiglieri regionali
Interrogano
l'Assessore competente per conoscere:
1) se le Poste italiane S.p.a. hanno rispettato i contenuti
del protocollo di intesa con la Regione, particolarmente in tema
occupazionale e di orari di apertura degli uffici postali;
2) quali assicurazioni la Regione ha ottenuto perché per le
festività di fine anno 2008 e per l'estate 2009 sia assunto e
formato un sufficiente numero di addetti al recapito, in modo da
garantire un adeguato servizio anche nei periodi in cui il
personale a tempo indeterminato usufruisce del congedo
ordinario;
3) se sia stato rispettato l'impegno ad aprire i 7 sportelli
automatici nelle località valdostane non servite da uffici
postali;
4) se è previsto un aggiornamento del protocollo d'intesa tra
Regione e Poste per garantire maggiormente la nostra utenza
regionale.
F.to: Fontana Carmela - Donzel - Rigo
Président
- La parole au Président de la Région,
Rollandin.
Rollandin (UV)
- Ringrazio i Consiglieri che mi danno
l'opportunità di fare il punto sulla situazione relativa
all'insieme delle richieste che si riferiscono all'attività delle
Poste, a quello che è il funzionamento. Durante tutta l'estate ci
sono state segnalazioni, prese di posizione ufficiali da parte di
istituzioni, comuni, varie associazioni che lamentavano i disguidi
registrati soprattutto chiusure di uffici, chiusure temporanee in
alcuni casi in momenti delicati, anche durante il periodo
turistico, quindi con tutte le conseguenze.
Rispetto alle richieste fatte: "se sono stati rispettati i
contenuti del protocollo d'intesa con la Regione, in tema
occupazionale e di orari di apertura", il protocollo d'intesa
sottoscritto nel 2007 non prevedeva in alcuna sua parte degli
obblighi da parte di Poste Italiane in tema di livelli
occupazionali e di orari di apertura degli uffici postali, in
quanto l'oggetto concerneva la definizione di aree di attività per
collaborazioni e sperimentazioni tra Regione e Poste al fine di
sviluppare prodotti e servizi di utilità per i cittadini, in
particolare per quanto riguarda le realtà periferiche e disagiate
del territorio regionale. Il concetto con cui si era lavorato su
questo protocollo era relativo alla possibilità di sostenere
l'attività dei servizi decentrati, coinvolgendo altre attività
istituzionali che potevano essere abbinate negli stessi locali e
con le stesse persone. Si era parlato di alcuni servizi per il
servizio sanitario o di servizi di informazione che potessero
essere accorpati e inseriti nell'ambito di questi discorsi.
Rispetto a quanto evidenziato nelle premesse
dell'interrogazione, le assunzioni di personale a cui si faceva
riferimento nella seduta del Consiglio regionale del 19 dicembre
2007 - in cui si era parlato di questo problema e c'era stata la
definizione del protocollo - sono state effettuate a tutt'oggi da
Poste Italiane. Nove sportellizzazioni con personale proveniente
dal recapito, quattro assunzioni con contratto a tempo determinato
nei mesi estivi, l'assunzione di uno sportellista
part time
e 21 portalettere. Queste sono le assunzioni, anche se non erano
previste, legate alla presa di posizione di quel momento.
"Quali assicurazioni la Regione ha ottenuto perché le
festività di fine anno 2008 e per l'estate 2009 sia assunto e
formato un sufficiente numero di addetti al recapito, in modo da
garantire un adeguato servizio anche nei periodi in cui il
personale a tempo indeterminato usufruisce del congedo
ordinario"
, rispetto a questo problema, occorre precisare che
la garanzia dei servizi in periodi particolari dell'anno non era
oggetto del protocollo in questione. La tematica è infatti regolata
da disposizioni del Ministero delle comunicazioni e in particolare
dal decreto del Ministro del 22 giugno 2007: "Nuovi standard minimi
degli uffici postali nei periodi estivi". Il provvedimento
stabilisce le linee generali relativamente alle chiusure e alle
rimodulazioni degli orari di apertura al pubblico degli uffici di
Poste Italiane nel periodo estivo, al fine di assicurare un livello
di offerta del servizio postale in linea con le esigenze della
popolazione, compresi i comuni ad alta vocazione turistica. Questo
è un elemento che è stato oggetto di una nuova riunione, che però
non ha dato esiti sufficienti, nel senso che non ci sono garanzie
in tal senso, c'è una presa di posizione, ma non c'è una garanzia.
Il decreto che abbiamo citato prevede che Poste predisponga
annualmente entro il 30 aprile un piano di rimodulazione delle
aperture, che viene approvato dal Ministero delle comunicazioni
tenendo conto dei seguenti
standard
minimi di servizio: non
ci possono essere rideterminazioni giornaliere ed orarie di
apertura al pubblico degli sportelli in caso di unico ufficio
postale nei comuni con popolazione inferiore o uguale a 5.000
abitanti - si capisce subito che con questo tema in Valle la gran
parte dei comuni sono esclusi -; non ci possono essere limitazioni
giornaliere ed orarie di apertura al pubblico degli sportelli se ad
almeno 10 chilometri di distanza non c'è un ufficio postale
regolarmente aperto e collegato con il trasporto pubblico; le
rimodulazioni giornaliere ed orarie non possono comportare aperture
inferiori a 3 giorni a settimana e a 18 ore settimanali; nessuna
riduzione giornaliera ed orario di apertura al pubblico può essere
applicata nei comuni a prevalente vocazione turistica, per i quali
anzi è prevista la possibilità di concordare con i sindaci
l'ampliamento degli orari di apertura se vi è un incremento di
almeno il 25% della popolazione presente sul territorio e in
relazione alla domanda di traffico. Il decreto prevede poi degli
obblighi di informazione ai sindaci e agli utenti dei provvedimenti
di rimodulazione oraria e giornaliera e infine le sanzioni in cui
Poste può incorrere in caso di violazione degli obblighi previsti
da parte dell'Autorità di regolamentazione. In Valle d'Aosta Poste
Italiane ha finora rispettato le disposizioni del decreto
ministeriale del 22 giugno 2007 per quanto riguarda le
rimodulazioni delle aperture giornaliere ed orarie.
Per quanto riguarda il terzo quesito:
"se sia stato
rispettato l'impegno ad aprire i 7 sportelli automatici nelle
località valdostane non servite da uffici postali"
, da quello
che risulta, è stato fatto. A marzo 2007, come da accordi anche con
il Celva, sono state installate 7 apparecchiature automatiche nei
Comuni di Allein, Challand-Saint-Victor, Champorcher, Gaby, Gignod,
Introd e Oyace. Rispetto a questo punto, occorre precisare che gli
sportelli automatici non sono posizionati in comuni in cui non vi è
l'ufficio postale, sono invece collocati all'esterno degli uffici
postali, ma in comuni in cui non sono presenti sportelli bancari.
Ciò per agevolare le popolazioni residenti prive di un servizio di
ritiro contanti, ricarica dei cellulari, trasferimento di denaro da
un conto all'altro (sia postale, sia bancario), ma soprattutto
poter pagare oltre 2.000 utenze di bollettini di conto corrente
postale e ritirare la pensione anche quando l'ufficio postale è
chiuso attraverso apposita INPS-
Card
. Il servizio di
prelievo contante è attivo anche per i possessori delle principali
carte di credito e pagamento. La spesa relativa all'installazione
dei 7 sportelli automatici è stata interamente sostenuta da Poste
Italiane per circa 150.000 euro.
Altro punto:
"se è previsto un aggiornamento del
protocollo..."
, il protocollo del marzo 2007 aveva una validità
di un anno a decorrere dalla firma, fatta salva la possibilità di
proroga da concordare prima della scadenza, quindi è, come noto,
scaduto. In realtà, così non è stato, quindi al momento attuale si
deve ritenere che il protocollo abbia tale significato di impegno,
che andrà rivisto tenendo conto dell'esperienza di questo anno e di
quelle che possono essere eventuali altre posizioni da concordare
con Poste. Il problema è che per raggiungere l'accordo bisogna
essere in due e non sempre Poste è così disponibile ad integrare i
servizi. I rapporti tra Poste e Regione non si sono interrotti
durante questo periodo, ci sono stati continui interventi per
cercare di mantenere lo spirito con cui era stato firmato tale
protocollo, ossia quello di trovare soprattutto per la nostra
Regione che ha questi limiti legati al territorio che conosciamo...
e per evitare che vi fossero disguidi soprattutto per le persone
anziane e per le persone che più usufruiscono dei servizi postali.
In questo senso continueremo a lavorare e cercheremo quanto prima
di trovare con Poste la possibilità di intervenire eventualmente
modificando o integrando il protocollo a suo tempo firmato per
aumentare i servizi disponibili nei vari territori, soprattutto dei
comuni che sono più in difficoltà.
Président
- La parole à la Conseillère Fontana
Carmela.
Fontana (PD)
- Ringrazio il Presidente per la risposta
esaustiva che dà ai nostri quesiti. Questa iniziativa ci è sembrata
opportuna sia per i gravi disagi che si sono verificati negli
scorsi mesi estivi, sia per richiamare l'attenzione sugli impegni
presi dalle Poste nei confronti della nostra Regione e non
rispettati. In particolare ci preoccupiamo delle carenze del
servizio di recapito della corrispondenza, che dovrebbe essere il
primo obiettivo delle Poste, mentre oggi ci appare meno importante
di tanti servizi bancari in cui le Poste si sono impegnate: mutui,
obbligazioni, prestiti, perfino vendite di libri ed altri oggetti.
La situazione questa estate è stata particolarmente penalizzante
per molte località turistiche e per molti quartieri della città di
Aosta, come anche ha ben evidenziato la Giunta con il Sindaco del
capoluogo regionale chiedendo gli opportuni provvedimenti al
Responsabile della distribuzione della corrispondenza Poste
Italiane. Il cittadino si aspetta che le Poste facciano anzitutto
il loro dovere istituzionale: recapitare la posta in tempi rapidi e
in modo accurato. Un'altra preoccupazione nasce dalla scarsa
attenzione delle Poste all'occupazione sia all'integrazione degli
organici piuttosto scarsi, sia per consentire nei periodi di ferie
il rimpiazzo del personale a tempo indeterminato. Sono posti utili
per garantire il servizio nelle feste natalizie e durante i mesi
estivi, ma anche posti utili ad integrare d'estate il reddito dei
tanti che in Valle svolgono lavori stagionali invernali nelle
funivie o comunque legati allo sci; queste persone nei mesi estivi
potrebbero fare il portalettere e così garantirsi un reddito
adeguato per tutto l'anno. Noi comunque confidiamo nell'impegno
della Giunta per perseguire questi obiettivi. Grazie.
