Classificazione
CONSIGLIO REGIONALE
Attività consiliare d'aula



Oggetto del Consiglio n. 2116 del 11 gennaio 2023 - Resoconto
OBJET N° 2116/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Il Presidente della Regione ne ha facoltà.
Lavevaz (UV) -
Vorrei innanzitutto
anch'io
augurare, anche se l'ho già fatto in Commissione, un buon lavoro e
un buon anno a tutti i colleghi e a tutto il personale che lavora
nelle strutture del Consiglio regionale, auspicando che il nuovo
anno che abbiamo davanti possa permettere a tutti noi di svolgere
al meglio il nostro lavoro nel segno del confronto, ma anche con la
chiarezza nell'unico obiettivo che tutti noi abbiamo, cioè essere
al servizio della nostra comunità e delle sue prospettive per il
futuro.
Colgo l'occasione di queste comunicazioni per condividere anche
con voi il ringraziamento che ho portato a nome della nostra
comunità al Questore uscente, il dottor Ivo Morelli, che ha
concluso la scorsa settimana il suo incarico in Valle D'Aosta. Il
dottor Morelli è stato un punto di riferimento chiaro in questi
anni complessi per la nostra Regione, la delicatissima fase di
lotta alla pandemia ha richiesto capacità che sono state messe in
campo con attenzione: competenza e umanità. Faccio, quindi, a lui i
miei migliori auguri per i prossimi incarichi del suo percorso.
Allo stesso tempo, do il benvenuto al nuovo Questore, Carlo
Musti, che ho avuto modo d'incontrare nei giorni scorsi e al quale
garantisco fin d'ora, come gli ho detto personalmente, la piena
collaborazione delle istituzioni regionali nel proseguire un
percorso condiviso a supporto dello sviluppo della nostra comunità
e del nostro territorio.
