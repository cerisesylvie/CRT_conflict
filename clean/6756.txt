Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1239 del 3 aprile 1985 - Resoconto
OGGETTO N. 1239/VIII - CREAZIONE IN AOSTA DI UN'AREA DA
PIC-NIC - (Interpellanza)
PRESIDENTE
: Do lettura dell'interpellanza presentata dai
Consiglieri Torrione, Pascale e Breuvé:
INTERPELLANZA
Il fenomeno delle gite scolastiche tende progressivamente ad
accentuarsi specie nell'ambito della Città di Aosta.
A questo proposito non si può non rilevare come il nostro
capoluogo regionale sia assolutamente impreparato a soddisfare le
esigenze di questo particolare tipo di flusso turistico soprattutto
per la mancanza di alcune strutture di base quali ad esempio
un'idonea area da pic-nic.
Alcuni anni fa l'Amministrazione regionale aveva localizzato
nell'area di proprietà regionale sita in fregio a Viale Federico
Chabod la possibile costruzione di tale infrastruttura senza però
giungere ad una conclusione operativa.
Anzi con una decisione assolutamente inconcepibile proprio su
tale area veniva realizzata sempre a cura dell'Amministrazione
regionale una serie di campi di bocce rimasti poi completamente
inutilizzati.
Tutto ciò premesso i sottoscritti Consiglieri regionali del
Gruppo socialista
INTERPELLANO
l'Assessore competente per conoscere:
1)
se è ancora intenzione dell'Amministrazione regionale
realizzare in Aosta un'area da pic-nic ed in caso affermativo in
quale zona della città;
2)
qual è l'atteggiamento dell'Amministrazione regionale in
merito ai campi di bocce rimasti del tutto inutilizzati nell'area
di proprietà regionale sita in fregio a Viale Federico
Chabod.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Stamattina, quasi a giustificare
questa mia interpellanza, venendo in Consiglio ho visto le strade
di Aosta letteralmente invase da gite scolastiche. E' un problema
che esiste e che io aveva già toccato, seppur in maniera più
marginale, con l'Assessore Borbey discutendo di un altro argomento.
Non disconosco che questo argomento possa e debba riguardare
l'Amministrazione civica di Aosta, tuttavia l'interpellanza tende a
sollecitare l'attenzione dell'Assessore su un'esigenza che è sempre
più manifesta.
Alcuni anni fa l'allora Assessore Pollicini aveva individuato, e
a noi sembrava una soluzione idonea, come possibile area di pic-nic
una porzione di terreno di proprietà comunale in fregio a Viale F.
Chabod. L'area è stata mortificata e degradata da un intervento
regionale assolutamente inconcepibile con la costruzione di una
serie di campi di bocce, senza pensare che, in assenza di un bar e
di altri servizi vicini, non si poteva assolutamente giocare. Si
sono realizzati i campi e poi giustamente si è impedito di
costruire le infrastrutture necessarie per supportare l'attività
degli appassionati del gioco delle bocce.
Io credo che in quella zona possa essere collocata un'area da
pic-nic, senza farne un'opera faraonica. La città di Aosta ha
questa esigenza perché in alcuni mesi le aree pubbliche di
proprietà regionale e comunale sono invase da ragazzini che non
trovano un posto diverso.
La mia sollecitazione tende a far sì che il competente
Assessorato riprenda in esame questo vecchio progetto, oppure
individui un'area diversa in accordo con l'Assessorato alla Tutela
ambientale, che ha già realizzato in zone di altri comuni aree che
si sono dimostrate altamente utili a questa necessità. Mi auguro
che questa mia sollecitazione trovi uno sbocco positivo perché lo
spettacolo dei ragazzi che bivaccano in tutte le aree e spazi
pubblici, in determinate stagioni dell'anno, non fa onore alla
città né serve ad incentivare la vocazione turistica.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Qualche maligno dice che da quando il
Consigliere Torrione è diventato Presidente della Bocciofila S.
ORSO vuole annullare tutte le altre società... Che maligni!
L'indirizzo dell'Amministrazione regionale è sempre stato quello
di predisporre un parco attrezzato da adibire in parte ad area per
pic-nic, almeno quando ci sono le gite scolastiche. Volevamo
appunto definire la questione con la Bocciofila Aostana, che aveva
commesso l'errore di costruire proprio in quell'area i campi per il
gioco delle bocce (non è stata l'Amministrazione regionale, che ha
dato solo un contributo di £. 6.800.000 su una spesa di
22.000.000). Quando ci siamo resi conto che ci voleva un bar,
abbiamo negato l'autorizzazione, anche se ciò rendeva inutili i
campi.
Circa tre mesi or sono ho avuto un incontro con il Presidente
della Boccio fila aostana, con il Sindaco Biche con l'Assessore
Rusci, per parlare di un terreno vicino al bocciodromo ed alla
piscina che potrebbe ospitare circa 8 campi di bocce. L'Assessore
Rusci si è detto disponibile ad interessarsi della questione e noi
finanzieremo l'opera. L'Assessore Rusci ha solo fatto presente che
avrebbe sottoposto la Bocciofila aostana al vincolo di lasciare due
o tre campi liberi, durante l'arco della settimana, per i
pensionati; i dirigenti della Società si erano dichiarati
favorevoli. Definito il discorso con la Bocciofila aostana,
partiremo con un incarico di progetto di massima affinché quel
terreno sia adibito a parco attrezzato ed ad area pic-nic.
PRESIDENTE
: Signori Consiglieri, la seduta è sospesa. I
lavori riprenderanno alle ore 16.00.
La seduta è tolta.
La seduta termina alle ore 13.06.
