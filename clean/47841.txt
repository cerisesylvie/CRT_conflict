Classificazione
ASSISTENZA SANITARIA E OSPEDALIERA
Presidio ospedaliero
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 4003 del 3 ottobre 2024 - Resoconto
OGGETTO N. 4003/XVI - Interpellanza: "Intendimenti in merito
alla valorizzazione delle testimonianze archeologiche nel cantiere
del nuovo Ospedale regionale".
Bertin (Presidente) -
Con 22 consiglieri presenti
possiamo riprendere l'ordine del giorno. Punto n. 33. Ha chiesto la
parola il consigliere Lucianaz per l'illustrazione
dell'interpellanza, ne ha facoltà.
Lucianaz (RV) -
Torniamo sul cantiere dell'Ospedale e ci
resteremo ancora, però questa volta ci occupiamo degli scavi
archeologici in quanto più volte ho tormentato l'Assessore su
quest'aspetto. Ci sono delle novità, su quel cantiere è passata
l'estate e venerdì 6 settembre ho assistito di persona alla
distruzione del muro perimetrale, quello medievale, immagino, da
parte di una macchina operatrice che procedeva con l'appiattimento
della superficie. Questo muro è stato sostituito dalla palizzata,
un nuovo manufatto in cemento armato, realizzato probabilmente in
funzione di basamento perimetrale dalla nuova costruzione del
blocco, definito K, che è parallelo a Viale Ginevra, per capirci,
quindi da nord a sud seziona, taglia il cromlech. Ricordo che, per
quanto riguarda questo cromlech, come l'abbiamo già detto più volte
- lo dico io, Assessore, così non sto a farglielo ripetere a lei -,
sono emersi ben 27 elementi tra 80 centimetri e 1 metro e mezzo di
altezza, posizionati in modo semicircolare. Il Comitato
scientifico, nominato dalla Regione nel 2016, nella sua relazione
finale, ha sentenziato che potrebbe trattarsi del più grande
cromlech dell'Europa intera. Dunque tutti gli attori presenti
all'epoca erano al corrente che quest'area era interessata da
un'importante presenza archeologica e che i settori D e E in
particolare, cioè quelli sotto Viale Ginevra e a ovest, quindi
sotto l'attuale gabbiotto, l'attuale zona di accesso all'Ospedale,
erano ancora da essere investigati, in quanto si diceva: "Il
Comitato ritiene che su questa zona debba essere eseguito lo scavo
stratigrafico archeologico preliminare considerata la possibile
presenza di reperti archeologici. Lo scavo deve essere eseguito
senza la previa realizzazione di strutture invasive", quindi si
intende senza manufatti in cemento armato, immagino. Nella stessa
relazione, a pagina 5, è scritto, nero su bianco: "Le strutture
dell'area archeologica e/o dell'ampliamento ospedaliero non devono
interferire con i reperti rinvenuti, il tumulo e il cerchio
lapideo. Esclusivamente questo... sul confine meridionale possono
essere realizzate le infrastrutture architettoniche indispensabili
tenuto conto della presenza di questi reperti". Cosa vuol dire?
Vuol dire che sul lato meridionale di via Guédoz è stato consentito
di effettuare dei manufatti, sul lato ovest - da cosa leggo io, se
capisco bene l'italiano - non erano previste alcune opere nuove,
quindi quella palizzata realizzata, che va a "seccare" il cromlech,
a mio modesto modo di vedere, è assolutamente non prevista dalla
relazione scientifica e sarei curioso di capire quali sono le
motivazioni della Soprintendenza che hanno portato a permettere
questi lavori.
La risposta dell'Assessore il 22 maggio a un'interrogazione è
stata: "La Soprintendenza per i beni e le attività culturali,
avente quale compito istituzionale quello di tutelare il patrimonio
culturale e paesaggistico regionale, nell'ambito del complesso e
complicato intervento di realizzazione del nuovo Ospedale, si è
impegnata, si impegnerà e sarà impegnata a collaborare e a vigilare
affinché, laddove necessario, siano attuate le metodologie di scavo
necessarie per la preservazione degli eventuali reperti
archeologici qualora ancora presenti". Continuava l'Assessore nella
stessa data: "La decisione di realizzare strutture in quell'area
porterà necessariamente - stiamo parlando dell'Hospital Street e
del locale adiacente - alla previsione di uno scavo archeologico
preliminare visto l'interessamento di aree archeologiche di
proseguimento del circolo". La realizzazione del Corpo L, appunto
dell'Hospital Street, dalla planimetria allegata alla relazione del
Comitato scientifico... "questi scavi dovranno essere eseguiti in
modalità archeologica onde indagare, documentare e salvaguardare le
eventuali testimonianze archeologiche".
Con questa premessa il nostro gruppo chiede, ma io ci tengo
particolarmente a insistere su questo punto, con quale motivazione
la Soprintendenza per i beni e le attività culturali, che ha il
compito istituzionale di tutelare il patrimonio culturale e
paesaggistico regionale, ha permesso la totale distruzione del muro
medievale e delle altre opere adiacenti, allorquando in altre
circostanze si è dimostrata inflessibile nella volontà di
proteggere e salvaguardare testimonianze storiche, come si
comporterà in occasione dei prossimi ritrovamenti in
quell'area.
Secondo quesito: "se ci sia reiterata intenzione da parte di
questo Governo, del Governo Testolin, come dei Governi che l'hanno
preceduto, nel continuare a vandalizzare o asportare il complesso
delle testimonianze archeologiche nell'area interessata dal
progetto di costruzione dell'Ospedale Parini, in particolare nella
zona dell'Hospital Street". Ricordo che la dottoressa De la Pierre,
durante la sua ultima audizione in quest'aula, se mi ricordo bene,
aveva garantito che tutti i ritrovamenti di quell'area, che siano
romani, precedenti o successivi, avrebbero poi trovato posto, una
volta realizzate le opere, di nuovo in questa zona, cioè nella zona
del loro rinvenimento, e parlo delle urne e dei diversi reperti
ritrovati.
Terzo quesito: come pensa di valorizzare l'antica strada romana,
quella in direzione dell'Alpis Poenina, che, a detta dell'ingegnere
che abbiamo audito, si trova almeno a due metri ancora al di sotto
della base degli scavi e cosa intende fare questo Governo per
salvaguardare il cromlech, pare unico in Europa, ora
drammaticamente offeso e deturpato da una colata di cemento armato,
che è andata a rovinarlo completamente in quanto la continuazione è
prevista sotto Viale Ginevra e nell'area ovest, che non è ancora
stata investigata. Chiedo questo perché sono convinto che la
sensibilità della Sovraintendenza su questi aspetti, su questi
ritrovamenti sia massima e il fatto che si debba poi cercare un
compromesso con l'esigenza di costruire questo blocco... debba per
forza essere garantito... ma, ricordo, che c'è una relazione del
Comitato scientifico, vergata nero su bianco, che dice cose ben
chiare.
Attendo con interesse la risposta.
Dalle ore 15:09 assume la presidenza il vicepresidente
Marguerettaz.
Marguerettaz (Presidente) -
Solo per ribadire quanto ha
già annunciato il presidente Bertin: egli sta presiedendo la
Commissione "Capire" rispetto alla Conferenza dei Presidenti del
Consiglio.
Per la risposta, la parola all'assessore Jean-Pierre
Guichardaz.
Guichardaz J. (FP-PD) -
Ho letto con attenzione sia la
premessa, sia le domande e devo dire che l'uso di avverbi e di
parole "drammaticamente offeso", "irrimediabilmente deturpata",
"vandalizzare", "asportare il complesso", eccetera, darebbe la
sensazione quasi di un'armata di vandali pronta a distruggere tutto
quello che trova sul suo cammino, non di un'inflessibile
Soprintendenza o, come lei ha cercato di dire alla fine,
professionale Soprintendenza. Non ho capito bene come mai prima
dice che offende, deturpa, vandalizza e poi dice che sono molto
professionali e che preservano, ma glielo spiego, perché poi non è
il fatto che noi siamo qua e siamo in qualche modo "coperti" per
quanto riguarda le nostre opinioni politiche può permettere di dare
dei "vandali" a delle persone o "deturpanti", "offendenti",
eccetera, eccetera, magari uno fa delle domande e poi può dire:
"sì, ha ragione, ha deturpato" o "non ha deturpato".
Io quindi le rispondo tecnicamente, le posso dire che lavoro lì
da quattro anni e non ho mai ravvisato né una volontà di deturpare,
anzi, c'è una grandissima professionalità e voglia di conservare e
di tutelare, ma anche di valorizzare, poi neanche un'ottusità a
corrente alternata da parte dei tecnici della Soprintendenza, che
lavorano sempre con estrema responsabilità e, tra l'altro,
documentano tutto, quindi se si hanno poi degli elementi per
ravvisare deturpamenti e altro, uno ha benissimo la possibilità di
utilizzare gli strumenti che non siano solo ed esclusivamente la
critica messa così... tra l'altro, oltre che sulle domande, anche
sulle premesse, perché poi io generalmente leggo con attenzione le
premesse e un po' mi dispiace.
La sua prima domanda è: "come mai ha permesso la totale
distruzione del muro medievale e degli altri ritrovamenti, quando
in altre circostanze si è dimostrata inflessibile nella volontà di
proteggere... - eccetera - e come si comporterà nei prossimi
ritrovamenti". Per consentire la realizzazione della palificata in
cemento, imprescindibile per la costruzione del nuovo complesso
ospedaliero, la Soprintendenza, dopo accurate verifiche, ha
autorizzato la rimozione archeologica e non la distruzione -
proprio due cose concettualmente completamente diverse - di una
porzione di edificio medievale messo in luce nell'angolo sud
occidentale del cantiere di ampliamento dell'Ospedale. Dopo
accurata documentazione fotografica e grafica, sono state rimosse,
da personale archeologico qualificato, con l'ausilio di un piccolo
mezzo meccanico da 40 quintali, non di una distruttrice macchina
operatrice... ha scritto: "ha distrutto con la macchina
operatrice", quindi se ne deriva che è una macchina operatrice
distruttrice... le porzioni più occidentali dell'edificio
medievale, peraltro già piuttosto ammalorate e in precario stato di
conservazione.
Le ricordo che l'archeologia fa delle scelte, tra l'altro, e
spesso e volentieri, come ho già avuto modo più di una volta, ci
sono scelte di rimozione e di documentazione, per cui se avessimo
dovuto sempre seguire delle logiche di mantenimento con tutto,
probabilmente oggi ci saremmo fermati anche all'area megalitica
allo strato medievale e non saremmo mai arrivati alle testimonianze
di 6.500 anni fa che tanto ci inorgogliscono.
La parte centro orientale è quella absidale ed è ancora integra
e conservata
in situ
e verrà valorizzata nel progetto del
nuovo Ospedale all'interno dell'area archeologica visitabile,
quindi solo questa struttura archeologica è stata rimossa,
nessun'altra, mi tranquillizzano i nostri tecnici di cui mi fido
abbastanza, anzi, direi ciecamente, quindi solo questa è stata
rimossa. Dopodiché, se ci sia reiterata intenzione da parte di
questo Governo nel continuare a vandalizzare o asportare il
complesso delle testimonianze archeologiche nell'area interessata
dal progetto di costruzione di una nuova ala dell'Ospedale Parini,
a eccezione - ben inteso - dei soli cippi del cromlech finora
rinvenuti e del tumulo celtico, in particolare per la realizzazione
della Hospital Street: il progetto di costruzione del nuovo
Ospedale prevede la realizzazione, ancora da programmare, di uno
scavo archeologico nell'area di realizzazione dell'Hospital Street,
le aree E e D sulla planimetria allegata alla relazione del
Comitato scientifico. È pertanto impossibile, allo stato attuale,
prevedere la presenza di reperti antichi in queste aree, anche se è
facilmente ipotizzabile, che verranno comunque studiati,
documentati e preservati se compatibili con le esigenze di
costruzione del nuovo Ospedale.
Ci permetta, tra l'altro, di dire - questa è un'annotazione mia
personale - che le sue affermazioni, collega Lucianaz, sono, a mio
parere, profondamente irrispettose nei confronti del lavoro del
personale della Soprintendenza per i beni e le attività culturali,
che da anni si sta occupando, come dicevo prima, con competenza,
attenzione e direi anche con estrema passione di seguire
quest'intervento, che è un intervento complesso. In più le nostre
professionalità sono coadiuvate da tutta una serie di
professionalità esterne di indiscusso valore, non lavorano da sole,
quindi si circondano di autorità nel campo, proprio con l'obiettivo
di preservare e di lavorare al meglio nell'interesse della
comunità.
Il Governo regionale, per le scelte relative alla tutela e alla
conservazione dei beni culturali, si affida, contrariamente a
quello che emerge dalla sua domanda, con fiducia alle valutazioni
dei competenti uffici della Soprintendenza, pertanto l'accusa di
vandalizzare le testimonianze archeologiche non può che essere
rivolta a tale struttura, che, al contrario, come le ho detto
prima, garantisce, sempre a prova contraria - poi magari lei ha
altri elementi, allora a quel punto ne prenderemo atto -, sempre lo
svolgimento dei compiti istituzionali assegnatigli, così come sono
stati richiamati da lei, collega Lucianaz.
Domanda n. 3: "come pensa di valorizzare l'antica strada romana
lastricata, tendente in direzione dell'Alpis Poenina, e che
nell'area interessata dagli scavi giace tuttora interrata alcuni
metri sotto l'attuale sede stradale denominata Viale Ginevra,
nonché il prestigioso cerchio lapideo "cromlech", unico in Europa
per dimensione, ora drammaticamente offeso in quanto è verosimile
che la sua continuazione sotto l'area oggetto del sacrilego
manufatto, costituito dalla palizzata di cemento armato, sia stata
ora irrimediabilmente deturpata". Lei quindi sa già che è stato
drammaticamente offeso, sa già che è stato fatto un "sacrilego
manufatto" e che c'è stata una deturpazione irrimediabile. Le leggo
cosa mi scrivono: "gli scavi archeologici effettuati tra 2019 e il
2020, in occasione della realizzazione del sottopasso nord di
collegamento tra il parcheggio e l'Ospedale esistente, non hanno
messo in luce alcuna strada romana lastricata". Questo è quello che
ha scritto lei, quindi evidentemente lei era lì mentre mettevano in
luce questa strada e non se ne sono accorti gli archeologi. Hanno
individuato sì diversi piani stradali, databili tra epoca romana e
medioevale, tutti però in terra battuta e molto mal conservati, ma
nessuno in lastre lapide, come è normale che sia per una strada
suburbana, come quella che, per esempio, conduceva al Colle del
Gran San Bernardo. Sempre i medesimi scavi e le indagini
attualmente in corso nella porzione occidentale del cantiere non
hanno finora intercettato alcun ulteriore cippo del cerchio
lapideo, in continuazione con quello già esposto al centro
dell'area. Non è stato quindi drammaticamente offeso nessun cippo
lapideo, io non so dov'è che ha visto lei che hanno offeso dei
cippi lapidei - si vede che ci sono due droni diversi - e, qualora
dovessero emergere altri elementi appartenenti al cromlech durante
gli scavi dell'Hospital Street, questi verranno senza dubbio
preservati, come sempre è stato fatto, nella loro integrità e nella
loro posizione originaria, come finora fatto per il monumento.
Presidente -
Per la replica, la parola al collega
Lucianaz.
Lucianaz (RV) -
Allora, Assessore, io non critico le
competenze della Soprintendenza, ho chiesto con quest'interpellanza
quali erano le motivazioni per cui sono state adottate certe
decisioni, nessuno qui ha le competenze per giudicare l'operato e
le capacità dei tecnici della Soprintendenza, almeno io sicuramente
no.
Le pongo delle domande e mi fa piacere avere delle risposte. Se
gliele hanno preparate dalla Soprintendenza, saranno più tecniche;
io mi ricordo l'ingegner Fabiani in quest'aula in audizione che ha
parlato di una strada romana, probabilmente non ho capito bene io,
però va bene, mi attengo a quanto ci è stato riportato.
Io, quando le parlo di un cromlech orribilmente deturpato, è
perché, quando lei ha una retta ed è seccata da una costruzione in
cemento armato che la taglia per metà, mi dica lei se non è
deturpato, se per lei questo è accrescere il valore di una
testimonianza archeologica, per me è tutt'altro.
Lei mi ha citato l'area megalitica e che, se si fosse fermata ai
primi ritrovamenti medioevali, non saremmo arrivati giustamente al
neolitico, però le ricordo anche che sotto questo muro medievale
non c'è nulla, ci saranno solo le fondamenta di questo blocco K,
qui sotto non abbiamo nulla, non siamo andati a valorizzare nulla
se non i cippi che sono stati appunto seccati da questa gettata di
cemento armato.
Va bene rimuovere quello che copre l'esistente, ma qua non si
rimuove un bel niente, qua si è interrato tutto, perché ci sono dei
lavori edili da svolgere, per carità, ognuno ha le sue priorità, io
le dico che qua c'è una testimonianza unica al mondo, unica in
Europa, la consideri come vuole, che è stata deturpata da un getto
in cemento armato che nel 2024 l'ha completamente rovinata. Se lei
mi garantisce che il cippo non è stato tagliato da questo muro, mi
dica lei che cos'è la geometria. Poi ci saranno altri ritrovamenti,
non lo sappiamo, vedremo sotto Viale Ginevra che cosa si ritroverà,
sicuramente, da quanto dicono gli esperti scientifici, questo
cromlech dovrebbe proseguire in una zona dentro l'attuale
parcheggio dell'Ospedale di cui non sappiamo ancora granché. Questo
muro sicuramente mi preoccupa, se è il caso chiederò a gente di
competenza o a istituti o a enti che se ne occuperanno in futuro se
è logico deturpare in questo modo un ritrovamento archeologico.
