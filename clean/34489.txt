Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 2258 del 22 febbraio 2012 - Resoconto
OGGETTO N. 2258/XIII - Petizione per la salvaguardia e la
protezione del Prato di Sant'Orso nel comune di Cogne.
Petizione per la salvaguardia e la protezione del Prato di
Sant'Orso.
Espaces nourriciers
"Le principe économique de défendre les zones d'exploitation
rurale, très limitées en montagne, a poussé les gens à construire
les maisons hors des espaces nourriciers.
Un exemple magnifique nous est offert par le village de
Cogne. Le grand plateau herbeux de Saint-Ours est resté
complètement libre de toute construction. Aujourd'hui, pour
préserver cet élément de beauté du danger de la spéculation, de
l'émiettement et de l'individualisme forcené, on a dû taxer de
servitude "non aedificandi" tout le plateau.
Cette mesure de sauvegarde a permis d'éviter l'atomisation de
cette merveille.
Au principe économique, sauveur du magnifique plateau herbeux
de Cogne, on a jumelé aujourd'hui le principe esthétique.
Ce qui n'est pas beau est rarement bien".
Jean-Jacques de la Sapinière
Pseudonimo del Professor Robert Berton 1909-1998, cofondatore
dell'Union Valdôtaine (13 settembre 1945).
da Le Peuple Valdôtain, 20 février 1958
In seguito ad un lungo e complesso iter burocratico, in
seguito ad una procedura impropria compiuta dall'amministrazione
comunale di Cogne di reiterazione dei vincoli decaduti, in
concomitanza con le attuali norme urbanistiche, una porzione del
Prato di Sant'Orso è oggi edificabile.
Una situazione che ha trovato risonanza su varie testate
giornalistiche e in particolare su La Stampa del 19 agosto del
2011.
Il prato di Sant'Orso è elemento identitario, caratterizzante
il paese di Cogne. Nel passato è stato un "espace nourricier"
importante per tutti i cogneins e oggi continua a esserlo, anche
per la sua bellezza e integrità. Rompere il vincolo a favore di
pochi significa creare un precedente con conseguenze future per la
comunità.
Pertanto, con la seguente petizione sottoscritta da 2.144
cittadini, si vuole sottoporre all'attenzione di tutti gli organi
competenti la necessità di salvaguardia del suddetto Prato con
l'esplicita richiesta di adottare ogni azione ed iniziativa volta a
far valere, nell'immediato e per il futuro, il vincolo di assoluta
inedificabilità.
Alla presente alleghiamo la raccolta firme e ringraziamo
anticipatamente per l'attenzione alla nostra istanza, certi di
ottenere la dovuta e necessaria considerazione.
Seguono le firme di 2.137 cittadini
(omissis)
Presidente
- La parola al Consigliere Comé.
Comé (SA-UdC-VdA)
- Grazie Presidente.
La III Commissione ha ricevuto la petizione, che è stata firmata
da 2.137 cittadini, che chiedeva la salvaguardia e la protezione
del Prato di Sant'Orso nel comune di Cogne. Come tutte le
petizioni, la III Commissione ha istruito tutta una serie di
audizioni con i vari soggetti interessati all'oggetto della
petizione. Abbiamo sentito in modo particolare alcuni firmatari
della stessa, fra questi: le signore Patrizia Glarey, Lea Ruffier,
Valentina Elter, il signor Oreste Gérard, il signor Franco Allera,
Sindaco del Comune di Cogne, e la signora Chantal Burland,
Assessore del Comune di Cogne. Infine abbiamo sentito il dottor
Roberto Domaine, Soprintendente ai beni ed alle attività culturali,
il signor Carlo Salussolia, Direttore della Direzione tutela dei
beni e la dottoressa Chantal Trèves, Direttore della Direzione
pianificazione territoriale dell'Assessorato ambiente e
territorio.
Non sto qui a leggervi tutti i passaggi, anche perché ognuno di
voi ha ricevuto il documento, pertanto avrà avuto la possibilità di
dare lettura alle diverse posizioni. Pertanto riporto solo alcuni
passaggi importanti, dove veniva richiesto il vincolo da parte
della signora Glarey, prima firmataria, di inedificabilità per
quella porzione di prato che attualmente ne è esclusa, al fine di
evitare che l'integrità del prato venga compromessa. Questo era il
principio ispiratore da parte di tutti i firmatari, chiedevano
questa attenzione da parte dell'Amministrazione regionale; in
particolare veniva richiesta la revisione della legge regionale n.
11/1998, la modifica, nello specifico, dell'articolo 90ter per
quanto riguarda gli ampliamenti delle strutture ricettive in
deroga. Ho citato prima il numero dei firmatari; vorrei solo
evidenziare come su questo numero 406 sono residenti a Cogne e
1.738 erano invece firmatari provenienti da zone fuori da Cogne,
quindi turisti e residenti in altri comuni.
Per quanto riguarda la posizione del Sindaco, questi ha
illustrato i contenuti della deliberazione adottata dal Consiglio
comunale in data 17 agosto 2011, quando erano emerse le prime
richiesto di ampliamento nella zona del prato per quanto riguarda
le due strutture alberghiere. Ha fornito tutte le informazioni in
merito alla tipologia di interventi che verranno realizzati sia
dall'Hôtel Bellevue sia dall'Hôtel Sant'Orso. Ha ripercorso le
tappe che hanno portato all'approvazione del piano regolatore
comunale, sottolineando i vari passaggi che si sono susseguiti fino
all'ultimo periodo.
Come vi avevo anticipato, la commissione ha audito il dottor
Roberto Domaine ed il dottor Salussolia, che hanno riferito come il
Prato di Sant'Orso sia gravato da due vincoli: il primo, di tipo
paesaggistico, che non prevede l'inedificabilità ma subordina
l'edificazione al rispetto di alcune condizioni e, il secondo
vincolo, derivante dall'articolo 40 del PTP, che stabilisce
l'inedificabilità con l'esclusione di alcune infrastrutture rurali
e dell'ampliamento di strutture già esistenti.
Abbiamo poi audito la dott.ssa Trèves, che ha ripercorso le
tappe che hanno determinato l'attuale situazione, evidenziando che
il piano regolatore vigente nel Comune di Cogne risale al 1989, che
i vincoli apposti con lo stesso sono decaduti e che la loro
reiterazione non è possibile. Ha riferito poi dell'ipotesi della
realizzazione di una centralina idroelettrica lungo il torrente
Valnontey, per la quale è stato preliminarmente posto un quesito
all'ufficio VIA. Ha fornito alcuni chiarimenti in merito
all'apposizione dei vincoli finalizzati all'esproprio, evidenziando
che dopo i primi cinque anni il Comune deve corrispondere un
indennizzo al proprietario del terreno, ed ha ribadito che tali
vincoli possono essere apposti esclusivamente sui terreni non
edificati, e pertanto non possono avere alcun riflesso sugli
interventi proposti dalle due strutture alberghiere.
Detto tutto questo, la commissione, all'unanimità, ha preso atto
di due punti: uno riguarda la lettera a) del comma 2 dell'articolo
40 delle norme di attuazione del PTP che rileggo per il Consiglio:
"non sono consentite edificazioni, né realizzazioni di
infrastrutture, salvo quelle inerenti alle attività agricole
-
fra l'altro nel Prato di Sant'Orso, come sapete, è avvenuta nella
parte verso Valnontey -
comprese le ricomposizioni fondiarie che
non comportino radicali modificazioni del suolo o delle masse
arboree esistenti, e quelle indispensabili per ripristinare,
riqualificare, recuperare o razionalizzare gli usi e attività in
atto o per eliminare elementi o fattori degradanti o per migliorare
la fruibilità degli elementi costitutivi dello specifico interesse
delle aree".
Abbiamo anche preso atto che il Consiglio comunale
di Cogne, riunitosi in data 3 febbraio 2012, ha adottato una
delibera consiliare con la quale si approvano alcuni punti
finalizzati alla salvaguardia del Prato di Sant'Orso, come
richiesto dai firmatari della petizione.
All'unanimità, ribadisco, la commissione ha sottolineato: primo,
che non esiste un vincolo di inedificabilità assoluta, se non in
astratto, nell'ordinamento giuridico sia statale che regionale,
tant'è vero che nella delibera del Consiglio comunale di Cogne
chiedono l'inedificabilità salvo per una serie di attività che il
Comune intende realizzare; secondo, che anche qualora la zona
oggetto degli interventi di ampliamento fosse stata ricompresa
nell'area assoggettata al vincolo dell'articolo 40 soprarichiamato,
le opere edilizie - che sottolineo sono opere che hanno riguardato
solo l'interrato - potevano comunque essere assentite. Grazie.
Presidente
- La parola al Consigliere Donzel.
Donzel (PD)
- Grazie Presidente. Cari colleghi, ringrazio
il Presidente Comé per aver ricostruito e ripercorso con
correttezza una discussione che abbiamo condiviso. Mi permetto solo
di far rilevare alcune questioni. Intanto l'importanza del problema
sollevato dai cittadini attraverso una raccolta di firme, che ha
dimostrato ancora una volta come la collaborazione fra la politica
e la cittadinanza sia uno strumento sempre più indispensabile.
È vero che non è stata rilevata - lo condivido assolutamente -
alcuna mancanza da parte del Consiglio regionale e quindi abbiamo
condiviso all'unanimità di ribadire alcuni principi, ma è altresì
vero che il problema sollevato dai cittadini esisteva, era reale, e
credo che più di tutti sia stato illuminante l'intervento della
dott.ssa Trèves, la quale, senza messi termini, già in una
relazione firmata dall'Assessore Zublena, ci ricordava come appare
necessario che il Comune predisponga con la massima urgenza la
variante sostanziale generale del PRG in recepimento del PTP e
della legge n. 11/1998, in quanto solo la definizione della
zonizzazione e l'individuazione delle destinazioni d'uso potranno
assicurare tutta la necessaria tutela richiesta per il Prato di
Sant'Orso. Quindi un soggetto è tutelato ad agire, è il Consiglio
comunale di Cogne, si può intervenire, non certo con valore
retroattivo e quindi senza incidere su diritti acquisiti da parte
di alcuni cittadini, ma questa richiesta spontanea della
popolazione trova un preciso riscontro a cui la politica può far
fronte.
Credo che la commissione, diretta dal Presidente Comé, abbia ben
condotto questa indagine, facendo emergere con chiarezza gli
elementi della discussione ed abbia permesso ai cittadini di far
capire come sia importante una vigilanza costante sul proprio
territorio. Le leggi che sono state approvate dal Consiglio
regionale avevano la finalità di favorire uno strumento turistico,
non avevano l'intenzione di alterare un territorio, ma se su quel
territorio non c'è chiarezza su quali sono le parti che devono
essere preservate dallo sviluppo edilizio, ci possono essere - come
in questo caso - dei conflitti che pongono in contrasto le
aspettative della popolazione con lo sviluppo della normativa in
essere.
Noi pensiamo che il Consiglio comunale di Cogne, agendo
tempestivamente ora a tutelare quella parte che poteva essere
soggetto ad interventi, faccia un'operazione corretta. Credo che da
qui venga un insegnamento importante, che la vigilanza dei
cittadini sul proprio territorio possa portare anche la politica a
fare delle scelte conseguenti. Da questo punto di vista la
soddisfazione: perché si condivida all'unanimità che i prati di
Sant'Orso siano un bene collettivo che va preservato in tutti i
modi.
Presidente
- Se non ci sono altri interventi, il
Consiglio prende atto della petizione.
Il Consiglio
Premesso che:
- in data 28 novembre 2011 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 2.137 cittadini, per richiedere la salvaguardia e
la protezione del prato di Sant'Orso nel Comune di Cogne.
- a norma del suddetto articolo 36, l'Ufficio di Presidenza,
con deliberazione n. 161/2011 del 2 dicembre 2011, nel decidere
sulla ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione in quanto legale rappresentante della Regione,
all'Assessore al territorio e ambiente, in quanto competente in
materia urbanistica, e alla Commissione consiliare competente
Assetto del territorio.
- l'Assessore al territorio e ambiente, con lettera in data
11 gennaio 2012, prot. n. 312/TA, ha provveduto a fornire delle
precisazioni in merito alla petizione in oggetto.
- il Presidente della Commissione consiliare permanente
"Assetto del territorio" con lettera in data 13 febbraio 2012,
prot. n. 1120, ha comunicato alla Presidenza del Consiglio le
risultanze degli approfondimenti svolti.
Ai sensi del quarto comma dell'articolo 36 del Regolamento
interno
Prende atto
della petizione e della documentazione ad essa
relativa
.
