Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 296 del 29 maggio 1981 - Resoconto
OGGETTO N. 296/81 - REVISIONE DELLA LEGISLAZIONE REGIONALE PER
LA RIQUALIFICAZIONE DELLA SPESA. (Approvazione di mozione)
Presidente
- Do lettura della mozione presentata dal
Consigliere De Grandis:
MOZIONE
VISTA la scarsità di risorse finanziarie disponibili e la
conseguente necessità di procedere con urgenza alla
riqualificazione della spesa;
VISTA la legge regionale 15 maggio 1978, n. 12, con la quale
la Regione ha assunto la programmazione come metodo di
Governo;
VISTO il programma operativo esposto dal Presidente della
Giunta all'atto della formazione dell'attuale maggioranza;
VISTO l'elaborato: "Prime indicazioni in merito al piano
regionale di sviluppo", discusso dal Consiglio nell'adunanza del 29
gennaio 1980;
il Consiglio regionale
DELIBERA
1) di impegnare la Giunta ad istituire una apposita
Commissione tecnica, composta da funzionari appartenenti ai diversi
Assessorati, che sulla base dei criteri e metodi di cui agli
allegati documenti, che costituiscono parte integrante della
presente mozione, predisponga una serie di relazioni tecniche
articolate per materia;
2) che le relazioni tecniche, contenenti anche proposte di
revisione delle leggi suffragate da opportuni riferimenti circa il
grado di funzionamento delle stesse, vengano discusse dalle
Commissioni consiliari competenti;
3) che la Commissione I, integrata dai Presidenti delle altre
Commissioni consiliari, esamini le conclusioni e le proposte di
ciascuna Commissione e, fatte le valutazioni che le competono sulla
base delle sue attribuzioni regolamentari, le trasmetta alla Giunta
regionale, al fine di consentire lo svolgimento di un apposito
dibattito consigliare;
4) di impegnare la Giunta regionale, durante tutto il periodo
previsto per l'attuazione delle analisi proposte, a mettere a
disposizione delle Commissioni consiliari, oltre alla Commissione
tecnica di cui al punto 1), qualsiasi collaborazione che si
rendesse necessaria per l'adempimento dei loro lavori.
Allegato
"Revisione delle leggi regionali di spesa; obiettivi e
modalità organizzative per l'attuazione".
PREMESSA
I dati di preconsuntivo relativi alla situazione economica
italiana per l'anno 1980, quali divulgati dal Ministro del Tesoro
nelle recenti comunicazioni rese alle Commissioni riunite Bilancio
e Tesoro del Senato, denotano una situazione negativa e
preoccupante: saldo negativo della bilancia dei pagamenti
nell'ordine di 10 miliardi di dollari; forte aumento relativo della
domanda interna, contrazione delle esportazioni, indebolimento
della lira rispetto a tutte le altre monete, marcato differenziale
del tasso di inflazione fra il nostro paese e i suoi principali
partners commerciali; previsioni di non allineamento del tasso di
inflazione per il 1981; flessione della preferenza agli impieghi
finanziari della ricchezza delle famiglie, con conseguente tensione
circa la possibilità di finanziamento del disavanzo del settore
pubblico allargato.
Tale pesante eredità proveniente dal 1980 e le non rosee
previsioni aggiornate circa il prossimo futuro dell'economia
nazionale giustificano le recenti misure anticongiunturali assunte
a livello centrale dal Governo e richiedono a livello locale uno
sforzo non solo congiunturale di ripensamento e di riqualifica
della politica di bilancio. Tale sforzo deve estrinsecarsi in
un'azione globale intesa da una parte ad agire strutturalmente
sulle evitabili cause di espansione incontrollata della spesa,
soprattutto corrente, e dall'altra incrementare, previa
riqualificazione degli interventi, la spesa per investimenti,
direttamente influente sulla produttività dei diversi settori
economici.
La scarsità delle risorse disponibili a livello nazionale e,
per ciò che qui interessa particolarmente, a livello della nostra
Regione, richiede che nel processo necessario di riqualificazione
sopra descritto vengano recuperati tutti i margini finanziari
scarsamente produttivi e inefficienti per una seria e incisiva
politica di bilancio, con la riconversione e l'utilizzazione anche
di stanziamenti precari da leggi regionali pluriennali
insufficientemente efficaci quali strumenti di politica
economica.
GLI INTENTI
La relazione di bilancio annuale e pluriennale 1981-1983 ha
messo in evidenza alcuni aspetti problematici della situazione
finanziaria e programmatica della Regione: sul versante
finanziario, la scarsità delle risorse su cui la Regione può
contare, almeno in assenza della nuova legge di riparto fiscale che
d'altra parte, data l'accennata situazione economica nazionale, non
è prevedibile nei tempi brevi; sul versante della programmazione
,l'assenza di un piano regionale di sviluppo e/o di piani
programmatici settoriali tali da offrire un quadro chiaro ed
ordinato della futura politica di bilancio della regione
stessa.
Questa carenza è particolarmente apparsa nel documento
poliennale di bilancio ed è d'altronde stata onestamente messa in
luce nella relazione esplicativa.
Ciò non esclude che, già a partire dal corrente esercizio
finanziario, il Governo regionale possa prefissarsi obiettivi
realisticamente perseguibili, indirizzandosi verso una rigorosa
gestione delle risorse prevedibili nel periodo di tempo coperto dal
bilancio pluriennale.
Operando sulla purtroppo non cospicua parte di risorse libera
da impieghi nel medio periodo (si dà atto che parte preponderante
viene assorbita da fondi settoriali vincolati o parzialmente
vincolati da leggi statali, da spese di funzionamento istituzionale
e più limitatamente da annualità derivanti da impegni già assunti)
sembra non più procrastinabile una revisione di tutta la
legislazione regionale di spesa.
Gli scopi di tale revisione legislativa possono essere così
puntualmente e sinteticamente individuati:
1) recupero ed utilizzo di somme autorizzate e finora non
utilizzate, o solo parzialmente utilizzate, in quanto destinate ad
interventi non prioritari, o in quanto recanti stanziamenti
sovrastimati rispetto alle effettive capacità di spesa
dell'Amministrazione o alle necessità finanziarie del
settore;
2) riqualificazione della spesa orientata verso settori non
più prioritari per effetto del mutamento di esigenze di allocazione
delle risorse regionali rispetto alla situazione esistente al tempo
in cui le leggi autorizzative furono varate;
3) revisione generale delle procedure di spesa per quelle
leggi il cui funzionamento dovesse risultare inceppato o rallentato
proprio a causa di procedure troppo macchinose o
inadeguate;
4) determinazione delle procedure per quelle leggi che non
prevedendone alcuna, lasciano eccessivi margini di discrezionalità
all'Amministrazione, a detrimento sia dell'obiettività che dovrebbe
stare a fondamento delle erogazioni, sia delle possibilità di
controllo democratico della gestione delle risorse;
5) razionalizzazione delle procedure intesa a determinare
metodi generali di riferimento per ciascun settore d'intervento,
semplificando sia la gestione della spesa per l'operatore
amministrativo, sia la utilizzazione per i soggetti
beneficiari;
6) instaurazione di un metodo collegiale della spesa tale da
poter eliminare la dicotomia esistente tra gestione "finanziaria" e
gestione "amministrativa" del bilancio, l'una imperniata su una
visione unitaria della finanza regionale, l'altra incentrata
unicamente su un'ottica parziale;
7) eliminazione di interventi duplicativi e non coordinati (a
volte gestiti da centri di spesa differenti) ed eventuale
razionalizzazione attraverso un unico provvedimento legislativo che
indichi chiaramente obiettivi, strumenti e procedure;
8) coordinamento degli interventi regionali con analoghi
interventi statali e comunitari, al fine soprattutto di una
efficace gestione delle assegnazioni statali, per le quali la
Regione dimostra una ridottissima capacità di spesa;
9) proposte per la predisposizione di organici schemi
normativi generali che costituiscono un supporto programmatico
adottabile alle mutabili condizioni finanziarie della
Regione;
10) riformulazione di parte delle leggi regionali di spesa
nell'ottica di un maggiore decentramento agli enti locali (Comuni e
Comunità Montane) tenendo conto anche delle risorse aggiuntive
messe a disposizione da altri centri di spesa (Assegnazioni statali
dirette, mutui con ammortamenti a carico dello Stato, interventi
della cassa depositi e prestiti).
Tale operazione di razionalizzazione della spesa risulterebbe
senza dubbio facilitato dall'esistenza di un piano regionale di
sviluppo; tuttavia la mancanza di quest'ultimo non può essere
addotta quale scusante per un giudizio di non fattibilità
dell'operazione proposta.
La Regione, infatti, con legge 15 maggio 1978, n. 12, ha
assunto la programmazione come metodo di governo e ha individuato
gli strumenti attraverso i quali tale metodo dovrebbe sostanziarsi.
L'Ufficio studi e programmazione economica ha infine predisposto
nel 1979 un documento: "Prime indicazioni in merito al piano
regionale di sviluppo" che può costituire un'utile guida
all'operazione indicata.
ORGANIZZAZIONE E PROCEDURE DI ATTUAZIONE DELLE ANALISI
PROPOSTE
Per l'attuazione delle analisi necessarie alla revisione
delle leggi regionali secondo le indicazioni suggerite
nell'allegato documento "Metodologie di analisi", si propongono le
seguenti procedure:
1) istituzione di apposita commissione tecnica
interassessorile che, sulla base delle indicazioni di cui
all'allegata nota metodologica e in collegamento con le commissioni
consiliari, predisponga una serie di relazioni per materia o
corrispondenti alle competenze delle commissioni consiliari stesse.
Le relazioni dovranno essere presentate entro tre mesi.
2) la Commissione tecnica predispone proposte per la
revisione delle leggi: tali elaborati vengono presentati entro due
mesi a ciascuna Commissione consiliare, quale supporto tecnico per
il successivo processo decisionale che istituzionalmente spetta al
Consiglio.
3) la Giunta, durante tutto il periodo previsto per i lavori
sopraindicati, dovrà mettere a disposizione delle Commissioni
consiliari qualsiasi altra struttura tecnica si renda necessaria,
oltre alla Commissione tecnica prevista al punto 1).
Nota metodologica per la revisione delle leggi regionali di
spesa.
I documenti di base su cui elaborare le analisi proposte
sono:
a) i conti consuntivi (la data di partenza dell'indagine sarà
fissata dalla Commissione tecnica; orientativamente può essere
preso come anno di partenza il 1975);
b) la raccolta sistematica delle leggi di spesa raggruppate
per settori organici di intervento.
Le analisi dovrebbero articolarsi su due livelli, uno
finanziario, l'altro reale.
L'analisi finanziaria metterà in luce lo stato di attuazione
"contabile" di ciascuna legge, elaborando indici significativi
dello stato di attuazione delle leggi: stanziamenti, impegni,
pagamenti, economie, residui.
L'analisi reale metterà in luce lo stato di attuazione fisica
delle leggi, descrivendo per ciascuna di esse gli obiettivi, gli
strumenti, le procedure.
Per stato di attuazione fisica deve altresì intendersi la
descrizione degli interventi realmente realizzati; esempio: numero
di scuole costruite, numero di contributi erogati, con stime
dell'investimento attivato e della sua efficacia (stima dei
moltiplicatori) sulla formazione del reddito settoriale.
L'analisi reale dovrà essere completata dalla verifica delle
procedure al fine di mettere in evidenza i tempi di erogazione
delle somme, l'individuazione degli eventuali tempi morti e
suggerire nuove procedure capaci di accelerare il processo di
spesa.
Le leggi infine dovrebbero essere ripartite sulla base dei
seguenti criteri:
1) se è determinata dalla legge stessa la quota di spesa
annua;
2) se è prevista la prima quota di spesa e viene demandata la
determinazione della quota di spesa per gli anni successivi ad
apposite leggi di rifinanziamento;
3) se si tratta di leggi di spesa annuali che per particolari
esigenze sono state ripetute per più anni;
4) se si tratta di leggi che demandano alle legge di bilancio
la loro quantificazione annuale;
5) se si tratta di leggi che demandano alla legge finanziaria
la loro quantificazione annuale o pluriennale.
Va comunque sottolineata l'opportunità che le analisi sopra
descritte non restino un fatto occasionale e circoscritto a questa
particolare ricerca, ma siano seguite costantemente e aggiornate,
eventualmente a scadenze fisse.
A tal fine sarebbe utile che il personale impegnato in queste
analisi formasse un gruppo di lavoro stabile, con il compito di
effettuare un controllo non solo finanziario, ma anche economico
della spesa regionale. Si potrebbe infine valutare la possibilità
di stabilire l'obbligo della Giunta di presentare relazioni
periodiche contenenti i risultati del gruppo di lavoro sopra
ipotizzato.
Presidente
- La parola al Consigliere De Grandis per
illustrare la mozione.
De Grandis (PRI)
- Credo che i miei interventi in questo
Consiglio dimostrino che non da oggi i repubblicani attribuiscono
al bilancio un profondo significato sia politico che economico, e
riaffermano quindi la loro convinzione che la politica di bilancio
deve essere una occasione non secondaria di recupero di quella
tensione morale che deve accompagnarsi al comportamento del
politico. Da ciò discende la volontà, e quindi la capacità, di
realizzare una politica agricola, industriale e turistica concreta
e non di segno assistenziale.
Nel bilancio del 1981 le risorse sono state distribuite senza un
valido criterio e senza attenersi a un principio programmatore; le
somme sono piovute attraverso aggregazioni di cifre che tentano di
far fronte a tutte le esigenze, tant'è vero che si è preferito
otturare le falle ricorrendo a un indebitamento di 34 miliardi:
indebitamento sulla carta, ed è infatti questo che nessuno intende
contrarre. Ma il bilancio del 1981 sconta, a mio avviso, anche una
certa politica della spesa fatta negli anni passati. La Regione, al
di là di quei vincoli che derivano dalle assegnazioni dei proventi
dello Stato, si è creata vincoli anche nelle assegnazioni libere da
destinazione, vincoli che oggi rendono difficile la lettura del
bilancio in modo corretto; perciò, dichiarare ora la nostra povertà
evidenziando le nostre poche risorse finanziarie, non serve, a mio
avviso; occorreva, invece, che negli anni passati fosse perseguita
una politica diversa da parte di coloro che si preoccupavano di
chiedere interventi in questo o in quel settore che non fossero
disgiunti da un disegno complessivo di obbiettivi e di priorità.
Era necessario capire già allora che questi vincoli ci avrebbero
legato le mani nel futuro, rendendoci impossibilitati ad agire se
non mobilitando oggi ragione, revisione e rigore.
Sulla programmazione si sono scritti e detti fiumi di parole; le
cause della sua inattuazione sono state attribuite alle ragioni più
diverse, ma io credo che il vero motivo della sconfitta del sistema
di programmazione sia squisitamente politico; e cioè il frutto
anche della preoccupazione di soddisfare esigenze di carattere
clientelare e corporativo, soprattutto nei periodi elettorali,
badando non sufficientemente o non badando per nulla, agli
interessi veri e reali della nostra comunità, interessi che
talvolta, specie in momenti come questo, comportano scelte
impopolari. Questo appunto non è diretto all'attuale Giunta, ma a
tutte le forze politiche, presenti in questo Consiglio, che si sono
alternate al governo della Regione. Bene, io credo che questa
situazione obbliga tutte le forze politiche, grandi o piccole che
esse siano, ad un impegno più qualificato in questo Consiglio. Esse
debbono, a mio avviso, improntare costantemente la loro azione
politica non sulla base dei suoi probabili effetti o riflessi
propagandistici sulla opinione pubblica, ma allo scopo di fornire
un contributo reale alla individuazione, allo studio e alla
soluzione dei problemi che travagliano la nostra Regione. E poiché
la situazione economica attuale è senz'altro grave, s'impongono al
Consiglio scelte coraggiose: scelte coraggiose che il Partito
Repubblicano ha voluto indicare alla Giunta e al Consiglio
attraverso la presentazione di questa mozione.
Dalla data di presentazione di questa mozione, in campo
nazionale si sono verificati avvenimenti politici rilevanti, ma di
segno negativo, che tuttavia non solo mantengono l'attualità a
questa mozione, ma addirittura la rendono ancora più valida e
necessaria che non quando è stata presentata.
La proposta, infatti, vuole affrontare in termini politici ed
economici seri e rigorosi sia la situazione attuale di
insufficiente disponibilità finanziaria, sia la situazione
finanziaria più favorevole che si verificherà quando il Parlamento
avrà approvato il nuovo ordinamento finanziario. E questa mi sembra
che sia una preoccupazione anche dell'Assessore alle Finanze,
avendo egli affermato, sia al Convegno dei Sindaci a Saint-Vincent,
sia in quest'Aula nella scorsa seduta del Consiglio, la sua
speranza che le assegnazioni finanziarie che ci sarebbero venute
dal reparto fiscale, non venissero disperse in mille rivoli, ma
fossero impiegate correttamente in modo da lasciare un segno reale
ed efficace nel contesto economico e sociale della nostra
Regione.
Fatte queste considerazioni di carattere generale, non credo sia
necessario illustrare i risvolti operativi e tecnici di questa
mozione, in quanto ritengo che siano stati sufficientemente
chiariti nei due documenti allegati alla mozione stessa. È ovvio
che io sono a disposizione dei colleghi che vorranno indirizzarmi
le loro critiche, le loro osservazioni e le loro domande su questo
tipo di proposta.
Presidente
- È aperta la discussione generale. Nessuno
chiede la parola? Ha chiesto di parlare il Consigliere Tonino. Ne
ha facoltà.
Tonino (PCI)
- La mozione che ha presentato il
Consigliere De Grandis ha, secondo noi, dei contenuti di grossa
rilevanza e che, usando una parola forse abusata, sono indicazioni
anche di un diverso e nuovo modo di governare. Di qui la importanza
che noi diamo al contenuto della mozione e anche al documento che è
allegato alla mozione stessa.
La approvazione di questa mozione credo sia un effetto
importante, perché a nostro avviso, è chiaro come fino ad oggi
questa Giunta regionale, e probabilmente anche altre in precedenza,
si siano comportate e abbiano operato in modo esattamente opposto a
quello che è indicato nel documento che ho appena citato. Elementi
qualificanti, secondo noi, di un diverso modo di governare sono - e
lo abbiamo detto parecchie volte - innanzi tutto la programmazione;
in secondo luogo, una politica di spesa fondata sull'efficienza,
che combatta qualsiasi forma di spreco; in terzo luogo, una
politica di decentramento che esalti la funzione dei Comuni e delle
Comunità Montane e nello stesso tempo rafforzi la funzione di
indirizzo, soprattutto in campo economico, che spetta alla Regione.
Io credo si possa dire che non uno di questi elementi fa parte oggi
del modo di governare della Giunta e credo di non poter essere
smentito su questa semplice constatazione; c'è perciò la necessità
di un cambiamento di metodo. La proposta che è contenuta nella
mozione si ferma, possiamo dire, alla prima esigenza, e cioè quella
di conoscere in modo puntuale come spende e, di conseguenza, come
lavora la Regione e di conoscere l'efficacia, l'efficienza della
spesa regionale. Una relazione di questa natura, da discutere nelle
Commissioni e da discutere anche con proposte operative nella
Commissione Affari Generali in conclusione, credo sia il primo
passo veramente necessario per dare inizio effettivamente a un
diverso modo di gestire il bilancio da parte della Regione. Come
abbiamo detto in sede di discussione del Bilancio regionale, non è
tanto un problema di risorse che in periodi di difficoltà, è
urgente e indispensabile far sì che le spese siano finalizzate, che
ci sia un collegamento diretto fra spesa e programmi - e perciò
programmazione - che si evitino in qualsiasi modo sprechi e ritardi
nella spesa pubblica. Noi siamo convinti che, affinchè siano
evitati gli sprechi, sia necessario spendere sulla base di
indirizzi scelti dal Consiglio regionale e che per evitare ritardi
occorre svuotare la Regione di una serie di piccoli compiti
amministrativi che possono essere svolti dai Comuni e dalle
Comunità Montane.
Ecco, questo è il nostro orientamento, e sulla base di questo
giudichiamo estremamente positivo il fatto che si arrivi in tempi
brevi, così come è richiesto in questa mozione, ad avere un quadro
conoscitivo molto più puntuale e preciso di quello che oggi
possiamo avere.
Presidente
- È iscritto a parlare il Presidente della
Giunta. Ne ha facoltà.
Andrione (UV)
- Noi siamo favorevoli alla composizione di
una Commissione; vorremmo solo fare alcune precisazioni di natura,
direi, tecnica.
Un certo numero di dati, forse ancora incompleti, possono già
essere desunti semplicemente dall'elaboratore che abbiamo:
evidentemente si tratta di porre domande secondo una certa tecnica.
Un'altra questione che è grave, è che, a nostro avviso, non si può
parlare in maniera concreta; per esempio, in uno dei casi in cui la
Amministrazione spende molto male i soldi, è quello delle
sostituzioni: un terzo del bilancio della Pubblica Istruzione va
per sostituire professori, bidelli e personale di segreteria,
assente per motivi di salute più o meno in quella data percentuale;
non è una percentuale solo valdostana, altrove è anche leggermente
più alta, però esiste in coacervo di leggi nazionali che
stabiliscono questi diritti; e dei 46 miliardi per la Pubblica
Istruzione credo che 14 siano stati spesi in questo modo. La realtà
valdostana è quella che è, non si può delegare ad altri enti la
funzione specifica della Regione, che è un ente operativo.
Ma detto tutto questo, ci sembra che una serie di dati tratti da
quelle che sono le possibilità attuali della Regione e la loro
organizzazione secondo uno schema logico, possa aiutare e
permettere al Consiglio regionale di fare una discussione concreta
sulle differenti qualità della spesa e su alcuni aspetti che
possono essere migliorati. Ecco, io direi di approvare la mozione
così com'è, di dare attuazione a questa Commissione e di cominciare
a raccogliere materiale magari istituendo anche una Commissione del
Consiglio regionale per essere sicuri che si mantengano i contatti
e per non lasciare il lavoro nelle mani di una Commissione di soli
tecnici; questo possiamo farlo senza bisogno di modificare la
mozione. Dopo che il Consiglio regionale avrà discusso di questa
mozione, sarà possibile parlare di quanto è detto nell'allegato
documento, e cioè del gruppo di lavoro stabile e altre cose di
questo genere, che probabilmente richiedono già un passo successivo
e un differente assetto anche della spesa e della organizzazione
della Regione.
Bisogna tenere presente, infine, un'ultima questione: alla spesa
deve essere conservata, comunque, una certa elasticità perché,
anche se io capisco le intenzioni di chi vorrebbe che tutto fosse
prevedibile e razionalizzato, un'Amministrazione è fatta anche per
avere la possibilità di spendere in maniera elastica. E alcune
discussioni che si sono avute ultimamente, come pure l'idea di
passare dal bilancio di competenza al bilancio di cassa, con delle
affermazioni sovente contrarie a quanto è richiesto in questo
documento, e cioè chiarezza nella spesa, vengono proprio da questa
necessità della immediatezza della risposta dell'Amministrazione ai
bisogni posti dalla vita corrente.
Dunque, noi approviamo la mozione; vorrei però pregare il
proponente, che deve aver approfondito a parte questi temi, di
venirne a parlare con me, per studiare insieme la struttura della
Commissione, perché questa nomina credo che sia di competenza del
Presidente della Giunta in quanto investe direttamente temi di
amministrazione. Il Presidente del Consiglio relazionerà poi al
Consiglio su come è stata fatta la nomina, su quali sono stati i
compiti affidati immediatamente alla Commissione e su quali saranno
poi i futuri sviluppi.
Presidente
- Altri intendono prendere la parola? Nessuno
chiede la parola prima della chiusura della discussione generale e
quindi dell'intervento del Consigliere De Grandis?
A conclusione del dibattito, la parola al Consigliere De
Grandis.
De Grandis (PRI)
- Sono molto soddisfatto di quanto ha
detto il Presidente della Giunta a nome della maggioranza e anche
di quanto ha detto il Consigliere Tonino a nome del Partito
Comunista. È giusta l'osservazione che questi mi ha fatto
sostenendo che si tratta di un primo passo, di una proposta forse
monca; d'altra parte non ho voluto di proposito completarla fino in
fondo, sia perché sarebbe stato un compito abbastanza difficile da
affrontare, sia perché non ho voluto commettere un peccato di
presunzione. Mi pare che l'avere la possibilità di conoscere con
una certa chiarezza la situazione attuale di tutte le leggi di
spesa, possa mettere poi il Consiglio in condizioni di fare le sue
valutazioni di carattere politico ed economico, e quindi di
assumere tutte quelle decisioni che riterrà opportune per una
migliore gestione del bilancio, per un più efficace intervento
anche economico nel contesto sociale della nostra comunità. Mi
rendo perfettamente conto - e mi pare di averlo scritto anche nel
documento che indicava le procedure da seguire - che le attuali
disponibilità della Regione sono estremamente scarse, le spese di
funzionamento istituzionale siamo ben lontani dal pensare di
poterle toccare o di volerle diminuire perché sono fondamentali al
buon andamento della Regione; ma proprio perchè siamo in questo
momento di particolari ristrettezze, la massima cautela nel cercare
di eliminare ogni spreco, piccolo o grande io ritengo sia
importante, e il Presidente Andrione come il Consigliere Tonino me
ne hanno dato atto. Sono anche d'accordo con il Presidente della
Giunta quando dice della necessità di mantenere una certa
elasticità di spesa; eh, ci mancherebbe altro che noi dovessimo
fare un bilancio così rigido da non poter fare fronte a tutte le
necessità che si possono verificare, impreviste o imprevedibili
addirittura, perché tutto può avvenire; anche una calamità
metterebbe subito in difficoltà la Giunta regionale. Dunque,
elasticità di spesa sì, ma vanno individuati tutta una serie di
interventi predisposti in modo tale da fornire le risposte che
vogliamo effettivamente dare quando impegniamo denaro pubblico in
una determinata direzione, in un determinato modo. Sono quindi
soddisfatto; mi presenterò senz'altro al Presidente della Giunta
per concordare le modalità di costituzione della Commissione, e mi
metterò a sua disposizione senza nessun limite, perché credo in
questa proposta e farò tutto quello che, per quanto dipende da me,
sarò in grado di fare.
Presidente
- Metto in approvazione la mozione del
Consigliere De Grandis.
Esito della votazione:
Presenti: 25
Votanti: 24
Maggioranza: 13
Astenuti: 1 (Consigliere Tamone)
Favorevoli: 24
Il Consiglio approva.
Presidente
- Passiamo all'esame dell'oggetto al punto 25
dell'ordine del giorno.
