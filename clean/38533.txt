Classificazione
AGRICOLTURA
BILANCIO E CONTABILITA' REGIONALE



Oggetto del Consiglio n. 2055 del 21 aprile 2016 - Resoconto
OGGETTO N. 2055/XIV - Reiezione di risoluzione: "Reperimento
delle risorse per il risarcimento degli agricoltori per la mancata
erogazione della misura 10.1.3 prevista dal PSR per le annate 2015
e 2016".
Viérin M. (Presidente) -
Punto all'ordine del giorno n.
48.02, la parola al collega Grosjean.
Grosjean (UVP) -
Oggi abbiamo qualche minuto in più,
rispetto a ieri con il
question time
, per approfondire ciò
che è successo con le misure agroambientali. Facendo una
riflessione partendo un po'più da lontano, il PSR ha al suo interno
una parola che è "sviluppo". Quindi quando si definisce il PSR
(Piano di sviluppo rurale), il compito della politica è dare delle
indicazioni su che tipo di sviluppo vogliamo dare alla nostra
agricoltura. I tecnici poi devono mettere in pratica le volontà
politiche per cercare di dare uno sviluppo a questa agricoltura.
Leggendo le misure agroambientali, e rileggendole diverse volte, mi
è parso di cogliere una sensibilità. Sembrerebbe che finalmente sia
stata presa la decisione di andare verso l'agricoltura biologica, e
questo mi trova perfettamente d'accordo.
Si individuano degli obiettivi, c'è un percorso, c'è una
sensibilità di mercato - siamo una regione che produce prodotti di
nicchia, ce lo diciamo spesso e volentieri - il mercato di nicchia
si sta sviluppando in queste direzioni e quindi ben vengano delle
misure favorevoli!
Però attenzione, non è così semplice. L'agricoltura biologica è
più complicata dell'agricoltura convenzionale, va programmata. É
vero che ci sono delle aziende che hanno fatto delle scelte per
conto loro, ma se indicativamente diamo questo
input
a chi
progetta il PSR, dobbiamo lavorare dall'altra parte. Quindi è qui
l'inghippo. Non diciamo niente e mettiamo delle misure. Non diamo
alcuna indicazione, facciamo finta che tutto vada come sta andando,
proviamo a mettere delle misure di sostegno agroambientale e
immaginiamo cosa può succedere. Mettiamo delle misure con delle
restrizioni che vanno benissimo, ma per chi ha già fatto la scelta,
per chi è già passato in agricoltura biologica.
Ma allora diciamolo: nei cinque o nei sette anni del Progetto di
sviluppo rurale vogliamo portare l'agricoltura della Valle d'Aosta
in una certa direzione; impostiamo tutto il lavoro politico, dei
tecnici, dei vari funzionari degli uffici in questa direzione.
Attiviamo le nostre teste pensanti, abbiamo l'Institut Agricole,
abbiamo l'Università della Valle d'Aosta, lavoriamo in questa
direzione per arrivare ad un'agricoltura di nicchia. Vediamo gli
attacchi che ci sono tutti i giorni sul
made in Italy
,
sull'agricoltura normale con prodotti contraffatti che arrivano da
tutte le parti del mondo, camuffati da prodotti italiani, sovente
anche pericolosi per la salute pubblica, perché provengono da paesi
dove hanno regole e metodi di produzione completamente diversi dai
nostri.
Ci vogliamo qualificare? Benissimo. Facciamo questo passo, ma
non possiamo farlo di nascosto senza dire niente a nessuno,
mettendo delle misure e poi improvvisamente dire che per il 2017
apriremo di nuovo. Allora non c'era la volontà politica di andare
in questa direzione, se per il 2017 cercheremo di nuovo di aprire o
di modificare queste misure.
É questa mancanza di idee, di chiarezza e di programma che manca
all'agricoltura della Valle d'Aosta. É chiaro, io idealmente
condivido queste misure, ma non le posso sostenere, perché il mondo
agricolo è stato trattato in modo incredibile. Un momento fa mi
telefonava un viticoltore che era al suo CAA dove ha scoperto che
non si può più fare la denuncia, ma nessuno gli aveva detto
niente.
La comunicazione. Assessore! Usate un po'questi giornali, usate
un po' la comunicazione per dire cosa sta succedendo, cosa si fa.
La gente sta cadendo dalle nuvole, è questo che fa arrabbiare e che
indispettisce e che allontana il mondo agricolo dalla politica e
dal sistema di amministrare. Non è sufficiente che ci siano alcune
aziende che vanno per conto loro, che magari hanno anche dei buoni
risultati, dobbiamo creare un sistema. Il sistema Valle d'Aosta
verso il biologico avrebbe un gran senso, abbiamo un clima
estremamente interessante che ci permette veramente di fare questo,
potremmo legarlo al turismo, e quindi ben venga il marchio che
magari porta dentro anche questo sistema di fare agricoltura. Però
dobbiamo avere chiarezza, dobbiamo dirlo e dobbiamo spiegarlo. Non
possiamo ad ogni momento, ad ogni alzata di scudi cambiare
proposta, dire: "non è più così, è il contrario".
Per tornare al vero motivo della risoluzione, io credo che gli
agricoltori, i viticoltori, i frutticoltori, gli orticoltori che
perderanno per due anni almeno la possibilità di aderire e di avere
un sostegno per queste misure, vengano risarciti e quindi chiediamo
al Governo di impegnarsi a trovare le risorse - anche se sono
poche, come mi ha riferito l'assessore - per limitare i danni
arrecati a queste aziende.
E questa è solo la prima fase, la fase economica. I danni della
fase mediatica li aspettiamo perché quelli purtroppo arriveranno e
saranno devastanti, perché usciremo su tutti i giornali, su tutti
gli organi di comunicazione come l'unica o perlomeno l'ultima
regione sensibile verso un'agricoltura sostenibile, verso
un'agricoltura sempre più rivolta verso l'ecologia, il biologico,
il rispetto dell'ambiente.
Quindi questa è la prima parte di danno. La seconda, non so
quando, ma sicuramente a breve arriverà.
Presidente -
La parola al collega Chatrian.
Chatrian (ALPE) -
Due considerazioni su questa
risoluzione. Mi corregga l'assessore se non sono precisissimo su
questioni che cerco di portare all'aula. Questo problema è emerso
in queste settimane e riguarda la domanda 2015 e 2016. Primo
concetto.
Secondo. Chi ha convertito il vigneto "a bio", non è coinvolto.
Tutti gli altri sì. La Valle d'Aosta non ha un disciplinare per le
tecniche agroambientali. C'è un cappello, perché ci sono delle
premesse, la Comunità europea ragiona a strati e soprattutto
ragiona a misure. Ma le nostre aziende possono essere inserite
all'interno di queste misure? La questione è questa. Pertanto non
solo i viticoltori, ma anche i frutticoltori valdostani, a oggi
(2015/16), non possono accedere alle misure agroambientali previste
dal PSR, così com'è. Hanno fatto la domanda, ma voi probabilmente
non potrete dare risposte. In altre parole, c'è la distinzione tra
attività ordinaria e attività agroambientale con ricadute positive
per l'ambiente che giustifichino la riscossione di un premio
supplementare.
Provo a semplificare il quadro. Il Piemonte, perché dobbiamo
guardare cosa fanno gli altri, ha un disciplinare e infatti i
viticoltori non hanno questi problemi. Hanno l'accesso. Cioè a
domanda, l'assessorato all'agricoltura può erogare l'aiuto. Non il
contributo. Da noi, no. Qualcosa non ha funzionato. Io non so chi,
il decisore politico? Chi indirizza politicamente? Chi deve dare
gambe?
Io penso che le due cose devono andare di pari passo. Teste
pensanti da una parte, teste pensanti dall'altra, l'obiettivo è
utilizzare al meglio le risorse. Ma soprattutto le aziende
valdostane hanno fatto le domande per il 2015/16, domande che lei
non potrà onorare. E lei oggi ci dirà che lo faremo per il 2017. Ma
sul 2015/16? Questa è la sintesi sulla risoluzione che viene
presentata dai colleghi e che noi come gruppo sosterremo, anche
perché ieri abbiamo affrontato diverse volte proprio questo tema e
non possiamo più permetterci di perdere queste occasioni.
Altrimenti c'è un'altra regia, un'altra strategia, quella che si
diceva poc'anzi: convertiamo tutte le aziende in bio, ma poi
facciamo accedere queste aziende alle misure bio. Altrimenti,
des deux l'une
sempre, creiamo le illusioni e poi non potete
dare gambe perché manca il cappello, manca il piano, manca la
previsione.
Noi speriamo come gruppo ALPE che il Governo regionale approvi
questa risoluzione, ma non solo, che cerchi di reperire dal punto
di vista amministrativo e politico le risorse per finanziare gli
aiuti, dato che queste aziende hanno fatto domanda, perché potevano
farlo, ma c'è stato qualcuno che invece non ha preparato il
terreno, ecco perché il 2015/16 non è coperto dal punto di vista
finanziario e non si può rispondere positivamente.
Presidente -
Non ci sono altri interventi, chiudiamo la
discussione generale. Per la replica, la parola all'assessore
Testolin.
Testolin (UV) -
Ho ascoltato con molta attenzione gli
interventi, soprattutto di Grosjean, -
che è del settore,
quindi abbiamo avuto modo di confrontarci anche in una riunione di
questa settimana - e ho apprezzato un paio di passaggi, tra i quali
quello della conversione al biologico. E le cose che ha detto sono
evidentemente condivisibili. La nostra regione può identificarsi
per certi versi come una regione pilota in certi ambiti, per una
serie di scelte non solo aziendali ma anche istituzionali.
Quello che è anche vero, è che non si può passare di colpo da un
certo tipo di attività attente all'ambiente a un'attività che sia
subito biologica. Ci sono dei passaggi in cui le aziende devono
andare ad attuare delle pratiche tempo per tempo più onerose dal
punto di vista dell'attività, in quanto devono essere più attente
all'utilizzo delle sostanze e quant'altro. Io ieri ho cercato di
tracciare le motivazioni che hanno portato alla costruzione di una
misura che dovrebbe permettere di remunerare i frutti-viticoltori
in funzione di impegni che hanno assunto, quindi in funzione di
maggiori oneri in senso finanziario o di ore lavoro che necessitano
per svolgere determinate pratiche agronomiche.
Così com'è emerso anche all'interno della riunione, come ho
spiegato ieri nella domanda a risposta immediata, la Regione Valle
d'Aosta è deficitaria di un disciplinare completo della produzione
integrata regionale, che consisterebbe nel passaggio da
un'agricoltura attenta, ma non codificata, a delle impostazioni
agronomiche nel loro complesso e a un'agricoltura biologica, che
invece è più importante.
Uno può aderire, però deve andare a fare delle cose che in Valle
d'Aosta sono poco opportune, poco praticabili o troppo onerose da
un punto di vista della scelta; la motivazione per cui non si è
riusciti a inserire delle misure meno importanti di quelle
richieste consiste nel fatto che il passaggio avrebbe dovuto essere
una via di mezzo, così com'è stato fatto in altre regioni. Di
fatto, il Piemonte. Scelta che però non si è potuta mettere in
campo per la mancanza della sezione relativa alle pratiche
agronomiche che doveva essere autorizzata dal Ministero per poter
essere applicata anche al PSR.
Quindi evidentemente, dopo un confronto con i
frutti-viticoltori, andremo a sanare questa deficienza
per
permettere questo
step
, questo passaggio, che, come
giustamente accennato in precedenza dai colleghi, vuole
accompagnare gradualmente la fruttiviticoltura valdostana a questo
approccio più attento all'utilizzo delle sostanze chimiche e alle
pratiche che si avvicinano sempre di più al biologico e che pagano
anche dal punto di vista della possibilità di spendersi una pratica
ambientalmente sostenibile. Pratiche che sono in qualche modo già
avviate sul nostro territorio. Quello che manca è una
formalizzazione delle stesse.
E questo sarà il lavoro che dovremo mettere in piedi per sanare
questa mancanza, che ci ha portati a una
impasse
che
comporta degli obblighi in questo momento troppo importanti e non
sottoscrivibili da parte dei frutti-viticoltori.
Per quanto concerne invece i passaggi meramente amministrativi,
evidentemente gli aspetti di coinvolgimento delle parti sociali
sono stati effettuati nella loro formalità attraverso le
pubblicazioni sul sito, piuttosto che con il coinvolgimento dei
rappresentanti all'interno delle discussioni del partenariato, ma è
mancato un confronto puntuale e anche più tecnico che avrebbe
permesso di dirimere in precedenza questo tipo di valutazioni che
poi ci hanno portato a inserire, anche per riuscire a chiudere il
PSR nel suo insieme, delle misure che fossero accettate da
Bruxelles in assenza di un documento che permettesse di trovare
delle soluzioni intermedie.
Quindi l'impegno, un impegno politico, da parte
dell'assessorato, consisterà innanzitutto nel lavorare per creare i
presupposti, perché si creino delle misure 10.1.3 a partire dal
2017 che tengano effettivamente conto delle situazioni intermedie,
con delle remunerazioni che saranno evidentemente non quelle
riconosciute nelle annualità passate per lo stesso tipo di pratica,
ma saranno in linea con quelle approvate in altri PSR, quindi di
poco meno della metà del complessivo che ci è comunque stato messo
a disposizione nelle misure agroambientali per la frutta e per la
vite dal PSR della Valle d'Aosta.
Io non ho detto che siano pochi soldi, ho detto che erano
inferiori a quelli che erano stati annunciati. Non sono mai pochi,
sono sempre tanti in questo periodo i soldi che sono a
disposizione, sono sempre importantissimi soprattutto.
Invece l'impegno è che le risorse che non hanno fatto parte di
premialità per questi due anni, vengano comunque mantenute e
garantite al settore della fruttiviticoltura, una volta
quantificato a partire dal prossimo anno quanto potranno essere
valutate a seconda delle adesioni per quelle che saranno le
opportunità di sottoscrivere questa misura.
Questo è l'impegno che possiamo prenderci in carico e del quale
ci faremo garanti, anche attraverso un confronto costante con le
associazioni per riuscire, sempre tramite il PSR, a garantire che
queste risorse - che siano cento, duecento, trecento all'anno ­ che
erano destinate a questo tipo di attività, vengano mantenute nel
settore.
Questo è l'impegno che possiamo assumerci. In merito alla
risoluzione, la posizione sarà invece quella di un'astensione.
Presidente -
La parola al consigliere Grosjean.
Grosjean (UVP) -
Un po'di delusione è dire poco. Diventa
difficile credere che questo
budget
non utilizzabile nel
2015 e nel 2016 venga messo a disposizione negli anni successivi.
Secondo me non ci siamo, Assessore. Credo poco a questa
possibilità. Credo poco, sennò saremmo degli strateghi veramente di
prima linea a trovare delle misure meno restrittive per farci dire
di sì dalla Comunità europea. Ci hanno già detto di no una volta,
quindi non so come riusciremo a venirne fuori. Io ho paura che
queste misure siano definitivamente perse, non solo per il 2015 e
il 2016.
E mi dispiace molto per il 2015, perché la gente è andata a fare
la domanda al proprio centro di assistenza tecnica: i CAA, i
coltivatori diretti, i CIA, tutte queste organizzazioni che se ne
occupano, sentendosi dire: "tanto non cambia, più o meno è come il
vecchio PSR, quindi se adotti le stesse tecniche dell'anno prima,
non ci sono problemi, puoi tranquillamente fare domanda". E, dopo
un anno, sono andati a vedere e si sono sentiti dire di no. É
passato un anno, nessuno ha detto niente. Le domande del 2015 le
abbiamo fatte l'anno scorso in questi giorni, quelle del 2016
scadono in Valle d'Aosta, per quanto riguarda alcune
organizzazioni, domani, il 22, per avere ancora qualche giorno
utile, perché scadono il 15 maggio effettivamente, ma giustamente
non aspettiamo l'ultimo giorno. Quindi un anno dopo arrivi lì,
convinto di aver fatto del tuo meglio, magari addirittura hai fatto
qualcosina in più rispetto all'anno prima per andare verso queste
tecniche di coltura rispettose dell'ambiente, e ti senti dire di
no.
Anzi, ti dicono di cancellare la domanda del 2015, perché
altrimenti, in caso di controllo, si deve restituire il contributo,
con il rischio di pagare anche una sanzione. Solo il 10 percento
delle aziende sarà oggetto dei controlli, speriamo che capitino
alle aziende che sono a posto, che magari sono certificate
biologico, quelle non hanno problemi. Ma potrebbe accadere ad
aziende che non sono ancora certificate e che stanno seguendo un
percorso per avvicinarsi, aziende che andrebbero sostenute anche a
livello di informazione, quindi l'ufficio fitopatologico dovrebbe
lavorare anche in questa direzione, non solo limitarsi a dire che
si applicano le norme nazionali, che impongono i trattamenti come
da direttiva, e del resto non se ne preoccupano. Io vorrei un
po'più di brio in questi uffici. Guardare un po' al futuro,
guardare cosa sta succedendo nel mondo invece di dormire per degli
anni. Ma qui la colpa è un po'anche sua, Assessore.
Piccolo, brevissimo passaggio sulla gestione dei reflui nelle
stalle: 29 settembre 2015, a oggi zero risposte. Altre regioni
stanno lavorando e stanno sviluppando tutta una serie di strategie
che veramente scopriremo a breve. C'è da ridere. Vorrei veramente
che si lavorasse per dare delle indicazioni su cosa debbano fare
questi agricoltori che, oltre a non prendere i soldi, stanno
aspettando delle informazioni su come devono comportarsi per quanto
riguarda la gravissima problematica sollevata anche l'altro giorno
dai viticoltori, ovvero la flavescenza dorata, che sta diventando
veramente un problema grave. Non c'è informazione, non si sente
alcuna comunicazione, non c'è un giornale che parli di queste
problematiche. Ci sono giornali che hanno delle pagine agricole,
parlano solo di sport e non parlano mai di problemi pratici di
agricoltura. Quindi proviamo a dare anche tramite gli organi di
informazione un po' più di informazione ai nostri viticoltori e ai
nostri frutticoltori, perché così stiamo andando veramente alla
deriva. Perderemo questi soldi, ormai tanto siamo tutti rassegnati,
non ci resta che piangere in questa valle.
Presidente -
La parola al consigliere Chatrian.
Chatrian (ALPE) -
Assessore, non solo è debole la sua
difesa, ma ci ha trasmesso proprio la rassegnazione totale. Perché
non dire neanche: "Abbiamo sbagliato"? In politica ci sono dei
momenti dove bisogna dire: "abbiamo sbagliato, vi abbiamo fatto
perdere dei soldi, troveremo almeno delle piccole toppe". Almeno
quello.
Per il 2017 abbiamo ancora nove, dieci mesi davanti per trovare
potenziali altre soluzioni, difficili sicuramente. Ma su quello che
è il passato è andata male. Non siamo stati bravi. Almeno quello.
Io penso che sia la cosa minima, normale. "Non siamo riusciti". Poi
deciderà lei di chi è la responsabilità, se è tutta sua, di altri,
perché non c'è organizzazione o perché avete voluto smantellare un
dipartimento. É una scelta politica quella di smantellare, non più
mantenere, un dipartimento per creare certe condizioni. Sono tutte
scelte, ci mancherebbe.
Però la posizione che è stata presa dal proponente e dal
sottoscritto evidenzia che la situazione comunque è stata gestita
molto male e probabilmente grandi saranno le difficoltà anche per
il 2017, non potete dirci diversamente. Non solo ci siamo
documentati, ma abbiamo fatto degli approfondimenti tra ieri e
questa mattina. Difficilmente riuscirete a mettere a posto le cose
per il 2017. Ma per il 2016 e il 2015 è andata. Ha deciso di farsi
smantellare il Dipartimento. Sono poche le strutture interne
all'interno del suo Assessorato, sappiamo che ormai l'unica fonte
di finanziamento è il PSR, perché così è -  anche su quello,
possiamo dircelo, tra di noi almeno - e poi questi sono i
risultati. É difficile capire come organizzerete comunque le
domande e i bandi per il 2017, praticamente fra nove, dieci
mesi.
Veramente debole è la risposta per difendere la sua posizione,
che è legittima, però dall'altra parte c'è comunque una perdita
importante per le aziende che avevano fatto tali domande, e poi c'è
una totale rassegnazione che non possiamo permetterci.
Era anche lei presente su a Heresaz qualche settimana fa e
sembrava che lì non ci fosse stata una rassegnazione, c'era la
volontà di trovare nuove formule, mettere in campo nuove idee,
trasformare le criticità in punti di forza. La sua risposta non è
stata neanche di difesa, è andata così.
Si cou allò paé e lo
protchen cou veien
(questa volta è andata così e la prossima
volta vediamo" traduzione dal patois
)
Non possiamo ragionare
così. Ma neanche il piccolo artigiano, il minuscolo artigiano
ragiona più così.
Presidente -
Non ci sono altre richieste. Passiamo alla
votazione. Dichiaro aperta la votazione.
Presenti: 32
Votanti: 12
Favorevoli: 12
Astenuti: 20 (Si sono astenuti i colleghi: Baccega, Bianchi,
Borrello, Donzel, Farcoz, Follien, Fosson, Guichardaz, Isabellon,
La Torre, Lanièce, Marguerettaz, Marquis, Péaquin, Perron, Restano,
Rini, Rollandin, Testolin, Viérin M.)
Il Consiglio non approva.
