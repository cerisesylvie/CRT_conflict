Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 614 del 26 novembre 1981 - Resoconto
OGGETTO N. 614/81 - PROPOSTA DI LEGGE CONCERNENTE: "NORME PER
FAVORIRE L'INSERIMENTO NELLA VITA SOCIALE DELLE PERSONE CON
DIFFICOLTÀ PSICHICHE, FISICHE E SENSORIALI".
Presidente
- Il Consiglio riprende i suoi lavori.
Ha chiesto di parlare l'Assessore alla Sanità ed Assistenza
sociale, Rollandin, ne ha facoltà.
Rollandin (UV)
- Con questo stato d'animo penso che
parlare di andicappati sia perfettamente in tono. Ritengo doverose
alcune precisazioni su quanto ha già detto il Consigliere
Nebbia.
Questa legge riguarda non solo tutti i Dicasteri che possono poi
essere interessati all'applicazione, ma interessa in modo
preminente l'attività dei Comuni, e a questo proposito voglio
ricordare che in questa fase di elaborazione è mancato l'appoggio e
la valutazione dell'Amministrazione Comunale e che questo è stato
sentito come una carenza effettiva, in quanto sarebbe stato
importante vedere i risvolti di una legge di questo tenore una
volta applicata.
Una delle preoccupazioni principali nella celebrazione di questo
anno dell'andicappato è quella di proporre qualcosa che non si
esaurisca nell'arco di un anno, ma che sia propositivo e di
programma per l'avvenire; soprattutto sia attuativo e pratico.
Questa legge, che ricalca nei principi - come hanno detto i
proponenti - l'idea originaria, cerca di avere in tutti gli
edifici, in particolare quelli pubblici, il rispetto delle norme
già codificate, che sono state finora disattese dappertutto.
L'ho già detto in altre riunioni; basta fare un giro nei Comuni
della Valle o nei palazzi regionali, nelle strutture sanitarie
pubbliche, assistenziali, previdenziali, dove dovrebbe essere
garantito l'accesso agli andicappati, per vedere come le norme del
DPR 384 siano state disattese in toto.
Allora è giusto che sia rivolta ora un'attenzione particolare
all'attuazione di questo decreto, che viene qui richiamato e che
segue delle circolari già emanate a questo proposito.
Si entra poi in un campo più delicato, che è quello delle
abitazioni civili, dove si chiede da parte della popolazione uno
sforzo di crescita culturale; si chiede cioè l'accettazione di
determinati vincoli da considerarsi come una possibilità in più per
rendere qualificante una struttura che deve servire di comune
appoggio. Infatti l'andicappato non è solo quello per nascita, ma è
quello che può purtroppo colpire a tutte le età, per il quale
dobbiamo cercare di trovare una soluzione indipendentemente dalla
famiglia che purtroppo ne è colpita, e dall'abitazione che ha per
ospite questa famiglia. C'è stato ricordato come sia importante che
ci si adegui a queste strutture negli edifici a carattere
collettivo e sociale.
Per quanto riguarda i mezzi di locomozione valgono due ordini di
considerazioni: una già emersa anche nel recente dibattito avuto
con l'Assessorato del Comune di Aosta e con i rappresentanti
qualificati qui nel Palazzo regionale, riguarda i trasporti
pubblici, i quali al fine di ottenere i finanziamenti che loro
possono competere, debbono essere vincolati ad un adeguamento delle
caratteristiche minime per permettere l'accesso anche ai portatori
di andicaps fisici; l'altra concerne l'adeguamento delle strutture
private, le quali sono già contemplate da una delibera regionale
già pronta, che fissa delle tariffe per venire incontro agli
interventi tecnici necessari. Valgano le stesse osservazioni per
quanto riguarda le attività creative e sportive.
C'è inoltre questa Commissione, già proposta e presente nel D.L.
originario, che avrà un compito importantissimo in quanto servirà
alla consultazione degli organi amministrativi per vedere quale sia
l'attuazione e come possa essere migliorata di volta in volta la
parte che con questa legge quadro viene proposta. È quindi
necessario che queste leggi, che non vengono proposte per demagogia
o solo per darsi una facciata, ma con l'intento di compiere, per
quanto possibile, dei piccoli passi indispensabili per dare una
soluzione concreta ad un problema che non si può più pensare di
risolvere solo con i proclami e le dichiarazioni; in concreto
infatti tutti sono abbastanza egoisti nel non considerare l'andicap
se non quando capita nella famiglia o parente più prossimo. Questo
è un discorso già sollevato in altre riunioni, si tratta
essenzialmente di una crescita culturale, in questo caso della
nostra Regione ma in generale del Paese; vale a dire bisogna
cambiare l'atteggiamento con cui viene affrontato il problema
dell'andicappato, cioè quello pietistico, che non è l'atteggiamento
ideale, ma anzi diventa per l'andicappato un nuovo elemento
emarginante.
Dobbiamo tenere conto degli andicaps psichici che sono - come
ricordava il Consigliere Nebbia - quelli di più difficile soluzione
e che al di là di queste norme, devono vedere impegnate tutte le
forze sociali per garantire quella partecipazione che possa aiutare
ad affrontare questo problema, che non si può risolvere in tempi
brevi, né con leggi, né con provvedimenti amministrativi.
Presidente
- È aperto il dibattito sulla proposta di
legge n. 253. Ha chiesto di parlare il Consigliere Péaquin, ne ha
facoltà.
Péaquin (PCI)
- Il Consigliere Nebbia ha ricordato prima
come questo D.L. abbia avuto una serie innumerevole di rinvii; oggi
finalmente sembra che il Consiglio sia deciso ad approvare questa
nuova proposta, che è stata mediata e concordata dall'Assessorato
alla Sanità ed Assistenza, dai proponenti e che deve passare
attraverso la Commissione, la quale credo abbia in qualche modo
contribuito alla modifica di alcune proposte, seppure di lieve
entità. Non voglio stare a ripetere tutto quanto si è detto in
quest'anno dedicato all'handicappato nei diversi convegni tenutisi
in varie località della nostra Regione, promossi da vari Enti,
Biblioteche, partiti politici, per sensibilizzare l'opinione
pubblica sul problema degli andicappati. Sappiamo come sia
immensamente difficile affrontare questi problemi proprio perché
c'è una posizione culturale di arretratezza nei loro confronti, che
è la vera barriera da abbattere. Esaminando questa proposta,
verrebbe voglia di avanzare ulteriori modifiche, però mi rendo
conto che andare a ricercare la perfezione potrebbe portarci ad una
situazione di blocco, mentre credo che quanto stiamo per fare oggi
sia un passo misurato, ma con delle probabilità di successo.
Non fa onore alla Valle d'Aosta ed ai Comuni della Valle il
fatto che nessun Comune abbia risposto ai quesiti posti
dall'Assessorato alla Sanità sul D.L. d'iniziativa socialista di
prima; non so spiegarmi se il motivo di questo loro silenzio sia
dovuto ad impreparazione, a poca sensibilità nell'affrontare questo
problema, o alla mancanza di mezzi e di possibilità di esaminarlo.
Vale la pena di prendere in considerazione anche questo fra i
motivi per cui i Comuni non hanno risposto: abbiamo tutti presente
del resto come la maggior parte dei Comuni della nostra Regione si
dibatta in gravi difficoltà a volte solo per avere ricoperto un
posto di messo comunale oppure di segretario comunale.
Volevo, proprio nel momento di discussione di questa legge che
prevede l'abbattimento delle barriere architettoniche, porre
all'attenzione del Consiglio un altro problema concernente la legge
finanziaria che dovrà essere approvata dai due rami del Parlamento,
ad iniziare dal Senato, il 1° di settembre. Un comunicato stampa è
pervenuto ai Capigruppo del Consiglio regionale per segnalare da
parte dell'Associazione Nazionale Mutilati e Invalidi Civili una
situazione di difficoltà per quanto previsto nella legge
finanziaria con l'art. 24 dove si prevede di abolire quelle norme
che avrebbero permesso di dare un maggiore finanziamento alle
persone invalide e civili. Il nostro Consiglio in quest'occasione
dovrebbe esprimersi per condannare l'atteggiamento del Governo che
in un anno così importante fa dei tagli a delle categorie molto
precise, ed in particolare prevede l'abolizione dei benefici
previsti dalla legge n. 33/80. Ed in questo senso, unitamente al
Consigliere Mafrica, vorremmo proporre al Consiglio la votazione di
un o.d.g. che esprima la propria solidarietà alla categoria degli
invalidi civili in generale; nella quale includiamo gli
andicappati, ritenendo l'autosufficienza finanziaria un elemento
importante nella rimozione delle condizioni di emarginazione degli
invalidi civili; vorremmo invitare i Gruppi parlamentari del Senato
a tenere nella dovuta considerazione le esigenze di tanti
cittadini, a cui la legge n. 33 del 1980 - che il Governo propone
di modificare - aveva consentito di uscire da una situazione di
deprimente dipendenza economica.
Presidente
- Ha chiesto di parlare l'Assessore Rollandin,
ne ha facoltà.
Rollandin (UV) -
A proposito dell'o.d.g. che è stato
presentato, vorrei chiarire alcuni concetti. Ritengo giusta
l'osservazione fatta nei confronti di una categoria, qui si parla
in particolare di un problema ed il Consigliere Péaquin diceva che
l'approvazione dell'approvazione dell'art. 24 della legge
finanziaria sarà una penalizzazione non indifferente delle
conquiste codificate con la legge n. 33. Non si può essere
d'accordo su questo, però se si fa un o.d.g. di questa portata in
relazione alla legge finanziaria, allora bisogna considerare anche
altri aspetti, perché se è vero questo, è altrettanto vero che sono
inammissibili i tagli sulle protesi, un'aberrazione i tagli sui
soggiorni climatici, un provvedimento iniquo il ticket. Chiedo che
ci si esprima in modo concreto e completo sugli articoli della
legge finanziaria che riguardano i tagli; teniamo conto che su
questo aspetto specifico sia i Presidenti delle Giunte, sia gli
Assessori alla Sanità, hanno proposto osservazioni di merito, degli
emendamenti che hanno fatto propri in una conferenza dei Presidenti
delle Giunte, che secondo notizie in nostro possesso non hanno
sortito alcun effetto perché i tickets vengono mantenuti ed i
tagli, predisposti con delle varianti, ci saranno comunque. Si dice
che i tagli saranno relativi in quanto saranno predisposte altre
fonti di finanziamento e che non sono stati fatti i calcoli giusti;
valga per tutti il calcolo della spesa '81, dove c'era la diatriba
se il calcolo giusto era di Lire 19.000 miliardi o i 21.900
miliardi erano i calcoli della Sanità rispetto a quelli del Tesoro.
Si è arrivati ad una definizione sulla base di rendicontazioni
eseguite congiuntamente da Tesoro e Sanità portando le spese a
22.004 miliardi. Direbbero chiaramente che la spesa è quella e su
questo sono spese fisse che dovranno essere finanziate con una
variazione di bilancio per l'81.
Se si deve prendere una posizione su cui non solo concordo, ma
che è stata oggetto di o.d.g. specifici presentati dal Consiglio
Sanitario e da tutti gli organi politici, alle sedi competenti,
questa dev'essere globale e non a livello specifico per una
categoria. Sono d'accordo in linea di principio che l'art. 24 sia
penalizzato, ma non che ci si limiti solo a questo, per cui chiedo
di considerare per un attimo questo o.d.g. fra l'altro sapendo a
priori che non avrà nessun effetto, perché tutte le posizioni prese
ufficialmente dal Presidente della Giunta e dall'Assessorato alla
Sanità sono servite solo a vedere passare della carta da una
Commissione all'altra. Si potrebbe modificare questo o.d.g.,
riunendoci per renderlo completo, e trasformarlo in un'elencazione
degli articoli della legge finanziaria che si chiede con voto
unanime di respingere, di modo che non appena arriveranno a
prenderlo, lo metteranno dall'altra parte e diranno: "Anche la
Valle d'Aosta". Ci sono infatti altre Regioni che hanno fatto così
già prima di noi, in armonia con la posizione dell'Assessore alla
Sanità, senza nessun esito perché ormai le Commissioni si sono già
espresse.
Ore 17,59 presidenza del Presidente Giulio Dolchi.
Presidente
- Ha chiesto di parlare il Consigliere
Lustrissy, ne ha facoltà.
Lustrissy (DP)
- Sull'o.d.g. vorrei dire che, pur
stimando opportuna la proposta, è da prendere in considerazione
quanto ha detto adesso l'Assessore alla Sanità ed Assistenza
Sociale, Rollandin, per cui se i presentatori sono d'accordo,
potremmo riunirci domani mattina o magari nel momento più opportuno
per riesaminare l'o.d.g. e completarlo. Il problema è molto più
vasto che non questo, più particolare, che riguarda la duplicazione
di pensione; sappiamo benissimo quanto dibattito ha acceso questo
problema nel paese per cui vogliamo considerarlo nel contesto dei
provvedimenti della legge finanziaria nei confronti di queste
categorie, di modo che non vengano penalizzate ulteriormente.
Per quanto riguarda il progetto di legge rielaborato dalla
Commissione in accordo con i proponenti, ci dichiariamo favorevoli
alla sua approvazione.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI) -
L'o.d.g. da noi presentato ha comunque la
sua importanza e anche gli o.d.g. dei Consigli regionali o le prese
di posizione degli Assessori potranno servire almeno a creare una
opinione favorevole o contraria ad un provvedimento qual è la legge
finanziaria. Se è però opportuno ampliarlo ad altre questioni
previste nella legge finanziaria, siamo d'accordo. La proposta del
Consigliere Lustrissy è la più semplice, perché il rivedere questo
o.d.g. in Consiglio richiederebbe del tempo, mentre è opportuno che
domani mattina la Commissione Sanità recepisca altre indicazioni da
noi fornite ed approvi per conto del Consiglio (se il Consiglio non
sarà più riunito) oppure riporti in Consiglio (se il Consiglio sarà
riunito) un o.d.g. su questa materia.
Presidente
- Ha chiesto di parlare il Consigliere
Carlassare, ne ha facoltà.
Carlassare (DPROL)
- Prendo molto brevemente la parola
per annunciare il mio voto favorevole alla legge in questione.
Purtroppo per me si è trattato di sommaria lettura della legge
perché non ho partecipato alle discussioni precedenti questa
seduta, ma penso sia una buona legge, che sicuramente si potrà
migliorare.
Per quanto riguarda l'o.d.g. se ci resta il tempo, potremmo
insieme iniziare già a discuterlo fino da stasera, chiedendo magari
una riunione dei Capigruppo in modo da poter votare - come
Consiglio - l'o.d.g. già in questa seduta.
Presidente
- Domani mattina il Consiglio certamente
proseguirà i suoi lavori per l'esame dell'oggetto 22 bis, pertanto
anche se finirà gli altri argomenti iscritti all'o.d.g. entro
stasera, la proposta del Consigliere Lustrissy mi sembra la più
valida.
Mentre la Commissione esamina la possibilità di un testo,
riunendosi mezz'ora prima, il Consiglio precede con l'esame del
provvedimento legislativo e soprassiede solo alla votazione
dell'o.d.g. che sarà votato domani mattina, sempre in adunanza
consiliare. Mi sembra questa fosse la proposta del Consigliere
Lustrissy.
Se il Consiglio non ha obiezioni su questo modo di procedere,
consideriamo chiusa la discussione e passiamo all'esame
dell'articolato.
Do lettura dell'art. 1.
Art. 1
(Finalità)
La Regione promuove e sostiene, nelle materie di propria
competenza, ogni intervento rivolto a consentire il mantenimento
nel proprio contesto sociale delle persone con difficoltà
psichiche, fisiche e sensoriali e a favorirne il pieno inserimento
nella vita pubblica.
Tali obiettivi sono realizzati attraverso l'abbattimento
delle barriere architettoniche, mediante l'assegnazione
privilegiata o la realizzazione di alloggi, l'adeguamento dei
trasporti, la promozione delle attività ricreative e sportive ed
ogni altra iniziativa non espressamente prevista dall'ordinamento
scolastico e dalle leggi regionali 20 giugno 1978, n. 47, e 11
agosto 1981, n. 54.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Sull'art. 1 faccio una dichiarazione di
voto che vale per tutta la legge, senza ripetere le osservazioni
che ha fatto il Consigliere Péaquin che naturalmente condivido. Il
valore della legge che oggi votiamo, è quello di dare il quadro dei
comportamenti della Regione nel settore ed è una cosa tutt'altro
che inutile, perché - come è stato ricordato - la legge dello Stato
risale al 1971, mentre quella del DPR al 1978.
Sono passati anni nel frattempo, e con difficoltà si è fatta
strada in mezzo a noi, tra gli Amministratori regionali, la
necessità di avere un quadro di comportamento. È indubbiamente vero
che i Comuni hanno dimostrato fin'ora una scarsa sensibilità, però
è vero anche che come Regione dobbiamo fissare dei criteri e dare
delle indicazioni più precise, che è quello che in sostanza la
legge cerca di fare. Un'analisi attenta dell'articolato di questa
proposta ci riporta ad una serie di adempimenti che la Regione
dovrà svolgere nel futuro: si tratta di adempimenti che hanno la
funzione di indirizzare l'attività dei Comuni da una parte e dei
privati dall'altra, perché è chiaro che se non ci sono suggerimenti
ed indicazioni per adeguare gli strumenti e la normativa
urbanistica, si procederà con una certa difficoltà. D'altronde è un
dato di fatto che gli strumenti urbanistici sono approvati dalla
Giunta regionale e non mi risulta che fra le osservazioni fatte
dalla Giunta nell'approvarli ci siano mai state indicazioni per
applicare il DPR del '78, n. 384.
È un problema di comportamento e di consapevolezza generale che
ci sta di fronte, così come la necessità di fare in modo che le
abitazioni civili rispettino le indicazioni del DPR 384 non è solo
un fatto volontaristico, ma di indirizzo da una parte, e,
dall'altra, di agevolazioni economiche previste dall'art. 5 della
legge, se si vuole fare in modo che i privati siano interessati a
riadattare le loro abitazioni per superare le barriere
architettoniche.
In sostanza concordiamo sull'importanza di sensibilizzare di
più; questa è una legge quadro che ha la sua importanza, che ha al
suo interno delle norme che impegneranno in futuro questo Consiglio
e la Giunta regionale a fare degli atti concreti, dei quali c'è più
bisogno.
Presidente
- Metto in approvazione l'art. 1 testé
letto.
Esito della votazione:
Presenti, votanti e favorevoli: 25
Il Consiglio approva all'unanimità.
Presidente
- Do lettura dell'art. 2.
Art. 2
(Enti Pubblici)
Entro un anno dall'entrata in vigore della presente legge
debbono essere recepite nei regolamenti edilizi comunali e nei
piani urbanistici le norme di cui al decreto del Presidente della
Repubblica 27 aprile 1978, n. 384.
La Regione, entro un anno dall'entrata in vigore della
presente legge, adegua la propria legislazione in materia
urbanistica, turistica, scolastica, di lavori pubblici, di
trasporti e di edilizia pubblica, alle finalità ed ai contenuti
della presente legge.
Presidente
- Metto in approvazione l'art. 2 testé
letto.
Esito della votazione:
Presenti, votanti e favorevoli: 25
Il Consiglio approva all'unanimità.
Presidente
- Do lettura dell'art. 3.
Art. 3
(Abitazioni civili)
Gli accessi agli edifici con più di due alloggi da adibirsi a
civile abitazione devono prevedere varchi e porte esterne allo
stesso livello dei percorsi pedonali o con essi raccordati mediante
rampe.
Gli accessi devono avere una luce netta minima di 1,50
mtr.
Le zone antistanti e retrostanti l'accesso devono essere in
piano e allo stesso livello ed estendersi, rispettivamente ciascuna
zona, per una profondità di 1,50 mtr.
Qualora sia indispensabile prevedere una soglia, il
dislivello massimo non deve superare i 2,5 cm.
Negli edifici con più di tre piani fuori terra l'ascensore,
ove non previsto, deve presentare le seguenti
caratteristiche:
una cabina di dimensioni minime di 1,50 mtr. di lunghezza e
1,37 mtr. di larghezza;
la porta della cabina di luce libera minima pari a 0,90
cm.
una luce libera sul ripiano di fermata, anteriormente alla
porta della cabina, di almeno 1,50 mtr.
L'ascensore deve, altresì, possedere tutte quelle altre
caratteristiche atte a consentire il trasporto degli invalidi su
poltrone a rotelle, ivi compreso un agevole raccordo con
l'accesso.
Le norme di cui al presente articolo si applicano dopo tre
mesi dall'entrata in vigore della presente legge.
Presidente
- Metto in approvazione l'art. 3 testé
letto.
Esito della votazione:
Presenti, votanti e favorevoli: 25
Il Consiglio approva all'unanimità.
Presidente
- Do lettura dell'art. 4.
Art. 4
(Edifici a carattere collettivo e sociale)
Le strutture da adibirsi a pubblico spettacolo ed a pubblici
esercizi, nonché a sale e luoghi per riunioni, devono essere
realizzate secondi gli standards tipologici di abolizione delle
barriere architettoniche previsti dalle vigenti norme.
Gli accessi da adibirsi ad esercizi pubblici in genere,
compresi quelli per attività commerciali, devono uniformarsi, ove
tecnicamente possibile, alle prescrizioni di cui al primo e secondo
comma del precedente articolo 3.
Presidente
- Ha chiesto di parlare il Consigliere
Lustrissy, ne ha facoltà.
Lustrissy (DP)
- Sull'art. 4 che riguarda gli edifici a
carattere collettivo volevo raccomandare alla Giunta, in modo
particolare al Presidente della Giunta, tramite l'Assessore alla
Sanità, che oltre alle direttive già emanate, riguardanti la
vigilanza, degli organi preposti al rilascio delle licenze
edilizie, ci sia un richiamo generale ai Sindaci dei Comuni,
affinché la vigilanza in rapporto a quegli edifici pubblici a
carattere collettivo sia più concreta. Mi riferisco a quegli
edifici alberghieri che hanno esposto l'apposito distintivo
segnaletico sull'accessibilità della struttura agli invalidi,
mentre in realtà non offrono nessuna possibilità di accesso a
questa categoria.
Per cui avendo a disposizione adesso questo strumento di legge
ed anche la possibilità di intervenire in modo più efficace nei
confronti dell'autorità che ha la vigilanza sull'applicazione di
questa normativa, si dovrà verificare se questi segni distintivi
trovano una corrispondenza su un'effettiva accessibilità di questi
esercizi pubblici alla categoria di cui stiamo discutendo.
Presidente
- Ha chiesto di parlare l'Assessore alla
Sanità ed Assistenza sociale, Rollandin, ne ha facoltà.
Rollandin (UV)
- Concordo con le osservazioni del
Consigliere Lustrissy. È vero che l'Amministrazione regionale deve
svolgere la sua opera di controllo e d'incentivo nell'applicazione
delle norme statali, in particolare la 384; a questo proposito è
stata inviata a tutti i Sindaci una circolare del Presidente della
Giunta, dove si ricordava che, com'è noto, le norme del regolamento
384 indicato in oggetto sono volte ad eliminare gli impedimenti
fisici, comunemente definiti barriere architettoniche, che sono di
ostacolo alla vita di relazione dei minorati. Tali norme si
riferiscono in particolare alle strutture pubbliche di carattere
collettivo-sociale e riguardano le nuove costruzioni e quelle già
esistenti, nel caso che le ultime siano sottoposte a
ristrutturazione, da cui seguiva poi l'elencazione. Quindi volevo
informare che era già stata preoccupazione della Giunta emanare
questa circolare.
Presidente
- Metto in approvazione l'art. 4 testé
letto.
Esito della votazione:
Presenti, votanti e favorevoli: 26
Il Consiglio approva all'unanimità.
Presidente
- Do lettura dell'art. 5.
Art. 5
(Privati)
Ai privati che costruiscono alloggi di abitazione o esercizi
di qualsiasi genere aperti al pubblico o che provvedano al loro
adattamento in conformità alle norme di cui al DPR 27 aprile 1978,
n. 384, sono concesse agevolazioni finanziarie secondo norme
regolamentari da emanarsi entro sei mesi dall'entrata in vigore
della presente legge.
Presidente
- Metto in approvazione l'art. 5.
Esito della votazione:
Presenti, votanti e favorevoli: 26
Il Consiglio approva all'unanimità.
Presidente
- Do lettura dell'art. 6.
Art. 6
(Mezzi di locomozione)
La Giunta regionale è autorizzata:
-
ad erogare contributi nelle spese per gli adattamenti degli
autoveicoli e nelle spese per il pagamento degli interessi su mutui
per l'acquisto di autoveicoli, a favore di persone titolari di
patente automobilistica di categoria F, residenti in Valle
d'Aosta;
-
a stipulare convenzioni con autisti di piazza e
autonoleggiatori per il trasporto di persone non
deambulanti.
Le condizioni, le modalità, i requisiti per fruire dei
predetti benefici, nonché gli importi dei contributi sono stabiliti
con deliberazione della Giunta regionale.
Presidente
- Metto in approvazione l'art. 6 testé
letto.
Esito della votazione:
Presenti, votanti e favorevoli: 26
Il Consiglio approva all'unanimità.
Presidente
- Do lettura dell'art. 7.
Art. 7
(Mezzi di trasporto pubblici)
La Giunta regionale è autorizzata a concedere contributi a
fondo perduto alle società di trasporto urbano ed extraurbano che
adattino i loro mezzi per consentirvi l'accesso di persone impedite
nei movimenti, anche su sedie a rotelle.
Nell'ambito della legislazione regionale concernente
interventi a favore di aziende concessionarie di autoservizi di
linea, potranno essere inserite norme che prevedano tariffe
agevolate per persone anziane e handicappate.
Presidente
- Metto in approvazione l'art. 7 testé
letto.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
- Do lettura dell'art. 8.
Art. 8
(Attività ricreative e sportive)
La Giunta regionale è autorizzata a stipulare accordi o
convenzioni con le federazioni sportive del C.O.N.I., con centri di
avviamento allo sport, con circoli ricreativi e culturali, per
favorire la pratica sportiva o ricreativa da parte delle persone
handicappate.
Presidente
- Metto in approvazione l'art. 8 testé
letto.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
- Do lettura dell'art. 9
Art. 9
(Commissione consultiva e di proposta)
È istituita una apposita Consulta regionale con funzioni di
consulenza e di proposta nei confronti della Regione per i problemi
concernenti le persone handicappate.
La Consulta è nominata con decreto del Presidente della
Giunta regionale ed è composta:
a)
da tre Consiglieri regionali, con rappresentanza
della minoranza, di cui uno con funzioni di Presidente;
b)
da un rappresentante dell'Associazione dei Sindaci
della Valle d'Aosta;
c)
da un funzionario di tutti gli Assessorati
regionali, designati dai rispettivi Assessori;
d)
dal Presidente dell'Unità Sanitaria Locale della
Valle di Aosta;
e)
dal coordinatore sanitario dell'Unità Sanitaria
Locale della Valle d'Aosta;
f)
da un rappresentante dell'Ufficio regionale della
Motorizzazione Civile;
g)
da un rappresentante del Corpo dei vigili del
fuoco;
h)
da un rappresentante dell'Istituto Autonomo per le
case popolari;
i)
da sei rappresentanti designati dalle associazioni
locali degli handicappati.
Presidente
- Metto in approvazione l'art. 9 testé
letto.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
- Do lettura dell'art. 10.
Art. 10
(Oneri)
Per gli oneri finanziari derivanti dagli impegni previsti
dalla presente legge, vi provvederà un apposito provvedimento
legislativo entro sei mesi dall'entrata in vigore della presente
legge.
Presidente
- Metto in approvazione l'art. 10 testé
letto.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
- Do lettura dell'art. 11.
Art. 11
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 11 testé
letto.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
- Il Consiglio è chiamato a pronunciarsi sul
complesso della legge per votazione segreta.
Votazione a scrutinio segreto
Esito della votazione:
Presenti: 28
Votanti: 28
Maggioranza: 15
Favorevoli: 27
Contrari: 1
Il Consiglio approva.
