Classificazione
TURISMO E INDUSTRIA ALBERGHIERA



Oggetto del Consiglio n. 2246 del 14 luglio 2016 - Resoconto
OGGETTO N. 2246/XIV - Interpellanza: "Mancata adozione di un
nuovo modello di promozione e valorizzazione del turismo".
Rosset (Presidente) -
Punto n. 18 dell'ordine del giorno.
Per l'illustrazione ha chiesto la parola la Consigliera Morelli; ne
ha facoltà.
Morelli (ALPE) -
Con questa interpellanza vogliamo
ritornare su un argomento che è stato oggetto di dibattito qui, in
Consiglio, ma soprattutto in IV Commissione: la riforma della
governance
del turismo. Partiamo da un ordine del giorno
votato all'unanimità dal Consiglio regionale in occasione della
discussione sul bilancio: un ordine del giorno votato il 2 dicembre
2015, con cui si impegnava il Governo regionale ad avviare un
percorso per giungere alla costituzione di un soggetto che si
occupi della promozione dell'immagine coerente e coordinata della
Valle d'Aosta entro il primo semestre 2016. Questo ordine del
giorno arrivava in seguito ad un ampio dibattito e ad un ampio
lavoro svoltosi all'interno della IV Commissione; pareva che sei
mesi di tempo fossero un tempo congruo, perfino abbondante, tant'è
che l'ordine del giorno era stato approvato da tutti, visto che di
questa riforma del turismo, che dovrebbe andare a completare la
riforma delle ex AIAT della scorsa legislatura e che dovrebbe
andare a ridefinire meglio le diverse competenze all'interno di
tutte le strutture che si occupano di turismo, di accoglienza, ma
anche e soprattutto di promozione, questo ampio dibattito sembrava
aver prodotto decisioni ormai definitive.
In Commissione si è proceduto con degli
stop and go
in
questi anni, anche con la ricognizione di ciò che altre situazioni
simili alla nostra hanno saputo fare in questo settore, non per
andare a copiare pedestremente soluzioni altrui, ma per capire cosa
di buono potesse essere adottato nella nostra regione sotto il
profilo turistico. Dobbiamo però rilevare che tutto questo lavoro
non è ancora arrivato a concretizzare una nuova via valdostana, un
nuovo modello di
governance
, ed è per questo che già nel
dicembre 2015 avevamo cercato di dare un termine affinché questo
dibattito si concretizzasse poi con qualcosa di tangibile, ed è
anche per questo che oggi, al termine di questo semestre che ci si
era dati, siamo a chiedere all'Assessore quali sono le risultanze
di questo lavoro e a capire le ragioni per le quali in IV
Commissione non è giunto ancora niente.
Presidente -
Per la risposta ha chiesto la parola
l'Assessore Marguerettaz; ne ha facoltà.
Marguerettaz (UV) -
La collega Morelli ha esposto molto
correttamente il percorso e il contenuto dell'ordine del giorno.
Posso assicurarle che il lavoro è stato avviato, che i tempi non
sono stati rispettati, ma contiamo di avviare un confronto politico
su un documento che sia stato già valutato dal punto di vista
giuridico formale dagli uffici. C'è quindi un confronto serrato tra
il Dipartimento e i Coordinatori dell'Ufficio legislativo e del
personale per andare a declinare correttamente le opzioni, perché
come potrà capire ci sono tutta una serie di aspetti che riguardano
il personale e la forma.
Chiedo scusa al Consiglio rispetto a questa "inadempienza" come
lei l'ha definita, ma non è un'inadempienza perché non si vuole
procedere, bensì è semplicemente un percorso che ci sta occupando
più del previsto.
Presidente -
Per la replica ha chiesto la parola la
Consigliera Morelli; ne ha facoltà.
Morelli (ALPE) -
Non si può rimanere insensibili di
fronte alle scuse dell'Assessore Marguerettaz: quando l'Assessore
Marguerettaz riconosce un'inadempienza e chiede scusa ne prendiamo
atto. Voglio solo ricordare all'Assessore Marguerettaz che con
quell'ordine del giorno non si trattava di avviare un lavoro, ma di
arrivare a conclusione di un lavoro.
Siamo tutti coscienti che riorganizzare un settore come quello
della promozione va a toccare tanti e tali soggetti che immagino
non vogliano rinunciare a niente di ciò che hanno a favore di un
soggetto superiore che li coordini tutti; penso anche solo a quanto
la promozione turistica coinvolga altri Assessorati, altre
strutture, e immagino che rinunciare a delle competenze -
parliamoci chiaro, ci pare che la campagna elettorale sia già
partita, anche se siamo a due anni dalle elezioni - evidentemente
sia penalizzante, ma noi siamo certi che riuscirete a superare
queste difficoltà.
Lei ha ricordato l'aspetto del personale: sicuramente è un
aspetto importante che giuridicamente va valutato in modo
approfondito per non creare poi situazioni che si prestino a
ricorsi, a possibili conseguenze che andrebbero magari ad inficiare
il lavoro a carico di questo soggetto che noi riteniamo comunque
sia importante creare, specialmente ora che le risorse sono minori
e dobbiamo essere il più performanti e il più efficaci
possibile.
Lei non ci ha dato risposta sui tempi: se sarà prima della pausa
estiva o se sarà immediatamente dopo - l'Assessore mi fa dei segni
che non riesco ad interpretare - ma ci auguriamo che sia il più
presto possibile e che il mio sospetto malevolo che si voglia
invece trascinare sia del tutto infondato. Aspettiamo con
impazienza in IV Commissione una bozza su cui poter ragionare.
