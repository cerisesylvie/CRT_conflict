Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3824 del 21 ottobre 1992 - Resoconto
OGGETTO N. 3824/IX Comunicazioni del Presidente della
Giunta.
Presidente
Ha chiesto la parola il Presidente della
Giunta Lanivi; ne ha facoltà.
Lanivi (GM)
Informo il Consiglio che la Giunta
regionale, nel corso della sua ultima riunione del 19 ottobre, ha
concordato sull'opportunità di procedere alla costituzione della
Regione Valle d'Aosta quale parte civile dinanzi al Tribunale di
Aosta nel procedimento penale che interessa l'Assessore Augusto
Rollandin e di rinviare ad una successiva deliberazione
l'approvazione formale di tale costituzione e la designazione del
legale in rappresentanza e difesa della Regione.
Tale decisione era a discrezione della Giunta, come avevo già
detto in precedenza, rispondendo ad un'interpellanza, quando avevo
precisato che l'argomento sarebbe stato portato all'attenzione
della Giunta regionale che avrebbe assunto una decisione in merito.
Tale decisione è stata assunta e quindi procederemo nel senso
unanimemente concordato.
A seguito di tale decisione, l'Assessore Rollandin ha
manifestato la volontà di non esercitare le funzioni di assessore a
partire da prima della celebrazione del processo, assumendo così
quella decisione che è stata definita di "autosospensione" e
ripetendo così l'atteggiamento già assunto anche recentemente da
altri amministratori in altre realtà regionali.
Ciò vuol dire che l'Assessore, dopo la costituzione formale
della Giunta quale parte civile dinanzi al Tribunale di Aosta, non
parteciperà alle riunioni della Giunta regionale, non firmerà gli
atti e non sarà presente negli uffici.
Decisioni diverse potranno essere valutate a seguito
dell'anda-mento del processo e delle decisioni che saranno assunte
dal Tribunale.
Presidente
Ha chiesto la parola il Consigliere
Milanesio; ne ha facoltà.
Milanesio (PSI)
Il Presidente della Giunta ha fatto
una comunicazione, certamente doverosa, al Consiglio, che però in
qualche modo avevamo già appreso ieri dalla televisione regionale
che ha trasmesso a reti unificate un'esternazione dell'Assessore
all'agricoltura, che sembrava una specie di messaggio alla nazione,
nel quale egli ha detto che in pendenza del processo si sarebbe
autosospeso.
Poi abbiamo assistito ad una curiosa
performance
della
televisione regionale, nella quale apparivano delle didascalie e
poi si riprendeva il messaggio, poi tornavano le didascalie e
quindi si riprendeva il messaggio.
Alla RAI si è scioperato l'altro ieri, però ieri hanno
sicuramente scioperato la professionalità e l'intelligenza. Questo
lo voglio dire, perché credo che lo scriveremo anche alla redazione
della RAI di Aosta.
Fatta questa piccola premessa, il Consiglio non dovrebbe tanto
preoccuparsi di quello che la Giunta avrebbe deciso o non deciso di
fare, visto che ha deciso di non decidere, cioè di aspettare un
tempo successivo per costituirsi parte civile.
Del resto, dal momento che noi abbiamo presentato una mozione in
merito, provvederemo in quella sede ad illustrare la nostra
posizione, anche perché si può parlare poco in sede di
comunicazioni. Il Consiglio dovrebbe invece preoccuparsi di ciò che
di questa vicenda sfugge a me, come Consigliere regionale, ma credo
anche a tutti i cittadini ed agli operatori dell'informazione, cioè
della decisione di autosospensione.
Il Presidente Lanivi porta a sostegno di questa decisione
un'affermazione vaga ed io mi permetto di aggiungere "inesatta", se
non falsa.
Intanto vorrei conoscere i nomi ed i cognomi di quelli che si
sono autosospesi trovandosi in situazioni identiche.
L'autosospensione è un eufemismo o una figura retorica che è stata
introdotta in qualche modo nei partiti da un po' di tempo in qua,
esattamente da quando i loro esponenti amministrativi di primo
piano o comunque gli addetti ai lavori ricevono delle comunicazioni
giudiziarie o sono informati di un loro rinvio a giudizio.
Nei confronti dei partiti o dei movimenti l'autosospensione ha
un solo motivo: evitare che i probiviri si riuniscano per assumere
un provvedimento. Pertanto, l'autosospensione vuol forse dire:
"Cari signori del collegio dei probiviri, evitate di riunirvi,
perché, avendo io ricevuto una comunicazione giudiziaria, mi
autosospendo dall'attività di partito".
Questa figura è un po' retorica o pleonastica, perché
probabilmente i probiviri avrebbero dovuto applicare lo statuto e
quindi si sarebbero dovuti riunire per fare quello che invece il
soggetto ha deciso di fare spontaneamente.
Ma i partiti ed i movimenti sono delle associazioni che non sono
neanche riconosciute dalla legge. Non sono istituzioni, non sono
enti di diritto pubblico, insomma non sono un bel niente. I partiti
sono solo delle associazioni private e tutto questo ha un senso nei
confronti di un'associazione privata.
Torno a ripetere, anche se è pleonastico, che ciò ha preso piede
in quella nostra fervida fantasia tutta tipicamente italiana e se
ne sono serviti un po' tutti e va bene così.
Ma a me risulta che nelle istituzioni ci sia stato un solo caso
di autosospensione, che non si è verificato di fronte ad un rinvio
a giudizio, ma ad una comunicazione giudiziaria. Devo anche dire
che questo caso si è verificato il 13 luglio di quest'anno nei
confronti dell'ex Presidente della Regione lombarda Bonfanti, il
quale, avendo ricevuto un avviso di garanzia ha ritenuto di
autosospendersi dalla carica di Presidente del Consiglio e non ha
più presieduto né il Consiglio né l'ufficio di Presidenza.
Torno a ripetere che questa situazione era a fronte di un avviso
di garanzia e che anche in questo Consiglio c'è qualche Consigliere
che ha ricevuto degli avvisi di garanzia.
Comunque, premesso che gli avvisi di garanzia sono fatti per
tutelare il garantito e quindi non comportano alcuna decisione di
questo tipo, mi risulta che il Presidente Bonfanti non è più
Presidente dal 19 ottobre, perché si è dimesso. Ieri, infatti, mi
sono permesso di telefonare alla Segreteria generale della Regione
lombarda, perché avevo sentito invocare un precedente in tal
senso.
Se il precedente è quello, caro Presidente Lanivi, non lo puoi
proprio citare; se invece è un altro, saremo lieti di ascoltare che
ci sono dei precedenti in questa patria del diritto, che però
quando si comporta in questo modo, mi sembra che si comporti di più
come patria del "dritto".
Andiamo avanti. Io credo che ci siano solo due atteggiamenti
possibili di fronte ad un problema come quello che la Giunta si è
trovata ad affrontare o meglio si troverà ad affrontare tra un
numero imprecisato di giorni: costituirsi o non costituirsi parte
civile?
Poiché entrambe le posizioni hanno una legittimità politica e
probabilmente anche una legittimazione nei fatti e nelle volontà,
noi abbiamo chiesto con una mozione che la Giunta si costituisca
parte civile nel procedimento penale.
Per quello che ci riguarda, ribadiamo che rimanere in carica non
costituisce nel modo più assoluto indizio di innocenza, così come
dimettersi non costituisce indizio di colpevolezza. La valutazione,
sia ben chiaro, resta affidata alla sensibilità politica delle
persone interessate e della Giunta.
Se però la Giunta decide di costituirsi parte civile e dal
momento che il dilemma è stato risolto alla radice, io non credo
che il problema abbia più due corni, perché le conseguenze
giuridiche, logiche, politiche e morali della costituzione di parte
civile della Giunta sono le dimissioni dell'Assessore contro cui la
Giunta si è costituita parte civile.
Torno a ripetere che questo non vuol dire colpevolezza, così
come rimanere in carica non vuol dire innocenza. In un Paese
civile, la Giunta può benissimo decidere di non sostituire
l'assessore e di aspettare il processo, dopodiché, se il processo
avrà un esito favorevole all'assessore, lo stesso potrà tornare
sugli scudi a fare l'assessore, così nessuno avrà niente da
ridire.
Invece, dopo la scelta fatta dalla Regione, credo che la logica
e la correttezza comportino una sola via. Prima ci sarebbe stata la
possibilità di non costituirsi parte civile, ma noi non avremmo
condiviso tale scelta, di cui la Giunta si sarebbe assunta la
responsabilità politica, ma la decisione sarebbe finita lì, mentre
ora non capisco cosa possa significare questa autosospensione.
Francamente, è uno di quegli eufemismi tipicamente italiani, è
una vasellina del pensiero per cui lo storpio diventa portatore di
handicap
, il facchino portabagagli, l'assenteista
demotivato, il vec-chio anziano, la prostituta lucciola e
l'assessore diventa "non assessore". In definitiva, è una cosa
assolutamente ridicola e risibile.
Scusatemi, ma lo dovevo dire per amore di logica.
Presidente
Ha utilizzato il doppio del tempo previsto.
Pregherei i colleghi consiglieri di attenersi a quanto previsto dal
Regolamento.
Ha chiesto la parola il Consigliere Riccarand; ne ha
facoltà.
Riccarand (VA)
Sarò brevissimo, anche perché c'è
un'apposita mozione sull'argomento, per cui avremo modo di
discuterne più a fondo, proprio come merita, perché l'argomento ha
delle grosse implicazioni.
Rispetto alla comunicazione del Presidente, io credo che la
costituzione di parte civile da parte della Regione nel
procedimento penale contro Follioley, Garda e l'Assessore Rollandin
sia un atto giusto e doveroso e quindi credo che sia stata giusta e
corretta l'intenzione della Giunta, anche se ci sono alcuni punti
che non capisco e su cui credo che ritorneremo in sede di
discussione.
Intanto, se ho ben capito, non c'è ancora un formale
provvedimento di deliberazione, ma è stata espressa solo una
dichiarazione d'intenti, a cui seguirà la deliberazione e la nomina
dell'avvocato. Mi sembra, però, che i tempi siano stretti, per cui
sarebbe stato opportuno che questi atti fossero già stati
fatti.
In secondo luogo, mi sembra che ci sia una grave incoerenza nei
comportamenti, nelle scelte e nella logica di ciò che sta facendo
la Giunta regionale.
Da una parte, infatti, essa riconosce l'opportunità e la
necessità di costituirsi parte civile nel procedimento penale che
ho prima citato, ma nello stesso tempo si comporta in modo
completamente contraddittorio.
Abbiamo già visto la vicenda di Follioley, nella quale noi ci
costituiamo parte civile contro un impresario, che però nello
stesso tempo viene indicato come titolare di un'impresa di fiducia
dell'Amministrazione regionale per un appalto di una sessantina di
miliardi. Siamo in presenza di un comportamento che denota
un'inaccettabile incoerenza di posizioni.
Lo stesso dicasi per la costituzione di parte civile nei
confronti di un assessore, che però continua a rimanere in carica.
Anche qui c'è una contraddizione molto evidente fra la Regione, che
si considera parte offesa, si costituisce contro un esponente
dell'esecutivo, che però continua a rimanere tranquillamente in
carica con l'artificio dell'autosospensione.
A noi sembra che l'autosospensione non stia assolutamente in
piedi e che sia solamente un pasticcio giuridico.
Anch'io, come tanti altri, ho potuto seguire il servizio delle
quattordici del TG3, in cui l'autosospensione è stata presentata
come una scelta di estrema correttezza, come il mettersi da parte
di una persona rinviata a giudizio in modo che la giustizia possa
fare il suo corso senza intralci, come una scelta piena di
significati positivi.
Io non credo affatto che le cose stiano così. Credo invece che
tale scelta ed il modo in cui è stata presentata siano un
sostanziale inganno rivolto alla popolazione ed ai cittadini,
perché delle dimissioni inesistenti sono state spacciate per vere
dimissioni.
Credo che la Giunta e la maggioranza regionale debbano
rimedi-tare e riflettere sulla scelta fatta, che non è sicuramente
adeguata e coerente con la costituzione di parte civile da parte
della Giunta regionale. Noi crediamo che l'autosospensione, un
istituto che non esiste e che viene inventato per cercare di
tacconare una situazione, rappresenti una soluzione pasticciata che
si ritorcerà contro questa Giunta e contro questa maggioranza, e si
rivelerà insostenibile man mano che andremo avanti.
Ci sembra, quindi, che la correttezza nei comportamenti,
sempreché voglia essere tale, debba esprimersi con scelte
conseguenti, cioè con le dimissioni, perché io credo che non esista
da nessuna parte ed in alcuna situazione la possibilità che una
Giunta si costituisca parte civile, offesa e danneggiata in un
procedimento penale contro un membro dell'esecutivo, mantenen-dolo
però allo stesso tempo al suo interno.
Tra l'altro, esiste una precisa norma di legge che prevede
l'ineleggibilità per l'amministratore che ha una lite pendente con
l'amministrazione di cui fa parte. Qui ci troviamo addirittura in
una situazione ancora più grave.
Noi non invochiamo il discorso dell'ineleggibilità, diciamo però
che ci sembrano scorrette le mancate dimissioni nel momento in cui
si decide la costituzione di parte civile e ci sembra veramente
ridicolo il discorso dell'autosospensione, che a nostro parere è
fatto solo per ingannare la gente.
Presidente
Ha chiesto la parola il Consigliere Aloisi;
ne ha facoltà.
Aloisi (PSI)
La nostra regione è a statuto speciale,
quindi autonoma, ma ho l'impressione che vogliamo approfittare
dell'autonomia per essere autonomi anche negli aspetti più
degradanti e negativi. Per questo io mi chiedo dove è andata a
finire la questione morale.
A quei partiti e movimenti che al momento della costituzione di
questa maggioranza e quindi del ribaltone bis avevano sollevato con
forza la questione morale, mi vien da domandare se vogliono una
Giunta trasparente, composta da gente pulita, che possa presentarsi
a testa alta all'elettorato, per cambiare modo e sistema di fare
politica.
Ma se questo è il modo di fare politica, se questa è la
questione morale che portano avanti certe forze politiche - mi
rivolgo in modo particolare al Gruppo del PDS - allora io mi
domando che cosa significa moralità.
E' infatti incomprensibile ed inaccettabile che, mentre in una
qualsiasi Regione italiana un esponente politico che riceva un
avviso di garanzia ha il coraggio morale di rassegnare le
dimissioni e di mettersi da parte in attesa di chiarimenti, perché
nessuno pretende che uno sia dichiarato colpevole prima del
giudizio, qui, dove non ci troviamo solo di fronte ad un avviso di
garanzia, ma ad una comunicazione giudiziaria, cosa molto più grave
e con la quale si dice che è già in corso un'indagine nei confronti
dell'inquisito, che ci sono delle prove che dovranno essere
chiara-mente verificate..., ebbene, noi facciamo finta di nulla, o
meglio alcune forze politiche fanno finta di nulla, tutto procede
normalmen-te, anzi si arriva all'autosospensione, termine di cui
neanche i colleghi che mi hanno preceduto sono riusciti a capire il
significato.
Ma ci rendiamo conto che noi siamo ormai sotto gli occhi di
tutta la stampa nazionale e sotto l'interessamento di giudici? Su
"Il Mondo" di ieri c'è un articolo sulla Valle d'Aosta intitolato:
"Gli scandali scendono a Valle - Il caso Anas è ancora aperto.
Due storie con punti oscuri e una gran paura che arrivi il giudice
Di Pietro"
, in cui si dice che al prossimo procedimento penale
ci saranno sicuramente grosse novità.
Insomma, a questo punto io mi chiedo qual è il nostro
atteggiamento. Noi continuiamo a chiedere più moralizzazione, un
modo diverso di fare politica, ma nella realtà dei fatti
accettiamo, anzi accettate - noi non l'accettiamo, non l'abbiamo
accettato prima e non l'accettiamo adesso - che in Giunta vi sia un
personaggio che noi rispettiamo e non condanniamo a priori, ma che
non ha la dirittura morale per continuare a fare l'assessore almeno
fino a quando non sarà stato giudicato e quindi fino a quanto non
sarà stata fatta chiarezza nei suoi confronti. Noi ci dobbiamo
presentare alla pubblica opinione a testa alta, dobbiamo chiedere
una moralizzazione, ma noi per primi dobbiamo essere
moralizzatori.
Questo è l'aspetto che voglio evidenziare nei confronti di
questa maggioranza e di questa Giunta: non è possibile continuare
ad ingannare la pubblica opinione, chiedendo più moralizzazione e
sostenendo ciò che la gente vuole e chiede - basta guardare quello
che succede in tutto il territorio nazionale - se poi, nella nostra
piccola autonomia e nel nostro piccolo guscio, ci comportiamo in
modo completamente diverso.
Se questo vuol dire moralizzare, allora io chiedo ai
rappresentanti del PDS di dire qualcosa su questo importante
problema, anche perché non serve solo parlare, ma occorrono fatti
concreti.
Ecco, io ritengo importante presentarci alla pubblica opinione
dicendo chiaramente se intendiamo moralizzare o continuare a
fingere prendendo in giro la pubblica opinione. Grazie.
Presidente
Ha chiesto la parola il Consigliere Ricco;
ne ha facoltà.
Ricco (DC)
Sarò breve. Il Presidente della Giunta ci
ha informati dell'intenzione di costituirsi parte civile nei
confronti dell'Assessore all'agricoltura e della decisione dello
stesso Assessore di autosospendersi.
Tralasciando il fatto che la figura dell'autosospensione non mi
è molto comprensibile, voglio ricordare che in tempi non molto
lontani altri assessori si sono dimessi per fatti analoghi. Poiché
nei tempi in cui viviamo gli uomini politici sono nel mirino
dell'opinione pubblica, penso che sarebbe stato meglio che
l'Assessore all'agricoltura si fosse dimesso.
Io posso essere convinto della non colpevolezza, ma il rigore
politico imporrebbe le dimissioni dell'assessore.
Non voglio ripetere quello che è avvenuto altrove, perché spesso
le situazioni non sono assimilabili, ma ricordo che in Lombardia, i
consiglieri Armanni, Martinelli e Simone, che si autosospesero,
vennero estromessi dal gruppo.
A noi però non interessa quello che è accaduto in Lombardia, ma
cerchiamo almeno di comportarci come hanno fatto altri uomini di
questo Consiglio in tempi non molto lontani.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Chiedo una sospensione di cinque minuti
al termine della discussione sulle dichiarazioni del Presidente
della Giunta, per consentire un incontro della minoranza.
Presidente
D'accordo. Allora, se non ci sono
obiezioni, la seduta è sospesa per cinque minuti.
Si dà atto che la seduta è sospesa dalle ore 10,05 alle ore
10,25.
Presidente
Riprendiamo i lavori del Consiglio. Ha
chiesto la parola il Consigliere Beneforti; ne ha facoltà.
Beneforti (DC) Abbiamo chiesto una sospensione dei lavori
per consentire a noi dell'opposizione di fare una valutazione sulle
comunicazioni del Presidente della Giunta.
Ora, siccome riteniamo che quanto ci è stato detto non possa
essere sufficientemente approfondito tra le comunicazioni del
Presidente della Giunta, per consentire un confronto più
approfondito sulla decisione della Giunta di costituirsi parte
civile e sul vero significato dell'enunciazione dell'Assessore
all'agricoltura di autosospendersi quando si svolgerà la causa,
chiediamo l'inversione dell'ordine del giorno in modo che sia
anticipata la discussione sulla mozione iscritta al punto 47
concernente lo stesso argomento.
Presidente
La mozione del Consigliere Beneforti
propone d'invertire l'ordine del giorno. Come di consueto, non mi
resta che dare la parola a chi la chiede, in modo che un
Consigliere si esprima a favore ed un altro contro.
Ha chiesto la parola il Consigliere Milanesio; ne ha
facoltà.
Milanesio (PSI)
Io parlo a favore della mozione
d'ordine. Credo che la proposta del Consigliere Beneforti sia
sensata visto che siamo di fronte ad una dichiarazione abbastanza
importante dell'Assessore Rollandin e ad un'altra altrettanto
importante del Presidente della Giunta, delle quali però non si può
parlare in sede di comunicazioni se non in modo sommario. A nostro
avviso, l'orientamento che la Giunta regionale intende assumere
esige un certo approfondimento dei significati, dei rischi e della
reale portata della figura dell'autosospensione che, per quello che
ci riguarda, non esiste.
Per non far perdere tempo al Consiglio, noi chiederemmo molto
civilmente di anticipare la discussione della mozione per chiarirci
bene le idee, perché noi riteniamo che si voglia mettere in atto
una procedura inusitata, che non esiste ma che, secondo noi,
potrebbe in qualche modo offendere le istituzioni.
Inoltre, visto che il problema è stato posto solo ieri
"all'ordine del giorno dell'opinione pubblica" con le dichiarazioni
dell'Assessore Rollandin, sarebbe stupido - consentitemi - che il
Consiglio lo discutesse questa mattina, trattandosi dell'argomento
più importante e di maggiore pregnanza politica della seduta.
Per questo chiediamo l'inversione dell'ordine del giorno, senza
voler fare dell'ostruzionismo o "sfruculiare", perché vogliamo solo
esprimere il nostro pensiero e sentire compiutamente quello della
Giunta e degli interessati. Questo è il senso della richiesta
d'inversione dell'ordine del giorno.
Presidente
Sempre sulla mozione d'ordine ha chiesto la
parola il Presidente della Giunta, Lanivi; ne ha facoltà.
Lanivi (GM)
Poiché credo che la proposta
dell'opposizione meriti un certo approfondimento, chiedo che la
maggioranza possa avere cinque minuti di tempo per concordare una
risposta.
Aggiungo solo che quando si allude ad una discussione civile non
bisogna poi definire "stupide" le posizioni non conformi alle
proprie...
(... interruzione ...)
Termino precisando al Consigliere Riccarand che c'è l'atto
formale relativo all'orientamento della Giunta.
Detto questo, chiedo alla bontà del Consiglio di concedere alla
maggioranza una sospensione di cinque minuti per consentirle di
prendere posizione sulla proposta.
Presidente
Se non ci sono obiezioni, la seduta è
sospesa per cinque minuti.
Si dà atto che la seduta è sospesa dalle ore 10,31 alle ore
10,56.
Presidente
Riprendiamo i lavori del Consiglio. Siamo alla
mozione d'ordine del Consigliere Beneforti, concernente
l'inversione dell'ordine del giorno con lo spostamento al primo
punto all'ordine del giorno della mozione dei consiglieri
Riccarand, Ricco e Milanesio, iscritta al punto 47 e concernente la
costituzione di parte civile della Regione nel procedimento penale
presso il Tribunale di Aosta fissato per l'udienza dell'11 novembre
1992.
Se non ci sono dichiarazioni - e mi sembra che non ce ne possano
essere - possiamo senz'altro al voto della mozione.
Chi è favorevole allo spostamento al primo punto all'ordine del
giorno dell'oggetto iscritto al punto 47 è pregato di votare "sì",
mentre chi è contrario è pregato di votare "no".
Ha chiesto la parola il Consigliere Riccarand; ne ha
facoltà.
Riccarand (VA)
Siccome c'è stata una interruzione che
era stata chiesta dalla maggioranza, prima di votare vorremmo
sapere, ma solo a titolo informativo, che cosa è stato
deciso.
Presidente
Ha chiesto la parola il Presidente
della Giunta, Lanivi; ne ha facoltà.
Lanivi (GM)
E' stato deciso di accogliere la
proposta.
Presidente
Se nessuno chiede la parola, pongo in
votazione la proposta di inversione dell'ordine del giorno avanzata
dal Consigliere Beneforti.
Esito della votazione
Presenti, votanti e favorevoli: 30
Il Consiglio approva all'unanimità
