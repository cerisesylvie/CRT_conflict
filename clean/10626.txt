Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1619 del 27 novembre 1990 - Resoconto
OGGETTO N. 1619/IX - Disegno di legge: "Acquisto di immobili
siti in Comune di Bionaz".
Presidente - Ha chiesto di parlare il relatore, Consigliere
Ricco, ne ha facoltà.
Ricco (DC)
- Prima di iniziare vorrei fare gli auguri al
Consigliere Riccarand, che tanto si sarebbe sollazzato su questo
argomento.
L’Amministrazione regionale, sin dal mese di
agosto 1989, ha manifestato l’intenzione di
acquistare un comprensorio di vasta estensione che occupa
totalmente il vallone di Montagnayes, sulla sinistra orografica
della Valpelline, in Comune di Bionaz.
Il comprensorio ha una superficie complessiva di 887 ettari e si
estende fra una quota minima di circa 1800 m. sul livello del mare
e ad una massima di 3231 m. sempre sul livello del mare, e
precisamente fino alla Becca del Merlo.
Il comprensorio è accessibile mediante un sentiero che ha
origine dall’abitato di Puyage, a quota 1627 m., e
che giunge sino all’ultimo tramuto, a quota 2333
m.
Durante il suo percorso il sentiero giunge a tutti i tramuti
intermedi. Il tempo di percorrenza complessivo per arrivare
all’ultimo tramuto è di circa un’ora
e mezza. Il sentiero prosegue sino sotto i ghiaioni del ripido Col
de Cuney, a 2943 m., che mette in comunicazione il vallone di
Montagnayes con quello di Cuney in Comune di Nus.
Come già accennato, il vallone è raggiungibile mediante un
sentiero mulattiera; l’Assessorato
all’Agricoltura ha già approvato da tempo un
progetto di pista per collegare gli alpeggi di Montagnayes et
Arbien con il fondovalle. La suddetta pista dovrebbe seguire per la
maggior parte l’attuale sentiero.
In base al PRG comunale di Bionaz del 1978 il comprensorio è
posto in zona montana chiamata EM, cioè comprensori alpestri
costituiti in prevalenza da boschi incolti, o con caratteristiche
orografiche tali da impedirne l’uso agricolo. In
queste zone è fatto divieto di erigere nuove costruzioni che non
siano connesse con alpeggi preesistenti. E’ comunque
consentita l’edificazione di piccoli bivacchi
alpini.
Per gli edifici esistenti sono consentiti il restauro
conservativo, il consolidamento, l’adeguamento
igienico e la manutenzione straordinaria con ripristino delle
strutture murarie deteriorate. Poiché l’intero
comprensorio è ubicato ad una quota superiore ai 1600 m., è
sottoposto alla legge 8 agosto 1985, n. 431, concernente le
disposizioni urgenti per la tutela di zone di particolare interesse
ambientale, la famosa legge Galasso.
Dobbiamo ricordare che il comprensorio in oggetto fa parte
integrante dell’oasi regionale di protezione della
fauna, denominata "La Granda". Quest’area è la più
vasta della Regione e comprende la testata della Valpelline, gran
parte della sua sinistra orografica, nonché buona parte della
sinistra orografica della Valtournenche.
L’appartenenza a questa oasi comporta
l’assoluto divieto di caccia, perciò i camosci e gli
stambecchi hanno avuto modo di ripopolarsi, specialmente i camosci
hanno raggiunto una densità massima per ettaro pari soltanto a
quella esistente nel parco Gran Paradiso e costituiscono circa un
quinto dei camosci presenti nel nostro territorio, escluso sempre
il parco.
La suddetta oasi ospita anche gran numero di volpi, aquile,
ermellini e martore.
La volontà dell’Amministrazione regionale è di
destinare questo ampio territorio alpino ad area protetta e grazie
alle naturali delimitazioni è abbastanza agevole la gestione di una
siffatta area protetta. La proprietà potrebbe essere adibita
esclusivamente ad area naturalistica, aperta alla visita.
I fabbricati esistenti, cioè quelli dell’alpe
Bachard, alpe Ardamun, alpe Acquelau e alpe Avoley, potrebbero
quindi essere ristrutturati e trasformati in punti di appoggio alle
visite e al controllo ed alla gestione dell’area.
Gli immobili da acquistare sono siti in comune di Bionaz, distinti
al catasto terreni e compresi nei fogli 15, 16, 18 e 36. Il valore
attribuito alla suddetta proprietà dal tecnico
dell’Ufficio patrimoniale regionale è di 321.500.000
lire, da pagare alla proprietaria, sig.na Tacchella Sandra.
Presidente
- E’ aperta la discussione sul
disegno di legge in oggetto.
Ha chiesto di parlare il Consigliere Maquignaz, ne ha
facoltà.
Maquignaz (Ind)
- Un piccolo chiarimento per capire cosa
significa che l’area suddetta verrà destinata ad
area protetta.
Presidente
- Ha chiesto di parlare il Consigliere Perrin,
ne ha facoltà.
Perrin (UV)
- J’ai entendu
l’intention d’utiliser cet alpage
pour une zone protégée, je ne suis pas extrêmement préoccupé de
cela, mais plutôt d’une phrase qui est contenue dans
le rapport, qui dit:
"La piena proprietà dei beni può infatti
consentire di realizzare tutta una serie di interventi finalizzati
alla conservazione e al miglioramento del patrimonio che si intende
proteggere, senza sollevare legittime preoccupazioni da parte dei
privati, che vedono i loro terreni sottoposti a vincoli sempre più
restrittivi senza averne alcun beneficio".
Je ne voudrais pas qu’il y ait
l’intention d’abandonner complètement
l’alpage pour la sauvegarde du paysage et des
animaux, ce qui est important; ce qui au contraire est nécessaire
c’est de maintenir dans cette zone
l’activité agro-sylvo-pastorale, donc de
restructurer les alpages qui sont en très mauvaise condition, de
façon à pouvoir continuer à y voir la présence du bétail bovin qui
est une source de richesse pour la Vallée d’Aoste et
qui n’est pas incompatible avec la présence
d’animaux sauvages.
Donc une recommandation pour que on n’oublie pas
l’activité agricole au bénéfice
d’autres activités, mais
qu’effectivement, après la restructuration des
alpages, on puisse continuer cette activité.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- La Giunta regionale recepisce la
raccomandazione portata avanti dal Consigliere Perrin perché mi
sembra abbastanza logico che si possa vedere di contemperare le due
esigenze.
Tengo a precisare che questo acquisto è stato fatto sì per
creare un’oasi di protezione o quanto meno rimettere
in sesto gli alpeggi, in modo che possa essere mantenuta una
situazione silvo-pastorale, però il Consigliere Perrin sarà
sicuramente a conoscenza che nell’alpeggio vi è una
grossa sorgente acquifera che potrà servire abbondantemente per le
esigenze della comunità del Gran Combin, che ultimamente ha
sofferto delle difficoltà determinate da una situazione
dell’acqua potabile poco valida.
Questo potrà servire per ridare negli impianti della comunità
montana un’acqua sicuramente valida con gli
opportuni interventi che dovranno essere fatti per mantenere la
sorgente allo stato di potabilità.
Presidente
- Ha chiesto di parlare il Consigliere Ricco,
ne ha facoltà.
Ricco (DC)
- Mi pare che qualcuno avesse chiesto la
superficie; lo avevo detto prima, sono 887 ettari.
Presidente
- Ha chiesto di parlare il Consigliere
Maquignaz, ne ha facoltà.
Maquignaz (Ind)
- L’articolo 3 dice che
"Gli immobili di cui all’articolo 1 sono
destinati ad aree protette naturalistiche"
. Premesso che
condivido pienamente l’acquisto da parte della
Regione, premesso che considero più che equo il prezzo pattuito,
vorrei capire bene cosa significa l’articolo 3. Per
aree protette si intendono quelle aree protette di cui alla legge
che abbiamo approvato in Consiglio regionale? Si intende che si
vuol fare un parco?
Poiché questa zona fa già parte dell’oasi La
Granda, mi chiedo cosa significa che verrà destinata ad area
protetta, perché in questo caso oasi di protezione è già. Quindi
area protetta significa una cosa diversa. Temo che voglia far
riferimento alla legge che è stata approvata in questo Consiglio
regionale e che mi sembra non sia stata approvata dalla Commissione
di coordinamento.
Vorrei un chiarimento su questo.
Presidente
- Ha chiesto di parlare il Consigliere Perrin,
ne ha facoltà.
Perrin (UV)
- Je reviens moi aussi sur
l’article 3; pour mieux garantir la promesse qui
m’a été faite tout à l’heure je
présente un amendement en ajoutant à l’article 3
"fatte salve le attività agro-silvo-pa-storali"
.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Si accetta l’emendamento
proposto dal Consigliere Perrin, perché va ad esplicitare meglio il
concetto dell’articolo 3, e perché comunque è
nell’ottica della Giunta regionale provvedere a fare
quanto è stato detto.
Per rispondere brevemente alle domande poste dal Consigliere
Maquignaz, è vero, lì si tratta di una zona che è già oasi
protetta, e quella parte acquistata potrebbe essere utilizzata sia
per le attività agro-silvo-pastorali, ma anche come pre-oasi, in
modo da avere una zona di rispetto, chiamiamola così con termini
non molto precisi ma per chiarire il concetto.
Presidente
- Si passa all’esame
dell’articolato. Do lettura
dell’articolo 1:
Articolo 1
(Oggetto)
1. La Regione è autorizzata ad acquistare gli immobili siti nel
Comune di Bionaz , distinti al Catasto Terreni al Foglio 15 con le
particella 2, 4, 5, 6, 7, 8, 9, 10, 11, 12, 13, 15 , 16, 18, 20,
23, al Foglio 16 con la particella 24, al Foglio 18 con le
particelle 68, 69, 70, 71, 72, 73, 74 e al Foglio 36 con la
particella 1.
Presidente
- Pongo in votazione l’articolo
1.
Esito della votazione:
Presenti, votanti e favorevoli: 29
Il Consiglio approva all’unanimità.
Presidente
- Do lettura dell’articolo
2:
Articolo 2
(Corrispettivo)
1. Il prezzo di acquisto degli immobili di cui
all’articolo 1 è fissato in lire 321.500.000.
Presidente
- Pongo in votazione l’articolo
2:
Esito della votazione:
Presenti, votanti e favorevoli: 29
Il Consiglio approva all'unanimità .
Presidente
- Do lettura dell'articolo 3:
Articolo 3
(Destinazione)
1. Gli immobili di cui all'articolo 1 sono destinati ad aree
protette naturalistiche.
Presidente
- All'articolo 3 vi è l'emendamento presentato
dal Consigliere Perrin, di cui do lettura:
"fatte salve le attività agro-silvo-pastorali".
Ha chiesto di parlare il Consigliere Maquignaz, ne ha
facoltà.
Maquignaz (Ind)
- Sono d'accordo sull'emendamento
presentato dal Consigliere Perrin, però vorrei astenermi
sull'articolo 3 in quanto non ho capito cosa significa area
protetta naturalistica. Come posso fare? Possiamo fare due
votazioni?
Presidente
- Va bene, facciamo le votazioni separate.
Pongo in votazione l'emendamento proposto dal Consigliere
Perrin.
Esito della votazione:
Presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 3 nel testo
così emendato:
Articolo 3
(Destinazione)
1. Gli immobili di cui all'articolo 1 sono destinati ad aree
protette naturalistiche, fatte salve le attività
agro-silvo-pastorali.
Esito della votazione:
Presenti: 30
Votanti: 29
Favorevoli: 29
Astenuti: 1 (Maquignaz)
Il Consiglio approva.
Presidente
- Do lettura dell'articolo 4:
Articolo 4
(Provvedimenti amministrativi)
1. La Giunta regionale è autorizzata ad adottare ogni
provvedimento di esecuzione per addivenire alla stipulazione
dell'atto notarile di trasferimento degli immobili di cui all'
articolo 1 e, in particolare, per l' impegno e la liquidazione
della relativa spesa, nonché per la designazione del notaio rogante
e per gli eventuali accertamenti circa la consistenza e
l'intestazione catastale degli immobili da acquisire.
Presidente
- Pongo in votazione l'articolo 4.
Esito della votazione:
Presenti, votanti e favorevoli: 30
Il Consiglio approva all'unanimità.
Presidente
- Do lettura dell'articolo 5:
Articolo 5
(Disposizioni finanziarie)
1. L'onere derivante dall'applicazione della presente legge
valutato in complessive Lire 321.500.000 graverà sullo stanziamento
già iscritto al capitolo 23250 "Spese per l'acquisto di beni
patrimoniali legge regionale 19.4.1985, n. 12 - legge regionale
29.5.1989 , n. 26" del bilancio di previsione della Regione per
l'anno 1990 che presenta la necessaria disponibilità.
Presidente - Pongo in votazione l’articolo
5:
Esito della votazione:
Presenti, votanti e favorevoli: 30
Il Consiglio approva all’unanimità.
Presidente
- Do lettura dell’articolo
6:
Articolo 6
(Urgenza)
1. La presente legge è dichiarata urgente ai sensi
dell’articolo 31, comma 3, dello Statuto Speciale ed
entrerà in vigore il giorno successivo a quello della sua
pubblicazione nel Bollettino Ufficiale della Regione.
Presidente
- Pongo in votazione l’articolo
6.
Esito della votazione:
Presenti, votanti e favorevoli: 30
Il Consiglio approva all’unanimità.
Presidente
- Pongo in votazione la legge nel suo
complesso.
Esito della votazione:
Presenti, votanti e favorevoli: 31
Il Consiglio approva all’unanimità.
***
