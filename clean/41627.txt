Classificazione
GIUNTA REGIONALE



Oggetto del Consiglio n. 713 del 13 giugno 2019 - Resoconto
OGGETTO N. 713/XV - Reiezione di mozione di sfiducia nei
confronti dell'Assessore regionale alla sanità, salute e politiche
sociali.
Farcoz (Président) -
À la présence de 28 conseillers je
déclare ouverte la séance, nous sommes en discussion général du
point 3.02, qui souhaite intervenir ? La parole au collègue
Cognetta.
Cognetta (MOUV') -
Buongiorno a tutti. Cominciamo questa
seconda giornata di Consiglio facendo un po' di chiarezza
sull'intenzione della mozione presentata, della quale sono primo
firmatario. Innanzitutto tengo a comunicare all'aula da dove ho
preso i dati, così magari ci chiariamo una volta per tutte.
Questa è la locandina di un convegno svoltosi a Saint-Vincent il
22e 23 febbraio di quest'anno, nel quale si parlava del Piano
Nazionale di Cronicità e, per la precisione, di equità e di
disuguaglianze. Nell'ambito di questo convegno - piuttosto lungo, a
cui hanno partecipato molti dottori dell'U.S.L. piuttosto che
persone provenienti da altri ambiti - il dottor Pesenti Compagnoni
Massimo, direttore dell'area territoriale A.U.S.L. della Valle
d'Aosta presenta questo documento con al suo interno tutta una
serie di grafici e di dati - che potete vedere, ad esempio qui -
dai quali ho preso i dati della mozione. Giusti o sbagliati questi
dati? Bisognerebbe chiederlo a questo punto al dottor Pesenti.
Probabilmente ha sbagliato a prendere i dati.
Seconda cosa, molto chiara da dire, è che se avessi voluto fare
una mozione politica avrei fatto un'altra cosa, avrei scritto: "Ma
si può tenere l'assessore Baccega lì presente dopo che è uscito un
articolo sul giornale dove pare, a detta di un'altra persona, che
un certo ingegnere Erik Camos di Châtillon... in tre telefonate
differenti, fra le quali una con un consigliere regionale - afferma
che tale - sto leggendo dal giornale, quindi non me ne vogliate se
è sbagliato anche l'articolo! - ...dicevo, questa persona a un
certo punto afferma che Camos era stato contattato da Silvano
Machet, giardiniere dipendente della Casinò S.p.a., il quale
arrabbiato gli aveva raccontato di esser stato avvicinato alcuni
giorni prima della scadenza elettorale da Avati, che aveva chiesto
senza mezzi termini il voto per sé, per Mauro Baccega e per Augusto
Rollandin.
Alla luce di questo articolo, che proviene da alcune
intercettazioni, se avessi voluto fare una mozione politica
probabilmente avrei scritto questo nella mozione. Invece io mi sono
limitato a fare una descrizione dei dati. In aggiunta a questo,
vorrei solo precisare una cosa: nel passato in questo Consiglio,
quando organizzai il tiro al piccione agli assessori, che allora
facevano parte della Rollandin, dichiarai che ci sarebbe stato un
tiro al piccione e l'organizzai con tutta l'opposizione. Eravamo
tutti d'accordo, tant'è che si dimisero tutti - Si ricorda? Vedo
che il collega Viérin è d'accordo con me, perché in effetti andò
proprio così - quindi, se volevo farlo, questa volta l'avrei
dichiarato tanto quanto l'altra volta, non c'era bisogno
d'inventarsi nulla.
Questa invece - come ho spiegato e come continuo a spiegare - è
una mozione che riguarda le affermazioni fatte dall'assessore
Baccega rispetto al minimizzare la situazione della Sanità.
Tutto questo per dire che cosa? Per dire che, secondo me, se si
vuole votare la mozione la si vota; se la non si vuole votare, non
la si vota; ma accampare scuse inutili è abbastanza stupido.
Alla fine, qual è il punto nodale del discorso? Il punto nodale
è che chi non la vota di fatto sostiene una maggioranza a 17. Che
non è una maggioranza. Abbiamo fatto tante discussioni. Spero che
questo intervento non rientri nell'ambito dello Charaban. In genere
io non faccio interventi molto lunghi. Mi spiace essermi dilungato
per quasi cinque minuti e cinquanta e quindi chiedo venia. Però,
dicevo, questo approccio, che direi in qualche modo anche tecnico,
se non piace non è colpa mia. Io credo invece che i Valdostani, ai
quali sempre ci rivolgiamo, dalle risultanze giornalistiche, alla
fine di dieci ore di discussione di ieri e chissà quante di oggi,
capiranno chi sta di qua e chi sta di là. Poi la possiamo
giustificare come vogliamo, però è questa, alla fine, la sintesi
estrema.
Con questo io vi ringrazio e vi saluto, per oggi.
Présidente -
D'autres ?
La parole au collègue
Peinetti.
Peinetti (UV) -
Buongiorno a tutti. Innanzitutto devo
ringraziare il consigliere Cognetta per questa mozione. Lo
ringrazio perché ha posto all'attenzione dei problemi che sono dei
problemi reali. Non ci sono delle inesattezze, diciamo così, non
volute, però credo che qualcosa da dire ci sia. Innanzitutto io mi
limiterò a fare delle osservazioni, per quanto possibile, tecniche,
senza entrare in dettagli di tipo politico che, in questo momento,
sono forse meno interessanti, per quanto mi riguarda. Alcune
osservazioni in merito alla mozione: è indubbio che sulle liste di
attesa e sui tempi di attesa ci siano delle criticità, questo è
innegabile; credo che sia sotto gli occhi di tutti che esistano
delle criticità, sia per quanto riguarda le visite sia per quanto
riguarda alcuni interventi chirurgici. Sono stati citati ieri dei
numeri. Alcuni corrispondono al vero, altri un po' meno. Noi
sappiamo quali sono le criticità, credo che siano abbastanza note;
per quanto riguarda le visite e le prestazioni diagnostiche sono:
la cardiologia - con l'eco cardio soprattutto - più recentemente la
psichiatria, la dermatologia - che dopo un periodo virtuoso è
ritornata a subire delle problematiche, soprattutto in relazione a
una perdita di medici - e la radiologia con alcune prestazioni
diagnostiche, soprattutto le ecografie e le TAC. Questi dati son
essenzialmente legati a una serie di fattori, non credo legati a
una cattiva volontà da parte di qualcuno, ma indubbiamente sono
tutti reparti che hanno subito in questi mesi - per tutta una serie
di eventi, in alcuni casi anche, purtroppo, imprevedibili e
luttuosi - la perdita di professionisti, in particolare di medici,
che hanno ridotto in maniera significativa gli organici. Ora fare
un concorso nelle strutture pubbliche, come voi sapete, non è cosa
semplice, perché porta via dai 5 ai 6 mesi, oggi quelle procedure
purtroppo sono veramente molto complesse. Il dato si scontra
inoltre con la difficoltà estrema - e poi ci ritorneremo- di
trovare degli specialisti, soprattutto in certe discipline. Devo
dire che ormai è diventato un problema cronico perché, per una
serie di ragioni, soprattutto legate alla carenza di specialisti, e
quelli che vengono licenziati dalle scuole di specializzazione
riescono a malapena a sopperire alle carenze dei grandi centri
urbani, figuriamoci quando noi ci allontaniamo dai centri
urbani.
Purtroppo noi non siamo così vicini alle grandi università. Non
siamo così, tra virgolette, attrattivi per questo tipo di
professionisti. È un problema. Indubbiamente è un problema che fino
a sette, otto, nove anni fa non c'era. Non c'era per una serie di
ragioni: primo: di specialisti ce n'erano tanti; secondo: era molto
più semplice trovare lavoro in Valle d'Aosta che in altri ambiti,
per il semplice motivo che molti concorsi in giro per l'Italia
erano bloccati, basti pensare al piano di rientro del Piemonte, che
ha bloccato per anni i concorsi nei posti pubblici, sia nelle
università sia negli ospedali, e questo ha provocato una facilità
di trovare professionisti che cercavano lavoro. Allora noi siamo
stati attrattivi, soprattutto per il vicino Piemonte, ora, da meno
di due anni, il Piemonte ha riaperto i concorsi e questo ha fatto
sì che molti specialisti si allocassero nelle sedi più vicine a
casa loro.
Un altro dato importante: dove siamo carenti? Siamo carenti
negli specialisti, ad esempio, dell'emergenza. Bene, la Regione
Veneto ha appena bandito un concorso per 90 posti per i medici
delle emergenze: voi potete pensare che 90 posti assorbiranno quasi
tutti gli specialisti che usciranno dalle scuole di
specializzazione d'Italia. Questa è una criticità enorme che non
riguarda solo noi, ma riguarda tuti gli ospedali medio-piccoli
d'Italia. Noi siamo un ospedale medio-grande, credo. Un ospedale
che ha indubbiamente delle peculiarità e delle grandi potenzialità.
Ha anche dei problemi. Abbiamo citato adesso le liste di attesa di
alcune specialità ambulatoriali. Che cosa si può fare quindi per
superare questa difficoltà? Si tratta di una problematica a livello
nazionale, non locale... ieri il consigliere Sammaritani ha
giustamente fatto notare come a volte non si faccia il confronto
con il resto d'Italia. Bene, lo facciamo. Lo faremo adesso e
vedremo i dati che ne deriveranno.
Innanzitutto una delle cose che noi dobbiamo fare è arginare la
domanda, perché purtroppo spesso la domanda è inappropriata. Ci
sono molti esami, molte visite ambulatoriali che non dico che siano
inutili, perché non sono inutili per il paziente che ha un problema
o crede di avere un problema, la visita è utile, ma non è il
paziente che deve richiedere la visita, ma il suo medico di
medicina generale, oppure un altro specialista. Indubbiamente
spesso le visite vengono fatte a pazienti che hanno poco bisogno,
non dico nulla ma poco, e questo genera un problema perché essi
tolgono spazio ad altri che hanno veramente bisogno. Allora che
cosa si è cercato di fare in quest'ultimo anno, in questi ultimi
periodi? È da circa due anni che si sta lavorando a un progetto - e
non è un progetto facile - che è quello dei cosiddetti
"raggruppamenti di attesa omogenea", vale a dire un accordo fatto
dai medici specialisti dell'ospedale, dai medici delle chirurgie,
dai medici delle medicine, insieme ai medici di medicina generale
per cercare di regolamentare l'accesso alle prestazioni attraverso
il grado di gravità delle diverse patologie; credetemi, non è
facile, per niente, perché ognuno pensa di avere la patologia
grave, ma sta a noi decidere quali sono quelle che veramente hanno
bisogno o meno di una visita in tempi più o meno brevi. Bene, sono
state definite - in una serie di lunghe riunioni che si sono svolte
durante quasi un intero anno - quattro classi di priorità: quelle
dell'urgenza, che devono essere svolte entro 72 ore, quindi
prestazioni ambulatoriali entro 72 ore; quelle brevi, entro 10
giorni; quelle differite, che devono essere svolte entro 30 giorni
e quelle programmate, che non prevedono un tempo d'attesa proprio
perché sono programmate. I parlo per quanto riguarda la mia
disciplina. Bene, abbiamo fatto una serie d'incontri molto
proficui. Abbiamo valutato la grande disponibilità dei medici di
medicina generale a confrontarsi su questo tema, perché loro sono i
primi ad avere spesso difficoltà con il paziente che chiede loro la
prestazione. Questo ci ha consentito di riuscire a limitare
l'accesso ai soli pazienti che veramente ne hanno bisogno; questo
non vuol dire che altri pazienti che debbano fare delle visite,
anche su loro richiesta, non le faranno, ma che ci metteranno un
po' più di tempo.
È stato fatto un grande lavoro sulla pulizia delle agende,
soprattutto sulle agende cartacee, quasi completamente eliminate
dall'azienda U.S.L., tant'è che oggi si parla solo più di agende
elettroniche per il CUP. Molto spesso i dati, anche quelli che sono
stati riportati qua dentro, sono trasparenti, sono accessibili e
possono essere visti da tutti.
Sono state anche attivate altre misure, tipo la libera
professione con onere a carico dell'azienda, il tentativo
d'incrementare le figure professionali nelle discipline dove la
criticità è più elevata, attraverso meccanismi incentivanti come la
libera professione aziendale, come risorse aggiuntive
regionali.
Poi c'è anche un altro dato, il ricorso al privato accreditato
-non è un tabù, non deve essere un tabù assolutamente - che però è
un problema. Vuol dire che il sistema sanitario pubblico ha delle
criticità. Anche nel piano nazionale sul contenimento delle liste
d'attesa è previsto il ricorso a questa istituzione. È prevista la
possibilità di utilizzare il privato accreditato attraverso delle
valutazioni che sono molto puntuali. Voglio dire, il pubblico deve
in qualche modo controllare l'accesso al privato. Ma perché deve
controllare l'accesso al privato? Deve controllarlo perché
l'accesso al privato accreditato genere inappropriatezza in maniera
notevole. Lo sappiamo tutti. In Piemonte, in gran parte, ma anche
in Lombardia - vedremo i dati adesso -visite ambulatoriali e
prestazioni diagnostiche vengono svolte dal sistema sanitario
privato accreditato e non dal sistema sanitario pubblico. I centri
diagnostici pullulano nelle regioni, la Lombardia in modo
particolare ha un ricorso al privato accreditato che supera il 40%.
Sono dati importanti. Questo non vuol dire che dobbiamo demonizzare
il privato accreditato, anzi va regolamentato. Va regolamentato per
una serie di ragioni, perché ingenerare inappropriatezza crea
ulteriori aspettative nei pazienti, crea ulteriore lungaggine sulle
liste d'attesa, soprattutto per quanto riguarda le liste d'attesa
chirurgiche, anche qui per interventi inappropriati. Non crediate
che non esistano interventi inappropriati, esistono e spesso il
sistema sanitario nazionale se ne fa carico, perché gli interventi
fatti dal privato accreditato vengono rimborsati, vengono pagati
dal sistema sanitario nazionale. Sono gratuiti per il paziente, ma
non sono gratuiti per il sistema sanitario nazionale.
Poi un altro aspetto che vorrei affrontare è che il paziente che
ha un problema serio - o che il medico di medicina generale giudica
serio - viene visto in tempi non accettabili, entro 72 ore! Cioè,
il nostro ospedale per qualsiasi reparto, parlo dei reparti
chirurgici ma anche dei reparti medici, ha attivato gli ambulatori
dell'urgenza differita: i pazienti vengono visitati, viene fatta
loro la prestazione diagnostica entro 72 ore.
Sono in debito di una risposta al consigliere Sammaritani, che
giustamente ha snocciolato una serie di dati anche interessanti; ho
apprezzato molto l'intervento che ha fatto, perché pone sul tavolo
dei problemi. I problemi ci sono, non è che si devono nascondere
sotto il tappeto. Non si tratta di vedere chi sia più o meno
responsabile, ma di risolvere i problemi. Lo studio sulla lista
d'attesa più accreditato in assoluto a livello nazionale è quello
che è stato prodotto da Crea Sanità, che è il consorzio
dell'Università per la ricerca economica applicata promosso
dall'Università di Tor Vergata, dalla federazione italiana di
medici di medicina generale e dalla Cgil funzione pubblica. Questo
studio del 2017, quindi relativamente recente, è stato condotto su
4 regioni scelte sia per la rappresentatività geografica sia per
l'elevato campione numerico, perché la statistica, ahimè, è una
scienza molto bizzarra che risente molto sia dei grandi sia dei
piccoli numeri. Quando ci sono piccoli numeri le varie azioni
spesso possono variare significativamente da un anno all'altro, e
questo succede nella nostra regione. Bene, su queste 4 regioni - la
Lombardia, il Veneto, il Lazio e la Campania, sono stati scelti
nord-ovest, nord-est, Centro e Sud - credo che i numeri non siano
un problema, perché rappresentano circa 26 milioni di abitanti, il
50% della popolazione italiana. L'analisi ha riguardato 356
strutture sanitarie, fra pubblico e privato, e sono state prese in
considerazione 11 prestazioni sanitarie ritenute indicative, quelle
che sono rappresentative di un certo tipo di attesa: le visite
ortopediche, le visite oculistiche, l'eco-doppler venoso, la
colonscopia, la gastroscopia, l'elettromiografia, la rx articolare,
la spirometria, la visita pneumologica, la coronarografia, l'eco
della tiroide e l'ecocardiogramma. Bene, questi dati dimostrano
che, rispetto a queste quattro regioni, la Valle d'Aosta su 9
indicatori ha tempi d'attesa minori. Per l'ortopedia sono 34 su 55,
27 per l'oculistica e così via. Dati che possiamo fornire, non è un
problema, vi fornisco anche il testo su cui sono riportati. Siamo
invece in negativo sull'eco della tiroide e sull'ecocardio: abbiamo
i dati peggiori del resto d'Italia.
Però questo dato non tiene conto delle visite svolte nel privato
accreditato, vale a dire la Lombardia, per citare una di queste
quattro regioni... perché uno dice: "va bene, c'è anche la
Campania, che probabilmente ha trascinato verso il basso il dato
numerico negativo". No, non è così. La Lombardia, che ha dei dati
prettamente peggiori di quelli della Valle d'Aosta, fa un ampio
ricorso al privato accreditato e questi dati in Lombardia sono
peggiori dei nostri; se non ci fosse il privato accreditato, in
Lombardia i dati sarebbero decisamente disastrosi. Noi in Valle
d'Aosta per il privato accreditato abbiamo la quota pro capite più
bassa d'Italia. Facciamo ricorso sia per le visite ma soprattutto
per le prestazioni diagnostiche - essenzialmente direi per le
prestazioni diagnostiche - al privato accreditato in maniera
marginale. Forse è un errore, forse bisognerà correggerlo, forse
bisognerà aumentare, non lo so, ma queste sono scelte che non posso
fare io! Però questo fatto genera inappropriatezza.
L'inappropriatezza costa un sacco di soldi. Se vogliamo essere seri
vuol dire che molto si può fare. Sicuramente sulla lista d'attesa
delle visite negli ambulatori si può migliorare molto. Molto è
stato fatto, ma molto deve ancora essere fatto.
Le attese chirurgiche: questo è un altro dato interessante.
Andiamo a prendere tutti i reparti chirurgici dell'ospedale e
vediamo che l'ortopedia, la chirurgia toracica, la chirurgia
vascolare, l'urologia, la neurochirurgia e l'oculistica hanno tempi
di attesa che rientrano nelle classi di priorità per qualsiasi tipo
di patologia. Faccio una premessa: la chirurgia oncologica e gli
interventi per patologie maggiori non hanno mai sforato i tempi
d'attesa.
Anche qua ci sono le criticità, sono state citate ieri dal primo
firmatario della mozione... Ad esempio le tonsillectomie. Le
tonsillectomie sono un problema soprattutto perché subiscono delle
variazioni stagionali, nella stragrande maggioranza dei casi sono
bambini, ovviamente, che vengono trattati in particolar modo
durante le vacanze per motivi legati a esigenze familiari, quasi
sempre, e quindi i tempi d'attesa sono tempi di attesa tra
virgolette. Ci sono, certo che ci sono. Non è che non ci siano, ma
sono tempi di attesa che rientrano nelle classi di priorità C e D,
che sono quelle a 180 e a 360 giorni.
Quando si riesce a trovare una soluzione - ad esempio il
professionista - immediatamente, nel giro di pochi mesi, si pone
rimedio in qualche modo alle criticità: c'è stata di recente la
nomina del direttore in struttura complessa
dell'otorinolaringoiatria: è arrivato da pochi mesi e si sta già
dando una grande riordinata alle liste d'attesa.
Io prima di sedermi qui in Consiglio avevo fatto proprio una
riunione Dipartimento su questo tema e si era visto come si era
rientrati... per quanto riguarda le patologie oncologiche e gli
interventi maggiori il problema non esiste e le tonsillectomie sono
tutte rientrate nelle classi C e D.
La seconda situazione abbastanza critica è quella della
chirurgia generale. La chirurgia generale ha due problemi, anzi
tre: la colecistectomia, gli interventi protologici e il
trattamento dell'ernia laparocele. Anche qui bisogna fare una
premessa: gli interventi salvavita oncologici e quelli di altre
patologie gravi di chirurgia generale vengono fatti entro 30
giorni, sono tutti in classe A. Nessuno sfora la classe A. Dove si
sfora per questi esami? Si sfora per queste altre patologie:
colecistectomia, interventi protologici e ernia laparocele. Per
quanto riguarda quest'ultima patologia, in particolar modo l'ernia
laparocele, si è fatto un grande lavoro sia per quanto attiene
all'aumento del numero dei casi trattati, soprattutto in Day
surgery, e vi posso assicurare che non è tanto gradita dai
pazienti, perché non è che accettino così volentieri di farsi
operare di ernia in
one day surgery
. Cioè il paziente entra
al mattino e il pomeriggio va a casa. È un modo per cercare di
snellire la lista d'attesa, perché se tu li devi ricoverare il
problema diventa più complicato, quindi abbiamo aumentato in
maniera significativa il numero degli interventi fatti in Day
surgery rispetto agli interventi fatti in ricovero ordinario.
L'altro aspetto è stato quello della pulizia delle liste. Sono
state riviste, abbiamo richiamato centinaia di pazienti per i quali
è stata rivista l'indicazione. I pazienti sono stati trattati con
terapia medica di tipo conservativo; questo ha consentito di
valutare che in alcuni casi l'indicazione chirurgica magari era
eccessiva, quindi siamo riusciti a ridurre questo tipo
d'intervento.
Le ernie non è che siano sempre uguali. Non sono tutte uguali.
Non è che si può dire: per l'ernia aspetta 360 giorni. Quando
l'ernia si complica, anche solo con il dolore, non necessariamente
perché diventa un'ernia strozzata, ma se si complica perché dal
punto di vista clinico il paziente riferisce un dolore maggiore,
bene, questo paziente viene operato entro 72 ore, al massimo entro
una settimana. Il problema riguarda le colecistectomie e gli
interventi proctologici abbiamo detto, che sono classificati per la
stragrande maggioranza in classe C e D...
Presidente -
Collega, se vuole può prendere il tempo per
il secondo intervento.
Peinetti (UV) -
Sì, va bene. Che cosa possiamo fare,
quindi, per migliorare queste cose? Ieri il collega Restano ha
detto che bisogna aumentare il numero degli interventi. Ha ragione,
bisogna aumentare il numero degli interventi, è vero. Nel 2017 ne
abbiamo fatti 9744 di interventi. Nel 2018 ne abbiamo fatti 11294.
Abbiamo aumentato di 1500 il numero degli interventi e crediamo che
si possano aumentare, ulteriormente, con le sale lunghe 08:00 -
20:00, lavorando il sabato mattina, facendo tutto quello che si può
fare; questo nel rispetto ovviamente dei contratti di lavoro,
perché non è che possiamo prendere il personale medico e
infermieristico, OSS eccetera e schiavizzarli perché dobbiamo...
Non si può fare, è illegale. Dobbiamo sicuramente attingere ad
altre iniziative: la libera professione aziendale e le risorse
aggiuntive regionali. Credo che su questo tema sia in atto un
dibattito fra sindacati e l'assessorato.
Sarò molto più breve - e prenderò adesso ancora 10 minuti -
sulla speranza di vita e sulla mortalità evitabile. I dati sono
tratti dal rapporto annuale "Mortalità evitabile (con
intelligenza), si chiama così, non lo invento io. La mortalità
evitabile è quella mortalità calcolata sui decessi fra 0 e 74 anni.
Si misura in giorni di vita perduti, quindi più il valore è basso,
più è un indicatore positivo del funzionamento del sistema
sanitario regionale, in questo caso, o nazionale che dir si voglia.
Bene, la mortalità evitabile è composta di due componenti, quella
prevenibile e quella trattabile. Quella prevenibile è legata alla
correzione degli stili di vita, cioè all'alcol, al fumo, alla
sedentarietà, all'obesità e così via; su questo ha ragione il
consigliere Sammaritani: noi non siamo messi bene in classifica a
livello nazionale. Mentre invece siamo messi bene su quella
trattabile, quando il paziente viene preso in carico dal sistema
sanitario regionale... questi sono dati pubblicati sul Mev,
immagino che lui li abbia presi da lì. La mortalità trattabile è al
di sotto della media nazionale, questo cosa significa? Se noi
vogliamo essere molto banali, significa che il sistema sanitario
regionale risponde in maniera corretta quando il paziente viene
preso in carico. Il problema lo abbiamo prima di quando venga preso
in carico.
Due parole sulla speranza di vita. È stata presa una cantonata
terrificante, ma credo che lo abbiate già detto ampiamente ieri,
non è che debba ripeterlo io. È stato un errore, tutti sbagliamo.
Indubbiamente l'età media non è 65 anni, perché penso che forse
neanche all'inizio del novecento 65 anni fosse l'età media in Valle
d'Aosta. L'età media in Valle d'Aosta è di 80,1 anni per i maschi e
di 84,8 per le femmine. Però vi è un altro dato interessante -
pubblicato sull'Atlante italiano delle disuguaglianze di mortalità
e sul livello d'istruzione - a cui bisognerebbe secondo me dedicare
non dico un Consiglio ma comunque delle riunioni, che evidenzia che
la mortalità spesso è influenzata dal livello d'istruzione. In
Valle d'Aosta, dove il livello di istruzione è alto si ha una delle
mortalità più basse in Italia, vale a dire che, rispetto alle altre
regioni, da noi le persone che hanno una scolarizzazione elevata
vivono molto di più; più il livello di scolarizzazione si abbassa,
più l'età media si riduce. Se andiamo a vedere questo dato e poi lo
confrontiamo con la speranza di vita di 65 anni, che immagino che
sia quello che ha generato la confusione, noi vediamo che cosa? Che
nei maschi, partendo dai 65 anni, eliminando le mortalità fino a 65
anni - spesso legata a eventi imprevedibili: incidenti stradali e
quant'altro - abbiamo una delle medie migliori d'Italia perché
raggiungiamo l'83,4 nei maschi e l'87 nelle femmine, 87, un dato
impressionante.
Al termine di questi esercizi statistici io vorrei segnalare un
fatto e l'ho già anche detto prima, che i numeri statistici in
Valle d'Aosta spesso sono un po' pericolosi. Io ebbi modo di
confrontarmi su questi dati con Pesenti - che prima è stato citato
da Cognetta -  e trovo che sia pericoloso buttare dei dati
così nella nostra regione, perché rischiamo di generare dei
pazienti, delle false informazioni. I dati statistici devono essere
presi con le pinze.
L'ultima cosa, e poi chiudo, perché se no ce ne sarebbero ancora
da dire troppe - e penso che mi brucerò anche il tempo - è sulle
infezioni. La Valle d'Aosta detiene il record italiano d'infezioni
dopo intervento chirurgico, un 500 casi Non è vero! Questo è falso!
Il dato deriva probabilmente da un'errata interpretazione di una
tabella che è stata presentata, ma che è stato detto che era errata
- quindi mi fa strano che chi abbia fornito questo dato non abbia
segnalato che era stato detto che era errata - dove si parla
d'indicatori di rischio clinico in ambito ospedaliero. Questo dato
è riportato sulla tabella 4.5, a pagina 217. L'indicatore proposto
è evidentemente scorretto per alcune ragioni molto semplici - e poi
chiudo - perché per infezioni post chirurgiche s'intende
l'infezione del sito chirurgico, non la sepsi, che è un codice
99591 - non vi tedio su questo - che riconosce invece tutte altre
cause rispetto all'infezione e non è riconducibile all'intervento
chirurgico; così come non è riconducibile all'intervento chirurgico
nemmeno il cosiddetto shock settico e tantomeno lo shock
ipovolemico. Purtroppo chi ha fornito questi dati lo ha fatto
erroneamente, per un eccesso di zelo, ma questi dati non sono
riconducibili all'infezione! I dati ospedalieri sono totalmente
diversi. All'ospedale di Aosta l'incidenza delle infezioni della
ferita chirurgica è misurata annualmente attraverso la metodologia
SNICh, che è un protocollo nazionale. Ebbene, da questo protocollo
nazionale - anche qui abbiamo la copia, ve la posso fornire - si
vede come l'incidenza delle infezioni del sito chirurgico sia più
bassa che nel resto d'Italia. Questo dato quindi, mi permetto di
dire, sarebbe giusto correggerlo, perché non è giusto creare degli
allarmismi fra la gente. I problemi ci sono, vanno affrontati, ma
non creiamo allarmismi!
Un ultimo dato, sulla prevalenza delle infezioni ospedaliere.
All'ospedale di Aosta la prevalenza che è stata misurata a ottobre
2018 è in calo per il terzo anno consecutivo ed è risultata pari al
4,3%, mentre la media nazionale è dell'8%. Questi sono dati
ufficiali della direzione medica di presidio, non sono dati...
Chiudo - mi mancano due minuti - sulla mobilità... anche ieri -
credo il collega Restano o non so più chi, forse Ferrero, non
ricordo - qualcuno ha detto che noi abbiamo sempre più pazienti che
vanno a farsi curare via. I dati non sono veri. Dal 2013 al 2018 il
saldo di mobilità era 13 milioni circa nel 2013 ed è 7 milioni nel
2017. Nel 2018, anche per una serie di aggiustamenti contabili, il
dato è intorno ai 2 milioni di euro di passività. Abbiamo
risparmiato 10 milioni di euro in questi anni sulla mobilità
attiva. Cosa vuol dire? Che abbiamo aumentato la mobilità attiva.
Abbiamo 1134 pazienti che nel 2018 si sono rivolti al nostro
servizio sanitario regionale, di cui 750 circa provenienti dal
vicino Piemonte.
Credo di aver concluso. Mi manca un minuto e trentasei. L'ultimo
punto era sull'inadeguatezza dell'apparecchiatura medicale
diagnostica, ma credo che questo meriterebbe un Consiglio regionale
a parte. Abbiamo speso negli ultimi 9 anni qualcosa come 40 milioni
di euro, distribuiti per il 60% alla radiologia e per il 40% al
resto dell'ospedale. Ma questo è normale, perché la radiologia
assorbe gran parte delle risorse, visto che ci sono grandi
attrezzature elettromedicali eccetera eccetera. Però 40 milioni di
euro non è che siano noccioline; sono stati investiti nella nuova
unità coronarica, negli ecografi, nell'attrezzatura per endoscopia
digestiva, nella nuova endoscopia digestiva, nell'adeguamento
dell'attrezzatura per l'oculistica, la nuova oculistica, nella
chirurgia robotica, nelle nuove sale operatorie, nell'attrezzatura
per le sale operatorie e quant'altro. Credo che il lavoro sia stato
fatto egregiamente un po' da tutti. Non è che non sia stato
fatto.
Ribadisco, i problemi ci sono. Ringrazio chi ha firmato questa
mozione, anche negli errori che ha fatto: non fa niente, ogni tanto
la fretta induce a questo tipo di situazioni. Però questo discorso
va affrontato e bisogna lavorare seriamente, tutti quanti
assieme.
Président -
La parole à la collègue Spelgatti.
Spelgatti (LEGA VDA) -
Partiamo prima da delle
considerazioni di ordine politico e poi andiamo sul tecnico in
relazione, appunto, a questa mozione. Considerazione di ordine
politico: abbiamo assistito ieri a una situazione surreale in cui
sostanzialmente tutti i membri della minoranza che stanno
dall'altra parte si sono dimenticati di essere in minoranza,
terrorizzati all'idea che possa passare questa mozione e che quindi
si possa sostanzialmente tornare tutti a casa; di conseguenza
abbiamo visto i più strenui difensori dell'assessore Baccega
proprio nei membri della minoranza. Le motivazioni addotte sono
state sostanzialmente: "Ma come, poverino, è lì da sei mesi, non
può certo risolvere i problemi enormi della Sanità". Sui problemi
enormi della sanità, i dati portati e rappresentati sono dati
ufficiali, incontestabili e per quanto al collega Peinetti non
piacciano le statistiche, grazie alle statistiche si deve costruire
la buona amministrazione in tutti i campi. Ma sappiamo già che
anche sul discorso dei carichi di lavoro e quant'altro i numeri non
devono venire fuori, perché quando vengono fuori sono
impietosi.
Di fatto abbiamo la peggiore sanità ed è la sanità che costa di
più in Italia. Il dato è incontrovertibile. Possiamo girare sul
discorso quanto vogliamo, possiamo dire che i dati siano sbagliati,
tutto quello che si vuole, però di fatto la situazione è questa.
Non per niente dall'ospedale di Aosta c'è una fuga senza precedenti
di tutti gli operatori della sanità. Siccome questa opposizione
dice: "in sei mesi non poteva fare niente", allora ricordo ai
membri dell'opposizione che quando noi eravamo al governo tutto il
fuoco di fila nei nostri confronti era legato al fatto: "ma come,
siete lì e non avete risolto tutti i problemi?" Problemi,
sostanzialmente, che voi dell'attuale maggioranza avete creato in
decenni e decenni di governo, perché siete lì dall'alba dei tempi e
chiedevate a noi di risolvere con la bacchetta magica tutti i
grossi problemi. Peccato che se la sanità oggi... Una volta la
sanità era il fiore all'occhiello della Valle d'Aosta, negli ultimi
anni, da un bel po' di tempo a questa parte, è iniziato un declino
che ha portato sostanzialmente alla catastrofe.
Allora, membri della minoranza, vi ricordo che seduti ai banchi
della Giunta ci sono sostanzialmente tutti gli assessori che hanno
ricoperto l'assessorato alla sanità negli ultimi decenni, quindi
qualche responsabilità lì dentro c'è, e non solo, abbiamo nei
banchi della maggioranza anche chi è ai vertici della direzione
amministrativa, che quindi enormi responsabilità in questo senso
evidentemente ce l'ha. Quindi in quest'aula ce li abbiamo tutti,
però per voi non è un problema mandarli a casa, perché
sostanzialmente, anche se si parla di sanità e quindi si parla
della vita dei Valdostani, per voi è più importante stare seduti su
quella poltrona e non mettere a rischio questo meraviglioso governo
regionale che non ha neanche l'appoggio del popolo, ma anche quello
non è un problema per voi.
Finché si parla di ferrovia, di aeroporto, di tutti gli altri
disastri della Valle d'Aosta si parla di questioni economiche, ma
quando si parla della salute dei Valdostani... e vi ricordo che in
quell'ospedale transitano anche i vostri mariti, le vostre mogli, i
vostri figli, i vostri genitori! Quindi avete delle grosse
responsabilità nel non mandare a casa tutti questi.
Un ultimo dato: visto e considerato che il consigliere Restano
ieri aveva detto che sostanzialmente questo governo - io non lo
sapevo - ha prodotto lo stesso numero d'iniziative che avevamo
prodotto noi nello stesso periodo, ricordo che noi avevamo perso la
maggioranza immediatamente perché avevamo toccato il dossier Casinò
e quindi è iniziata una guerra senza esclusione di colpi, voi
invece avete tutta la tranquillità per poter lavorare perché
sostanzialmente avete perso solo ieri la maggioranza. Quindi
sostanzialmente in questo rapporto idilliaco in cui siete tutti
insieme e andate d'amore e d'accordo, tanto che vi siete proprio
riuniti insieme, avreste potuto lavorare tranquillamente, ma non
state facendo niente!
Andiamo nello specifico, invece, di quello che c'è da dire
direttamente all'assessore Baccega. Siccome i problemi nascono
ovviamente dal vertice, vi ricordo che al vertice della sanità
abbiamo un commissario, un commissario che chiaramente era stato
assunto senza valutazione comparativa, il cui incarico scadrà nel
momento in cui nominerete il vertice; nel frattempo però c'è stata
una sentenza e voi non l'avete ottemperata: lasciate lì il
commissario come se nulla fosse, facendo sì sostanzialmente che
partano anche delle azioni nei confronti della Regione, di chi ha
la legittima aspettativa di essere, sulla base della sentenza,
reintegrato in quell'incarico. Quindi si fa finta di niente. Rimane
lì un commissario dopo che nel frattempo c'è stata una sentenza.
Nella vostra gestione della sanità e di tutto il comparto che cosa
avete fatto? Sempre nell'ottica - sappiamo benissimo quali sono le
ragioni -  di mettere da parte le persone che per voi possono
essere scomode, avete diviso il dipartimento sanità da quello di
politiche sociali. Una scelta veramente scellerata. Non solo. Avete
conferito l'incarico a un dirigente in prossimità della pensione.
Non si può fare. Ci sono delle circolari del Ministero applicative
della riforma Fornero 2014-2015 che contrastano, appunto, questi
avanzamenti in carriera in prossimità della pensione, perché creano
un danno erariale. Ma poco conta, le vostre logiche sono sempre
quelle di cercare di evitare che ci siano dirigenti che a voi
possano stare scomodi.
Allora mi rivolgo alla collega Certan. Le ricordo che,
correttamente, perché è un lavoro che abbiamo fatto insieme e il
merito è suo, perché all'epoca era lei l'assessore alla sanità e,
insieme, come Giunta, avevamo approvato la riforma dei voucher
nidi, che era una riforma assolutamente importante e in cui abbiamo
creduto molto. Sarebbe stata una riforma importantissima per tutti
i bambini, quindi per le famiglie a monte, poter scegliere in quale
nido andare. Questa riforma è passata, l'abbiamo fatta passare in
Consiglio, sono state fatte le delibere... morto tutto. Di punto in
bianco con l'assessore Baccega è tutto fermo e dei voucher nidi non
ne sappiamo più niente.
Incarico al veterinario regionale: sempre con l'assessore Certan
avevamo discusso varie volte e giustamente, e su questo andavamo
perfettamente d'accordo, si diceva: "bisogna fare un avviso
pubblico, un concorso, qualcosa e poi vincerà il migliore, quello
con più titoli, ma evitiamo di dare un incarico diretto". È
arrivato lei, assessore Baccega, e siamo tornati ai vecchi metodi.
Sull'integrazione sociosanitaria, soprattutto l'assistenza
sanitaria ai disabili, quindi l'accesso agevolato alle strutture
ospedaliere, non avete fatto... assolutamente di nuovo tutto fermo.
Ma la cosa più preoccupante è che non dite più niente. Non abbiamo
più saputo niente in tutti questi sei mesi. Il nuovo ospedale? Lo
state facendo? Che intenzioni avete? Tutto tace. Il piano
sociosanitario? Avete inaugurato la sala ibrida. Prima o poi...
Prima o poi. Quel fascicolo, quel dossier... Come sono stati spesi
i soldi dei Valdostani? A cosa sono serviti? Finirà, spero,
all'attenzione della magistratura. Io me lo auguro, perché è un
ulteriore scandalo valdostano. Lo sappiamo tutti, sappiamo le
dinamiche, le logiche che hanno portato a certe scelte scellerate.
Poi tutti i dati su come venga utilizzata questa sala ibrida e
soprattutto su tutti i problemi che questo sta ingenerando nei
pazienti piano piano verranno fuori. Tutti i nodi verranno al
pettine.
Il bilancio dell'U.S.L. è in perdita. Quindi non vengono dati i
servizi. Allora dove sono tutti i soldi? Come vengono spesi questi
soldi? Nello scorso Consiglio avevo evidenziato un'altra oscenità,
cioè quando il commissario Pescarmona aveva fatto una bella
conferenza e tutto orgoglioso aveva detto: "Abbiamo sospeso per due
anni tutta l'analisi dei carichi di lavoro". Ma come? È una cosa
allucinante. A prescindere dal fatto che in qualsiasi azienda... a
parte che è un obbligo di legge, ma, al di là di questo, in
qualsiasi azienda per poter decidere le scelte strategiche bisogna
sapere i carichi di lavoro. Bisogna fare delle analisi oggettive,
ma sappiamo benissimo che all'ospedale di Aosta questi dati danno
fastidio, perché quando l'ospedale viene gestito come un potentato,
i potentati si possono giustificare e mantenere finché non ci sono
i dati oggettivi. Nel momento in cui vengono fuori i dati
oggettivi, i problemi saltano fuori. E, sempre, assessore Certan,
era stata lei, è suo merito. La copertura dei medici del 118 a
Saint-Vincent e Donnas. Dov'è finito tutto questo? Sappiamo del
trasferimento dell'RSA a Variney. È stata veramente una scelta
fatta per l'utilità della collettività o per coprire qualcos'altro?
E sappiamo benissimo, non entriamo nel merito, è già stato oggetto
d'iniziativa. E poi, attenzione, è aumentato, invece che diminuito,
il ricorso alle società di servizi. Questo è un problema
gravissimo, da Corte dei Conti. Bisognava diminuire... Bisognava
far fronte a questo problema, invece il problema sta aumentando. Ma
visto che il collega Cognetta ha correttamente citato questo
articolo, io questo articolo lo vorrei leggere... l'articolo di
giornale sempre su di lei, assessore Baccega. Io voglio togliermi
la soddisfazione di leggere la parte più importante per chi non
avesse avuto il piacere di leggerlo. C'è scritto: "Camos era stato
contattato da Silvano Machet, giardiniere dipendente della Casino
S.p.a., il quale arrabbiato gli aveva raccontato di essere stato
avvicinato alcuni giorni prima della scadenza elettorale da Avati,
che gli aveva chiesto senza mezzi termini il voto per sé, per Mauro
Baccega e per Augusto Rollandin. Una gaffe: Avati ignorava
evidentemente che Silvano è zio dell'ex sindaco di Torgnon Cristina
Machet, anch'essa candidata nella lista UV. Ai suoi interlocutori
prima e ai Carabinieri poi (anche se in questo caso con qualche
lacuna di memoria), Camos aveva riferito che Avati aveva minacciato
di scrivere su un'agenda, una sorta di "libro nero", i nomi di chi
si rifiutava di votare la terna. "Lo sai cos'ha combinato il nostro
amico Mimmo Avati? - aveva detto Camos nelle telefonate
intercettate - sta convocando nel suo ufficio tutti i dipendenti
del Casinò per dargli la terna: lui, Augusto e Baccega e dice che
chi non la vota lo segna su un elenco e poi verrà punito al
Casinò". Stupore e incredulità negli interlocutori dell'ingegnere
perché questa 'metodologia' di controllo del voto era nuova anche a
loro. "Ma questo è da denuncia, bisogna denunciarlo", aveva anzi
replicato la donna unionista palesemente indignata".
Io chiedo ai paladini della legalità - quelli che hanno passato
tutto e hanno fatto la loro fortuna politica sulla legalità,
continuate a parlare come se nulla fosse, ma guardiamoci negli
occhi - questo per voi non è un problema? Come mai non diventa un
problema oggi? Cosa c'entra?! Ah! Non è un problema! E non è un
problema che l'Assessore che stiamo sfiduciando sia oggetto di
queste intercettazioni?! No, non è un problema se la terna... Non è
un problema, ma lo sappiamo!
I problemi chiaramente sorgono nel momento in cui c'è il rischio
di tornare a elezioni. Per cui la legalità e tutto il resto si
possono mettere da parte. Per voi non è un problema, ne prendiamo
atto, ma ne prenderanno atto anche i Valdostani dei vostri
cambiamenti di linea e di quanto... Ha ragione, bisogna
assolutamente rifare per l'ennesima volta la legge elettorale,
questo è più importante di tutto il resto, la legalità, la sanità,
la salute dei cittadini. Non ha importanza assolutamente nulla,
perché lei giustamente combatte - insieme al suo collega e anche
agli altri paladini dell'assessore Baccega - per il bene dei
Valdostani. Per il bene dei Valdostani bisogna dare stabilità. Ci
credono tutti. Lei esca da qua e chieda ai Valdostani: "Ci credete
in tutto questo?". Vedrà che sicuramente le diranno: "Bravi, andate
avanti così, crediamo in voi". Complimenti!
Presidente -
La parola all'assessore Baccega per fatto
personale. Poi chiedo a tutti coloro che intervengono in aula di
attenersi all'argomento in oggetto. Prego, Assessore.
Baccega (UV) -
. Ovviamente il mio intervento sul tema
della mozione sarà fatto alla fine della discussione generale.
Intervengo per fatto personale perché la signora Spelgatti ha
appena detto che io sono stato oggetto d'intercettazioni su quel
caso, Avati-Camos. Questo non è corretto. Non sono neanche mai
stato sentito dagli ordini della Procura su questo caso. So che c'è
un provvedimento in corso e sarebbe opportuno e di buon gusto,
signora Spelgatti, su questi argomenti stare zitti fino a che non
si arriva a una sentenza. Ma io non sono mai stato coinvolto. Se
sono citato negli articoli di giornale è altra cosa. Comunque su
queste cose valuteremo che cosa fare dal punto di vista legale e
come difendere le posizioni personali.
Presidente -
Collega Spelgatti, per il secondo
intervento, perché il fatto personale... non l'ha citata. Secondo
intervento. Prego.
Spelgatti (LEGA VDA) -
Le rispondo subito, collega
Baccega. Nel discorso ho sbagliato nel momento in cui ho detto: "È
stato oggetto d'intercettazioni". Volevo dire che il suo nome è
rientrato in queste intercettazioni. Quindi su questo le chiedo
assolutamente scusa, perché ho sbagliato io, ma si capiva dal
discorso, perché io ho letto. È chiaro che è stato un errore, però
ho letto l'articolo e quindi il suo nome è rientrato in queste
intercettazioni. Sicuramente per questo le chiedo scusa perché è
stato un errore... non l'ho spiegato bene nel discorso, però si
capiva perfettamente da quello che avevo detto prima. Comunque per
questo le chiedo assolutamente scusa.
Presidente -
La parola alla collega Russo.
Russo (M5S) -
Buongiorno a tutti. Siamo davanti a una
mozione di sfiducia proposta dai colleghi della Lega e di Mouv' nei
confronti dell'assessore alla sanità, salute e politiche sociali
Mauro Baccega. Nel testo della mozione in realtà mi aspettavo di
trovare osservazioni puntuali sull'operato di questi mesi del
collega Baccega: che ne so, qualcosa sul piano sociosanitario che
non era andato bene, un riferimento all'ospedale o la questione
della raccolta dati. In realtà, invece, nella mozione troviamo una
serie di premesse sui vari aspetti del nostro sistema
sociosanitario che certamente non funzionano e che condividiamo, ma
che però non credo siano legati in una relazione di causa-effetto
con l'oggetto della mozione. Ci sono osservazioni su problematiche
sanitarie altamente critiche della nostra regione, di cui ha
parlato bene il collega Peinetti. Non ho trovato nell'oggetto della
mozione però nessuna osservazione sulla seconda parte del suo
assessorato, le politiche sociali: in realtà sicuramente questo
settore ha delle importanti criticità. Per affrontare questa
mozione volevo fare con voi una rapidissima analisi di come sono
strutturati l'assessorato che afferisce al collega Baccega e
l'azienda U.S.L., perché ci aiuta a capire la cornice della
situazione sociosanitaria che c'è in Valle d'Aosta e che incide
assolutamente su come un assessore può lavorare. Lo sapete tutti,
l'assessorato è diviso in due parti: un Dipartimento di sanità e
salute con un coordinatore e quattro dirigenti e il Dipartimento di
politiche sociali con un coordinatore e tre dirigenti. L'azienda
U.S.L. ha un organico di 2150 persone e ha il compito di garantire
adeguati e uniformi livelli di assistenza ai circa 128.000
cittadini dei nostri 74 comuni. L'azienda è divisa in quattro aree,
una direzione strategica che svolge compiti di pianificazione
strategica, controllo, controllo direzionale e controllo del
budget, in cui operano il direttore generale dottor Pescarmona, il
direttore amministrativo dottor Ottonello e il direttore sanitario
Dottor Nebiolo. Abbiamo un presidio ospedaliero articolato in tre
strutture: il Parini, l'ospedale Beauregard e la sede di Via
Saint-Martin-de-Corléans, per un totale di 450 posti letto. Abbiamo
una direzione area territoriale che si occupa dei 4 distretti
sociosanitari e l'area di prevenzione che provvede all'attuazione
del Piano regionale di prevenzione per la nostra regione.
Quali sono i problemi rilevanti del nostro sistema sanitario
regionale? Condividiamo certamente tutti quanti che l'obiettivo di
primaria importanza del nostro sistema sanitario regionale è
assicurare a ogni cittadino prestazioni sanitarie adeguate ai
problemi clinici presentati, nel rispetto del diritto della persona
alla tutela della salute e del principio di equità nell'accesso
alle prestazioni. Abbiamo il problema di attesa lunga, non dico
niente, ne hanno già parlato assolutamente i colleghi in
precedenza. Abbiamo il problema della fuga e della mancanza dei
medici. Aggiungerei che abbiamo il problema dei LEA, perché
dobbiamo capire se, alla fine, la nostra Regione questa lista
riesca a sostenerla a livello economico. Abbiamo il problema
importante dell'integrazione sociosanitaria e il problema della
medicina del territorio, soprattutto a fronte del moltiplicarsi
delle malattie croniche correlate al progressivo invecchiamento
della popolazione. Dobbiamo trovare soluzioni incisive volte a
eliminare sprechi e inefficienza. In tale ottica, riteniamo che sia
importante rescindere il legame tra politica e sanità, che
rappresenta un primo importante passo in avanti.
Vorrei fare un accenno alla questione delle prestazioni erogate
in regime libero-professionale in favore dell'azienda, che
costituiscono un possibile strumento per il governo delle liste e
il contenimento dei tempi di attesa; però ovviamente questa libera
professione è concordata con i professionisti ed è sostenuta
economicamente dall'azienda, quindi riservando al cittadino solo
l'eventuale partecipazione al costo o l'esenzione del ticket.
L'azienda U.S.L. secondo noi ha l'obbligo di garantire
l'equilibrato rapporto fra l'attività libera professionale e le
prestazioni rese istituzionalmente. Sappiamo che l'azienda U.S.L.
ha attivato convenzioni con l'Irv e con Technos - è stato detto
anche nella conferenza stampa - e con aziende sanitarie locali
esterne per sopperire alla carenza dei vari reparti. Deve essere
chiaro che la carenza dei medici dei nostri ospedali non può
rappresentare l'alibi per ricorrere a professionisti singoli che a
chiamata coprono i turni e le guardie notturne, fanno il loro turno
e se ne vanno. Abbiamo necessità di medici assunti regolarmente che
facciano parte di un'equipe e di una struttura. I chiari segnali di
graduale privatizzazione del sistema sanitario, sia nazionale sia
regionale, rendono, secondo me, infausta la prognosi del nostro
sistema sanitario regionale e anche ovviamente nazionale.
Un altro problema importante il
bornout
del personale
medico e paramedico e il loro carico di lavoro. Un altro problema
importante che ci siamo dimenticati: al centro del sistema
sanitario ci sono i pazienti. Bisogna considerarli, curarli a
trattarli sempre con professionalità e umanità.
Volevo invece fare ancora un accenno alla parte del settore
politiche sociali di cui nessuno ha parlato. Abbiamo la necessità
di creare un modello di protezione sociale rinnovato, un
new
welfare
, come ho già detto anche in altre sedute, in cui vi
siano un miglioramento dell'efficienza e dell'efficacia della spesa
pubblica e la definizione di risorse da destinare alle nuove
problematiche sociali che ci sono anche nella nostra regione: il
problema dell'inserimento lavorativo, la cura degli anziani, la
dispersione scolastica, la povertà e i nuovi poveri, la disabilità
e tutta la questione delle minoranze. È necessario definire un
piano d'innovazione dell'imprenditorialità sociale che preveda
interventi originali diversi dal passato, l'utilizzo di una varietà
di strumenti finanziari nuovi, non solo quelli pubblici, tra cui la
valorizzazione d'investimenti di capitali privati in grado di
contribuire a creare impatti sociali positivi e misurabili. Abbiamo
bisogno di un progetto d'innovazione sociale che punti sulle
imprese sociali, ancora meglio se di nuova leva, in grado di
proporre e realizzare soluzioni innovative e sostenibili per la
soddisfazione dei nuovi bisogni.
Concludo dicendo che, visto che siamo davanti a una situazione
molto complessa e delicata - riguarda ovviamente il nostro sistema
sanitario regionale ma abbiamo già detto che riguarda anche quello
nazionale - il sistema sanitario regionale secondo noi deve essere
pubblico e deve garantire - giochi politici a parte - equità e
parità di accesso a tutti i cittadini valdostani, nonché garanzia
della qualità della cura. Considerato che abbiamo un assessorato
molto ben articolato con due coordinatori e sette dirigenti,
un'azienda U.S.L. con tre figure apicali e 2150 dipendenti;
considerato che in questi ultimi sei anni il nostro sistema
sanitario è peggiorato in modo evidente e certamente non solo per
esclusiva responsabilità dei vari assessori che si sono succeduti -
ma sicuramente, per una parte, la loro responsabilità c'è - certi
che dobbiamo inserire la nostra sanità pubblica al centro della
nostra agenda politica, riteniamo che alla guida di questo
assessorato dovrà essere presente in futuro un assessore tecnico in
ambito sociosanitario, così da definire con rapidità la
programmazione delle azioni da effettuare per raggiungere obiettivi
precisi in un lasso di tempo limitato, avendo - come ho già detto
ieri - una visione della direzione in cui deve investire il nostro
sistema sanitario regionale. Sono certa che per risollevare le
sorti del nostro sistema sanitario c'è necessità di una figura che
conosca bene il sistema sanitario e la complessità della
legislazione corrente e del contesto socioeconomico e finanziario
in cui ogni sistema sanitario regionale deve e si trova ad agire.
L'orientamento politico dell'assessore tecnico deve essere dato
ovviamente dalla Giunta.
Presidente -
La parola al collega Restano.
Restano (GM) -
. Riprendo quanto è stato detto nella
giornata di ieri. Sicuramente, assessore Baccega, è emerso dalla
voce di chi è intervenuto che il settore della sanità non è proprio
il suo in questo momento. Condivido anch'io. Lei sicuramente ha una
predisposizione naturale per i lavori pubblici. Ciò detto, però,
anche se non c'è questa predisposizione naturale verso la sanità
pubblica, l'assessore è un politico e io ritengo che alla guida -
politica! - di un assessorato non ci debba essere un tecnico, solo
per rispondere a questa sollecitazione. I tecnici devono occuparsi
di altro, magari devono fare i direttori generali o quant'altro.
Però purtroppo, ahimè, condivido le affermazioni fatte ieri
sull'esperienza dell'assessore Baccega, che è più portato verso
altri settori quali i lavori pubblici, l'edilizia residenziale. Il
breve periodo di permanenza in questo assessorato non gli ha
permesso di farci apprezzare le sue qualità anche in questo
settore. Ritornando a quanto in parte ho detto ieri, all'atto
dell'insediamento di questo governo era stata dichiarata
l'esperienza dei componenti della Giunta e, l'ho già affermato
ieri, quattro assessori di questa Giunta si sono occupati di sanità
e oggi abbiamo un nuovo assessore. Effettivamente nel settore
specifico ci sono delle competenze politiche e, devo dire, il
presidente rappresenta anche una competenza sanitaria e tecnica di
alto livello.
Ma oggi noi di cosa discutiamo con questa mozione? Discutiamo
dell'operato dell'assessore Baccega o vogliamo fare, come è stato
già detto da qualcuno, una radiografia sullo stato di salute della
sanità? Non è una malattia terminale, ma è una malattia cronica
degenerativa che piano piano fa calare le nostre prestazioni.
Secondo me non siamo a discutere... Mi dispiace che non ci siano
i colleghi di Rete Civica in questo momento. Oggi discutiamo dello
stato di salute della sanità, se in questi anni si sono fatte le
scelte giuste o meno. Quindi la persona dell'Assessore in questione
ha un ruolo marginale, ma dovrà,
obtorto collo,
patire le
conseguenze di questa discussione.
Per arrivare alla questione, a nostro modo di vedere la Giunta
ha delle competenze dirette e delle competenze indirette. Vale a
dire: dove può agire direttamente l'assessore? Non certo su quanto
compete a un primario, a un direttore di struttura complessa
ospedaliera, ma può dare degli indirizzi, può mettere a
disposizione delle somme, può incidere in certe maniere. Chiaro è
che se non dà gli indirizzi, non mette a disposizione le somme, non
opera, non dà la possibilità di lavorare, indirettamente diventa
responsabile di altre situazioni che non gli competono.
Perché faccio questa affermazione? Riprendendo quanto detto,
credo, dalla collega Spelgatti che mi ha preceduto, effettivamente
la nostra azienda sanitaria da oltre un anno e quattro mesi è
gestita non da un direttore generale ma da un commissario
straordinario e credo che la prima responsabilità politica sia
sistemare questa situazione. Non voglio richiamare quanto detto, ma
vi è stata una sentenza, mi sembra che risalga al mese di gennaio,
e quindi stiamo aspettando da parecchi mesi che si prenda una
decisione in questo senso. Non entro nel merito della sentenza o
della scelta, credo però che il commissario straordinario non sia
nelle condizioni di lavorare come potrebbe fare. Forse se al suo
posto vi fosse un direttore generale questi avrebbe prospettive di
lavoro diverse. Non sto a indicare quale debba essere la scelta, se
vi siano delle responsabilità o meno. Non mi compete. Dico che la
situazione va risolta e che vanno dati indirizzi ben precisi. Cosa
può fare l'Assessore? Sicuramente organizzare l'assessorato. Io non
condivido la divisione in due dipartimenti, credo che sia più
corretto mantenere un dipartimento unico. Come già è stato detto,
pur nutrendo grande stima per il neo coordinatore del secondo
dipartimento, sembra più un premio alla carriera, considerato che
andrà in pensione fra poco tempo. Non entro nel merito di questa
nomina, questa è una scelta che compete all'assessore, che può
essere oggetto di discussione politica.
Cos'altro compete all'Assessore? Definire l'operatività rispetto
ai disabili, che non è stata affrontata; la questione dei voucher
dei nidi: vi è una legge da fare rispettare, ma non è ancora stata
applicata, questo è un ritardo; l'agenzia sociale, che da parecchi
anni sembra sempre pronta a essere avviata: sono passati almeno tre
assessori e è ancora ai nastri di partenza e questo porta tutto il
problema dell'assistenza sociosanitaria agli anziani, alla figura
delle OSS di cui tanto si discute, quindi di tutti i servizi a
favore degli anziani; l'integrazione sociosanitaria, che deve
essere affrontata a livello di assessorato, e, sicuramente, il
potenziamento delle emergenze e delle urgenze. Questi sono temi che
competono, a nostro modo di vedere, direttamente all'Assessore;
indirettamente egli rispetta delle scelte non fatte in merito a
questi temi e gliene competono altri, quali quelli che sono stati
evocati: le lunghe liste di attesa, la situazione dei reparti
ospedalieri.
Però vorrei, facendo un piccolo passo indietro, ritornare a
quello che era ed è il programma di governo di quasi tutti i
governi che si alternano: quindi il mantenimento delle persone in
montagna, il mantenimento dei servizi nelle montagne. Perché se noi
andiamo ben a vedere nello studio presentato ieri dal collega
Sammaritani vi è un cartogramma che indica l'indice di vecchiaia
della popolazione in Valle d'Aosta in montagna: in montagna ci
abitano oramai solo gli anziani, che sono ancora radicati al
territorio. I giovani se ne stanno andando. Perché se ne vanno?
Perché noi non manteniamo i servizi.
E qui voglio introdurre un altro discorso. Abbiamo votato una
risoluzione per mantenere dei servizi nella Valle del Gran San
Bernardo. È stata approvata all'unanimità, ma nulla è stato fatto.
Nel consultorio di Variney manca lo psichiatra, manca lo psicologo.
Da poco se n'è andata l'assistente sociale, ne viene una solo a
chiamata. Un medico di sanità pubblica non c'è più, ho dovuto
portare io stesso mio figlio a Pollein. Quindi piano piano questa
struttura si sta svuotando. Quale sarà la naturale conseguenza per
i dipendenti amministrativi? Saranno spostati. Mi sono permesso di
fare un piccolo sopralluogo. Oramai è in stato quasi di abbandono,
perché non è più stato dato il bianco, lo sporco è coperto da
quadri. Ma la conseguenza sarà che fra quattro mattine andrà via la
farmacia da Valpelline e chiuderanno i negozi. Questi sono dei
problemi reali sui quali noi possiamo intervenire. A oggi nulla è
stato fatto. Perlomeno la percezione della popolazione è che nulla
sia stato fatto, anzi, che quasi s'incentivi la gente ad
abbandonare, perché anche le visite per le patenti vengono fatte da
un'altra parte. Questa è una responsabilità più o meno indiretta
dell'Assessore. Su questo io ci tengo a puntare il dito.
Altra cosa che ci deve portare a riflettere è l'analisi dei
dati. Non voglio fornire dei dati in questa sede per non allarmare,
perché ho sempre ritenuto, e l'ho già detto in più occasioni, che
la sanità valdostana fosse di alto livello. Ma ora piano piano
stiamo un pochino scendendo. Noi dobbiamo ovviare a questo declino
lento e inesorabile. Come possiamo arrivare a fare questo? Dobbiamo
prendere i dati, analizzarli, fare un progetto. Un progetto che non
può essere delegato- non me ne voglia - ai tecnici, ai singoli,
agli ex dipendenti U.S.L., come me e come altri in questa sala,
perché noi siamo un po' di parte, perché risentiamo di alcune
influenze; deve essere delegato a un organo terzo, per esempio
l'università, con un incarico ben definito e ben diretto, perché
altrimenti ogni scelta può essere personalizzata, si può puntare il
dito: "Avete fatto questa scelta per penalizzare Tizio e per
favorire Caio". Così non va bene. Ci vuole un Piano che noi non
abbiamo ancora visto. È questo che io chiedo agli Assessori, che
chiedo alla Giunta: confrontarci sul progetto, discutere e non mi
si dica che il progetto è il piano aziendale. Il piano aziendale è
un'altra cosa. Dobbiamo vedere il progetto politico. Vogliamo
vederlo scritto e confrontarci su questo. Possibilmente elaborato
da un organo terzo di alto profilo, quale può essere un'università
specializzata che venga a dirci che la sanità non è solo ospedale,
non è solo medici, ma che la sanità è la popolazione della Valle
d'Aosta, oltre a quelli che ci lavorano; e non è solo la cura,
anzi, è la prevenzione.
Qui entro su un altro tema che mi è caro e divento un pochino di
parte. Al dipartimento di prevenzione non è delegata solo
l'applicazione del piano della prevenzione, che per altro non ha
ancora visto la luce, la sua completa applicazione. Allora cosa fa
questa gente, sta lì ferma? La nostra gente lavora, segue dei
programmi. Però anche lì c'è carenza di personale. È vero che le
scuole di specializzazione non sfornano medici specializzati in
sanità pubblica, sono un po' carenti, però si può fare altro. Si
possono prendere delle decisioni diverse. Manca il personale
sanitario: ma da 21 in organico nel settore adesso ve ne sono solo
8. Questa è la prevenzione. Si occupano della formazione, dei
controlli, della prevenzione primaria.
L'assessore direttamente può fare molto, può dare tanti
indirizzi. Venendo alla parte più prettamente ospedaliera e a un
documento pubblicato dal Programma nazionale esiti e analizzando
questi dati un pochino di preoccupazione c'è, soprattutto riferita
ai numeri degli interventi nelle sale operatorie di chirurgia. La
preoccupazione, per quanto ci riguarda, non è rispetto ai tempi di
attesa - di questo abbiamo già discusso - ma è rispetto -
permettetemi, magari lo dico in una maniera inappropriata ma che
rende chiaro quello che voglio dire - alla manualità dei nostri
chirurghi. È evidente sotto ogni tipo d'intervento che è stato
analizzato, ed è scritto a chiare lettere, che sotto un certo
numero d'interventi cala la qualità dell'intervento. Allora sarebbe
interessante vedere i dati e capire quanti interventi, non cito di
che tipo, vengano fatti in Valle d'Aosta, se siamo in grado di
mantenere un elevato standard di qualità o se è più opportuno
avviare una mobilità attiva o, altrimenti, far lavorare i nostri
chirurghi fuori dalla nostra sede ospedaliera perché mantengano la
loro professionalità, le loro capacità, perché non sempre -
permettetemi di dirlo - la mobilità attiva porta un attivo nelle
casse della nostra azienda sanitaria. Bisogna vedere quanto ci
costi la prestazione e quanto chiediamo a chi usufruisce di questa
prestazione; mi sembra che in alcuni casi sia più quanto spendiamo
che quanto chiediamo. Va fatta un'analisi di questi dati per poter
fare il progetto. Va guardato attentamente quello che mi sembra si
chiami "quasi guadagno", ovvero l'avvalersi della sanità privata
per determinate prestazioni, come operare in questo senso, qual è
il ritorno che ha l'azienda. Attualmente non abbiamo la possibilità
di fare una valutazione di questo tipo ed è questo che chiedo al
governo regionale. Sicuramente non si può fare in sei mesi, ma si
può dare l'avvio a questo genere di attività e questa valutazione
per me sarebbe già un grande passo. Lo chiedo in maniera molto
chiara e molto esplicita.
È vero, assistiamo alla fuga dei professionisti. 70
professionisti mi sembra che abbiano lasciato la nostra azienda
sanitaria in questi tempi. Sono stati elencati - mi sembra, dal
collega Peinetti - i reparti che sembra abbiano maggiori carenze:
dermatologia, cardiologia, psichiatria; ma non solo questi, sono 11
i reparti in forte carenze di medici, oltre a quelli citati vi è il
pronto soccorso, l'ortopedia, la ginecologia e ve ne sono altri:
pediatria, pneumologia (mancano tre medici), neurologia e malattie
infettive (sono sotto di due, è cronico).
Ma la colpa non è del francese. Non è per l'esame di francese
che ci abbandonano, l'esame di francese l'hanno già dato. Siamo
poco attrattivi. Andiamo ad analizzare il perché, se paghiamo poco,
ipotizzo... siamo agli estremi dell'Italia e nessuno vuole venire a
vivere nella bella Valle d'Aosta... dobbiamo ragionarci, dobbiamo
avere il dato, dobbiamo poterlo analizzare.
Mi sento di dire che servono delle misure strutturali. Ad oggi
noi non ne vediamo nell'area territoriale e non ne vediamo neppure
nell'area ospedaliera.
Questo in sostanza è quello che chiediamo. I dati sono
innegabili. La diagnosi è stata fatta dal medico, adesso noi
dobbiamo trovare la cura però e questa non ce l'abbiamo.  E
deve fornirla il governo. Sicuramente c'è la disponibilità di tutti
per collaborare ad arrivare ad una cura. Bisogna analizzare, se
vogliamo, il caso clinico e lo possiamo fare tutti assieme. Non si
tratta sicuramente di cattiva volontà. Forse un po' d'inerzia, un
po' di lentezza, non nei sei mesi ma negli ultimi 4 anni. Il fatto
di avere il commissario, come ho detto prima, non ci permette di
ragionare a bocce ferme.
La prima sollecitazione è di sistemare questa problematica, di
dare garanzie all'attuale commissario o di sostituirlo. Questa è
una scelta doverosa. Interverrò dopo.
Presidente -
Altri? La parola al collega Sammaritani.
Sammaritani (LEGA VDA) -
Volevo fare, essendo il mio
secondo intervento, un po' un riassunto. Alcune cose sono state già
dette dal collega Spelgatti e da altri. Ma siccome, è anche
naturale, questa cosa ha preso un rilievo sia politico che tecnico,
vorrei quindi fare una specie di sintesi. In effetti, come ha detto
anche la collega Spelgatti, con la quale non mi sono confrontato,
il dibattito ieri è parso un po' surreale: subito non capivo bene
che cosa venisse detto da alcuni, ma poi ho ritrovato un pochino,
ripensandoci, un po' tutte le logiche del momento politico che
stiamo attraversando. Il messaggio che è passato, paradossalmente
da parte soprattutto dell'opposizione, è che l'Assessore è un po'
l'ingiusto bersaglio di questa persecuzione leghista; una
persecuzione leghista e quindi di chiara impronta fascista e perciò
solo da rigettare, per la collega Pulz, naturalmente, che è
riuscita persino, con un equilibrismo dialettico degno di
un'artista circense direi, ad attribuire le folli politiche
sanitarie del governo nazionale alla Lega! E a chi altrimenti,
sorvolando sul fatto che il dicastero è in mano ai 5 Stelle, in
realtà? Ma questo quando si tratta di difendersi dai fascismi è un
dettaglio trascurabile.
L'esecuzione leghista ingiustificata e strumentale e con mero
intento politico anche per i colleghi dei 5 Stelle, i quali fanno
rilievi sulla cronologia dei dati e sulla loro attendibilità; su
questo vi dico soltanto che i dati sono i più aggiornati a
disposizione in Italia, alcuni riferiti al 2017, altri al dicembre
2018, fino al maggio 2019 addirittura, e tutti ufficiali, o
provenienti dal Ministero della Salute o dalla fondazione privata
GIMBE, sulla cui attendibilità vi invito a verificare.
Non abbiamo ancora capito, devo dire io, se questo sistema che
loro vogliono cambiare governando, cioè lo vogliono fare
governando, appunto, o piuttosto sperando che chi governa,
improvvisamente illuminato dalla luce delle geniali idee
pentastellate, si penta del passato, abiuri e si converta alla
dottrina del fare politica come volontariato, senza accorgersi che
sta parlando a chi della politica ha fatto spesso una professione e
sta governando in continuità da trent'anni.
Persecuzione leghista - anche chiaramente per la collega Minelli
- verso un innocente, quindi da difendere perché "anche se noi non
avremmo certo messo questo Assessore a capo della sanità
valdostana, anche se noi avremo messo un tecnico chiaramente a capo
della sanità valdostana e non un assoluto profano in materia, però
noi della Sinistra naturalmente difendiamo, a prescindere, chi è
attaccato da Destra. Poi a ben vedere la mozione è anche non
ammissibile, nella forma errata". Mancava solo qualche rilievo
sugli articoli di ortografia, poi c'era tutto.
Più comprensibile naturalmente la difesa di chi solo un anno fa
puntava il dito contro una sanità inefficiente e oggi, invece,
trovandosi al governo, naturalmente ci dice che probabilmente i
Valdostani si rivolgono alla sanità privata perché hanno un buon
reddito. Peccato che in regioni e province autonome dove il reddito
è anche più alto del nostro ci sia meno sanità privata. Per quanto
riguarda l'approccio, invece, metodologico, ho parlato ieri
dell'osservatorio epidemiologico come strumento fondamentale per
programmare l'azione in materia sanitaria. Il 24 gennaio 2018, Area
Civica Stella Alpina affermava "l'importanza di questo approccio
metodologico, perché la programmazione si fa sulla base dei dati
statistici". L'assessore Bertschy disse che "occorreva
commissionare le ricerche per avere dati precisi". Nella replica il
consigliere Fosson ha dato atto di avere compreso l'importanza di
avere dati statistici per la programmazione sanitaria. Ha quindi
ricordato che l'osservatorio epidemiologico presente nel passato
era stato smantellato per carenza di fondi e si è augurato che
venga ripristinato; aggiungeva che la programmazione è fondamentale
per presentare le scelte operative". Ha sollecitato l'Assessore
affinché sia ripreso questo aspetto epidemiologico di studio e
attenzione alla ricerca. Il Consigliere ha infine ricordato che la
revisione del Piano sanitario presentato dopo la condivisione nel
febbraio 2016 non ha avuto seguito, lasciando la nostra regione
senza una programmazione precisa.
Sempre il consigliere Fosson il 27 marzo 2018 chiedeva notizie
sulla nomina del direttore generale dell'U.S.L. Chiedeva di "fare
chiarezza sulla questione per trovare una soluzione a un'anomalia
rilevante per l'azienda U.S.L. e nelle anomalie si ferma la
programmazione sanitaria, che in questo periodo è fondamentale". Il
consigliere Fosson ha concluso rappresentando la paura dei
cittadini valdostani, ovvero che perduri questo periodo di
commissariamento dell'U.S.L., di blocco di programmazione e di
difficoltà a intervenire su problemi evidenti. Per quanto riguarda
la mortalità evitabile, c'era l'interpellanza invece di Alpe,
quando appunto, sempre l'assessore Bertschy aveva preso in effetti
atto di questi dati e l'attuale assessore Chatrian ha detto che
"l'Assessore ha solo delle buone intenzioni e a fare la differenza
sono i dati, non ci sono a monte priorità e non sono specificate le
modalità per raggiungere gli obiettivi. È il momento di essere più
coraggiosi, di smettere di affrontare esclusivamente l'ordinaria
amministrazione e di darsi finalmente delle priorità per fermare il
trend negativo del sistema Valle d'Aosta".
In Valle d'Aosta da un anno e mezzo il tempo si è fermato.
Stiamo dicendo esattamente le stesse cose, le stiamo dicendo noi,
ma siccome adesso le diciamo noi leghisti sono da minimizzare,
naturalmente. Invece abbiamo al governo otto persone di cui cinque
hanno fatto o fanno l'assessore alla sanità. Figuriamoci un po' che
cambiamento! Questo lo dico naturalmente a chi di là non ha memoria
storica evidentemente perché qui non c'era e non va a guardarsi,
invece, che cosa è successo nel passato. Allora vi ricordo io
qualche piccola necessità, sono state già dette, ma "repetita
iuvant". Sanità commissariata ormai da un anno e mezzo. C'è stata
un'evidente indebita ingerenza della politica nella sanità con
scelte non certo manageriali, non appropriate ma piuttosto dettate
da logiche clientelari. La legge 5 del 2005 sull'impianto U.S.L. va
modificata. Il management va cambiato. Devono entrare a far parte
del Consiglio direttivo, che ha funzioni consultive, quelle
componenti che ora ne sono fuori, quelle professionalità essenziali
al funzionamento dell'attività sanitaria, ma che sono fuori da ogni
processo decisionale. L'osservatorio epidemiologico va
ripristinato, mi sembra che siamo tutti d'accordo, persino il
presidente Fosson. Sui tempi d'attesa non ci possono essere agende
chiuse perché è contro la legge. Non si può affermare con
soddisfazione - questo lo dice l'attuale commissario - che "con
delibera della Giunta regionale siamo riusciti a rinviare di due
anni che gli organici siano fatti in base ai carichi di lavoro". Ma
in quale azienda seria ed efficiente si potrebbe sostenere questo
concetto?
La disabilità è una delle priorità dell'assessorato. Questo lo
dice anche l'assessore Baccega in un'intervista. Eppure abbiamo in
Valle un solo educatore sul territorio dedicato ai bambini a fronte
di 600 bambini con disabilità in età scolare.
Ci sarebbero tanti altri problemi piccoli e grandi, ma basta,
non voglio eccedere con questi attacchi infondati e strumentali
contro questo componente dell'attuale governo, che io,
personalmente quanto meno, d'ora in poi definirò a geometria
variabile.
Presidente -
Altri? Non ci sono altre richieste? La
parola all'assessore Certan.
Certan (AV) -
Buongiorno a tutti. Credo che alcune
considerazioni debbano essere fatte riguardo a questa tematica. Non
entrerò sulle motivazioni politiche che hanno spinto a presentare
questa mozione di sfiducia. Probabilmente è stato scelto un
argomento, ma potevano essercene anche altri, credo. Mi riconosco
completamente nell'intervento di ieri della capogruppo Morelli
sulle motivazioni che forse possono essere interpretate in tanti
modi. Invece, credo che la discussione che si è in qualche modo
sviluppata attorno a questa tematica sia stata senz'altro
produttiva e credo che il Consiglio regionale sia anche luogo dove
confrontarsi su questo. Credo che gli interventi - non tutti, però
l'intervento del collega Restano, della collega Russo, il primo
intervento del collega Sammaritani, l'intervento del collega
Peinetti - sicuramente siano stati tutti interventi costruttivi che
hanno evidenziato tutta una serie di problematiche che senz'altro
non hanno avuto origine con questa legislatura e con questa Giunta
e che probabilmente non troveranno magari neanche una risoluzione
immediata, ma sulle quali - sono d'accordo e siamo d'accordo - che
si debba intervenire.
Volevo invece puntualizzare e fare alcuni passaggi. In
particolare non ho apprezzato il tono con la quale la collega
Spelgatti ha parlato, però devo dire che ad esempio sull'aspetto
delle microcomunità, che non sono state citate -è un dossier molto
grande - siamo comunque riusciti ad aprire una collaborazione -
peraltro già iniziata con il collega Bertschy - con i comuni e con
le Unités des Communes. Ad esempio, alcuni lavori che sono iniziati
negli anni scorsi e che sono ormai al termine, quale ad esempio la
microcomunità di Morgex, sono l'esempio di programmazioni di grande
rilievo portate a termine in collaborazione con le Unités. Questo
per dire che il tema della sanità è davvero molto complesso, non va
trattato solo guardando dei periodi limitati, va trattato
considerando i dati. Su questo sono d'accordo e sono anche
d'accordo sul fatto che i dati debbano essere presi in
considerazione nella loro totalità, cioè tutti i documenti devono
essere presi in considerazione, messi sul tavolo e esaminati.
Non si cita quasi mai e sembrerà strano, però i dati davano come
un elemento positivo l'utilizzo del fascicolo sanitario da parte
degli utenti: con Inva era stata fatta una presentazione e avevamo
anche fatto un percorso per incentivare e allargare il discorso già
avviato dagli assessori precedenti.
Nel breve periodo in cui sono stata Assessore mi sono
approcciata a quell'attività con molta umiltà, mettendomi d'impegno
e a capofitto in quel lavoro. Ho riconosciuto -prima non ne ero
probabilmente a conoscenza perché non avevo approfondito - che
tutta una serie di tematiche erano state, secondo me, trattate o
avviate con molta competenza, anche se poi non erano ancora state
portate a termine; a volte è difficile, anche da cittadino,
riuscire a capire e a vedere questo aspetto, perché è molto
complesso come settore; spesso le tematiche riguardano anche
diverse strutture, quindi - per tutta una serie di problemi, fra i
quali, ad esempio, i ricorsi, molto frequenti - è difficile
iniziare e portare a termine in breve tempo un progetto e questo è
un aspetto che va a incidere nel lavoro anche di altri dossier, di
altre tematiche, non solo quelle della sanità.
Sul fascicolo sanitario, mio avviso, c'è ancora un aspetto da
approfondire: sarebbe possibile un utilizzo ancora maggiore, non
tutte le potenzialità di questo fascicolo sono utilizzate, ma siamo
una delle regioni più virtuose in quanto utilizzo.
Non entro nel tema della mobilità, lo ha fatto il collega
Peinetti. Sul tema del commissario credo che il collega Baccega
abbia ben chiara questa situazione, tant'è che in Giunta già aveva
portato una prima bozza per avviare tutte le procedure per una
stabilizzazione di questa figura e quindi a un concorso.
Altro aspetto, sui voucher nidi: nella legislatura precedente il
collega Bertschy aveva messo delle risorse su questa tematica per
le Unités des Communes. Per quest'anno quel milione e otto che era
stato in qualche modo investito per i voucher nidi credo che ci sia
qualche difficoltà a reperirlo, ed è probabilmente anche per questo
che la riforma sì, perché ritengo quella dei voucher una delle
riforme più interessanti che si potrebbero fare per quanto riguarda
la prima infanzia. A mio avviso è da portare avanti, nessuno l'ha
interrotta, ma semplicemente si stanno cercando le risorse che
l'anno prima erano state reperite: ricordo anche le vicissitudini,
apro e chiudo la parentesi, del bilancio, non erano state
reperite...
Sono d'accordo con il collega Restano quando parla di un ente
che dovrebbe in qualche modo fare delle valutazioni e portare dei
dati oggettivi, quindi dovrebbe essere un ente terzo. Avevamo
avviato per questo settore - l'Assessore Baccega non mi risulta che
l'abbia interrotto - un discorso riguardante l'OTA (Organismo
tecnico di accreditamento) e in qualche modo anche un discorso
legato eventualmente a un ente terzo che effettui tutta una serie
di verifiche... questo per dire che ci sono degli argomenti che si
possono guardare da differenti
facettes
. Lo stesso argomento
ha delle criticità e ha anche degli aspetti che sono stati
sviluppati in modo positivo. Dipende anche a quale di questi
aspetti quale peso vogliamo dare. Quindi va bene, si può presentare
una mozione di sfiducia per aprire un dibattito politico, però
credo che sia più serio mettersi a lavorare in modo concreto.
Ho apprezzato le proposte e i toni della collega Russo. Devo
dire che ci sono anche altri aspetti che non abbiamo trattato. Cosa
dire dei trasferimenti storici che dovevamo allo Stato, di cui
abbiamo fatto relazioni, di cui ho fatto una relazione a lei,
collega Spelgatti, per poter in qualche modo trattare nel momento
in cui dovevamo fare, ad esempio, l'accordo Stato-Regione. Mi
ricordo una riunione in cui chiesi espressamente che anche questo
aspetto fosse messo nella contrattazione. Mi fu detto, credo dal
collega Aggravi, che questa tematica lo si sarebbe trattata in un
altro momento. Io, lo sapete, l'ho detto ripetutamente, avrei
condiviso invece un altro percorso, anche questo argomento, perché
era un argomento molto pesante dal punto di vista economico...
(interruzioni)
...Certo, su delle mancanze probabilmente anche fatte dalle
amministrazioni precedenti.
(interruzioni)
Ascolti, collega Spelgatti, io non l'ho interrotta... Lei non
interrompa, per favore. Su altri aspetti... ad esempio anche sulla
sala ibrida, se ci sono state delle irregolarità e devono esserci
dei controlli, credo che sia giusto... e credo che siano già in
corso delle verifiche. Però credo anche che il problema della sala
operatoria fosse conosciuto molto bene, soprattutto il percorso.
L'abbiamo analizzato insieme e il dossier credo che l'abbiamo anche
visto in Giunta. Quindi io direi, anche su questo aspetto, bisogna
vedere da che parte vogliamo vederla.
Su altri dossier so che sono sul tavolo dell'assessore Baccega e
quindi termino...
(interruzioni)
Per favore, collega Manfrin, non è che perché in questo momento
si è assentato il Presidente del Consiglio lei può mettersi ad
urlare. Quando il signor Manfrin la smetterà di urlare, forse
riuscirò a terminare. Vediamo se questo è un atteggiamento da...
Credo che siano andati a chiamare.
(interruzioni)
Ha ragione, però la può anche smettere di urlare. Non è che...
La ringrazio, presidente Rini. In realtà in sala c'era il
Vicepresidente.
Presidente -
Guardi,
chiedo scusa. In sala c'è un
Vicepresidente che quando il presidente è fuori, di solito lo
sostituisce. Qual è il problema? Non c'è nessuna mozione d'ordine,
caro collega Manfrin.
Un po' di rispetto per le istituzioni,
che chiedo a lei e a tutti i colleghi. Sì, lei, proprio lei. Prego,
qual è il problema?
Manfrin (LEGA VDA) -
Allora...
Presidente -
No, non può interrompere nessun
intervento... La fa finire e poi farà un fatto personale o quello
che ritiene. Invito però i vicepresidenti, quando si gestisce
l'aula, se il Presidente è assente, se ha un problema, a prenderne
il posto. Prego. Chiedo un po' di ordine all'aula. Lasciate
terminare la collega.
Certan (AV) -
Grazie. Termino velocemente perché credo
che non abbia neanche senso continuare così. Lasciamo continuare lo
show al collega Manfrin.
Presidente -
Collega Manfrin, per? Espliciti la mozione
d'ordine.
Manfrin (LEGA VDA) -
Mozione d'ordine perché ovviamente
quando il presidente si assenta deve dare mandato al vicepresidente
di sostituirlo. In quest'aula...
Presidente -
È il suo nuovo regolamento questo, collega
Manfrin? No, la mozione d'ordine... Espliciti la mozione d'ordine.
Se vuole fare dei richiami al Presidente del Consiglio, li faccia
per iscritto. Si attenga al regolamento, dove non c'è scritto che
quando il presidente viene chiamato all'esterno, peraltro per cose
importanti, deve delegare. Ho guardato, in aula c'era il
vicepresidente, quindi mi sono permessa di assentarmi.
Manfrin (LEGA VDA) -
Le ha chiesto di sostituirla?
Presidente -
Ma io devo chiedere di sostituirmi? Ha fatto
lei il regolamento? Collega Manfrin, porti un po' di rispetto. Se
vuole buttare tutto in caciara, la ringrazio, ma non accetto certi
tipi di prese di posizione.
Manfrin (LEGA VDA) -
Accetto l'autogestione.
Presidente -
Non c'è nessuna autogestione, non si
preoccupi. Prego. Ci sono altri interventi? Non ci sono altri
interventi, colleghi. Chiudiamo la discussione? Restano, per il
secondo intervento. Prego.
Restano (GM) -
Solo per terminare quanto stavo dicendo in
precedenza. Una richiesta esplicita alla Giunta è quella di
rivedere la legge 5. La revisione di questa norma era già partita
molti anni fa, credo su iniziativa del presidente Fosson, che
allora si occupava di sanità. Perché dico questo? È
interessantissimo rivedere questa norma, che è quella che dà degli
indirizzi, perché attualmente il nostro ospedale, come tutti gli
altri ospedali, ha una sua direzione medica, ha il collegio dei
sanitari che è rappresentato da tutti i primari, dai capi di
dipartimento e si esprimono su determinate scelte che devono essere
fatte. L'area delle professioni sanitarie è interessata non dal
punto di vista decisionale, quindi non esprime il proprio voto, ma
è solamente consultata. Ritengo importantissimo questo. Ritengo
importantissimo che facciano parte anche del Collegio di direzione
delle figure che non siano solamente le figure nominate, perché
sappiamo che la nomina è per certi versi discrezionale, quindi che
facciano parte delle figure tecniche sanitarie che possano
esprimere in una determinata maniera la propria opinione sul
governo del nostro ente ospedaliero. Ho ascoltato quanto detto dal
collega Sammaritani. In effetti, non mi ricordo se fosse
un'interpellanza o cosa, forse una mozione, dove si chiedeva
d'istituire la struttura semplice di epidemiologia. Ricordo che
all'atto della presentazione della struttura semplice avevamo
evidenziato come esista quella di epidemiologia animale e non
esista quella di epidemiologia umana. Questa per noi è
un'emergenza. Si protrae da parecchio tempo ed è uno di quegli
indirizzi che può dare la parte politica. Attualmente questo
lavoro, qual è quello del registro delle malattie rare, del
registro dei tumori, viene svolto quasi a titolo di volontariato,
sottraiamo una professionalità ad altri compiti o la
sovraccarichiamo di compiti. Mi permetto ancora di sottolineare una
cosa, Assessore. Abbiamo parecchi problemi con la commissione
Invalidi, non è il caso di entrare nel merito perché quelle
valutazioni non ci competono, però vi sono alcuni casi di persone
che hanno l'invalidità dell'Inps al 100% e l'invalidità rilasciata
da questa Commissione che è inferiore al 100% e sotto il 90%. È
gente che non può lavorare, parlo di una dissezione aortica, di
gente sottoposta a tanti interventi! Questi casi erano già stati
evidenziati, non so come si possa fare; c'è una sorta di dicotomia,
ma è gente che con la pensione ci vive, gente che ha dei figli, e
non li si può liquidare dicendo loro: "Non hai il 100%, lavora".
Fanno quattro passi e devono sedersi, questa è la situazione.
Queste sono emergenze alle quali forse la politica può dare
delle risposte. E potrei elencarne altre di persone che sono state
operate, tumore al seno bilaterale e sono invalide sotto al 70%. Ci
si chiede il perché. Non abbiamo gli elementi per fare le
valutazioni e penso non ce l'abbia neppure lei. Però questa è
un'opera di sensibilizzazione per dare delle risposte, per far
vedere che la politica s'interessa sì a delle cose importanti, come
la progettazione della sanità in generale, ma è anche sensibile ai
problemi reali di tutti i giorni.
Présidente -
A demandé la parole le collègue Bianchi.
Bianchi (UV) -
Permettetemi di fare un intervento a
difesa dell'assessore Baccega, partendo da un contesto generale. Il
collega Peinetti ha fatto sicuramente una fotografia della sanità
valdostana partendo da un discorso nazionale, perché bene o male
sappiamo che la sanità che comunque è quel capitolo di bilancio che
prende più soldi dall'intero bilancio regionale. Perché dico
questo? Perché anche a livello nazionale - quando dico a livello
nazionale intendo in altre regioni - la problematica sanitaria
emerge... Ho visto per esempio due giorni fa un servizio di Report
- penso che altri colleghi l'abbiano - in cui si faceva vedere che
l'ospedale di Ivrea ormai è diventato un poliambulatorio, potrei
dire, perché ha carenza di medici, di tecnici, d'infermieri e via
dicendo. Questo è il contesto. Ma perché le regioni, a mio avviso,
hanno questa problematica? Questa problematica emerge - come ha già
sottolineato il collega Peinetti - per tutta una serie di ragioni
di scelte assunte nei tempi anche a livello nazionale sul discorso
specialistico per l'assunzione in ospedale e via dicendo. Parto da
qui perché? Ieri - mi sembra che l'intervento sia stato fatto dal
collega Ferrero - è stato giustamente affermato: "tagli ce ne sono
stati tanti". Esattamente. Negli anni i tagli sono stati pesanti.
Mi sembra che facesse l'esempio del taglio che ha dovuto sostenere
l'allora assessore, oggi presidente Fosson, per la sanità. Ma
perché abbiamo fatto questi tagli? Lo dobbiamo spiegare. Perché nel
tempo i tagli sono stati fatti in tutti gli ambiti. Partiamo
dall'agricoltura, dal mondo dell'edilizia, arrivando alla sanità e
anche alla scuola, per ultima, perché chiaramente erano i due
baluardi che si è cercato di difendere fino alla fine.
Ma questi tagli perché sono avvenuti? Questi tagli sono avvenuti
per coprire il debito pubblico nazionale. Quindi chiaramente
partecipiamo a coprire il debito pubblico nazionale, e come regione
autonoma partecipiamo in modo molto pesante rispetto ad altre
regioni.
Quindi è indubbio... condivido un passaggio che ha fatto il
collega Restano quando parla di appetibilità. Io lo condivido
quello che ha detto. La nostra sfida futura è rendere la sanità
valdostana appetibile a dei professionisti che si avvicinino al
nostro territorio. Non entro in merito a statistiche o a dati o via
dicendo, però parto sempre da un presupposto: come amministratore
so benissimo che se voglio tenere aperta una scuola, se devo tenere
aperta una scuola di un comune magari di 100 abitanti, so,
sicuramente, che avrà dei costi superiori alla media nazionale. Ma
questa è una nostra prerogativa di morfologia del territorio,
soprattutto perché noi vogliamo continuare, chiaramente con delle
grandi difficoltà, a mantenere i servizi sull'intero territorio,
anche nelle vallate laterali. Dall'altra, è indubbio- come è già
stato sottolineato - che ci siano problemi nella sanità valdostana,
non è che cerchiamo di metterli in un cassetto o di non parlarne.
Tutt'altro. Noi ne vogliamo parlare perché vogliamo risolverli i
problemi.
Perché, a mio avviso, la mozione di sfiducia che è stata
presentata...
Tanto so che mi sta ascoltando, ma gliel'ho anche già
anticipato. Il primo firmatario, il collega Cognetta, a me non è
che abbia convinto quando ha fatto il suo breve intervento cercando
di spiegare che non era una mozione politica... A mio avviso, qui
all'interno di quest'aula, sono sicuro che nessuno ci possa
credere, guardando le tempistiche: subito dopo la conferenza stampa
in cui il collega Restano dichiara di uscire dalla maggioranza si
presenta la mozione di sfiducia verso un assessore. Anzi, le voci
che giravano a palazzo - sempre diffuse da quelle persone bene
informate - erano che la mozione non era neanche nei confronti di
Baccega, ma di un altro assessore.
Torno al discorso di ieri, è un
déjà vu
, vale a dire la
strategia politica è la stessa, si torna indietro alla scorsa
legislatura, ma perché la regia è sempre la stessa: oggi c'è
Baccega, il prossimo Consiglio molto probabilmente ci sarà un altro
assessore. Il cercare di rivedere gli equilibri in commissione, per
cosa fare? Per cercare di non dare risposte ai Valdostani e cercare
di andare nella bagarre, nello stallo più totale. Questo è il
disegno chiaro, limpido. Questa mozione è una mozione politica, non
ha niente a che vedere con la sanità e con i problemi della sanità.
Perché? Perché negli interventi di chi ha firmato la mozione si è
sempre detto: "Non capiamo perché l'altra parte di minoranza non
voti questa mozione". Ma perché molto tranquillamente ha capito
perché questa mozione è stata presentata, perché quella parte di
minoranza vuole, sì, discutere... infatti sono stati anche
interventi duri nei confronti di chi ha gestito negli anni la
sanità valdostana, però volendo entrare in merito ai singoli
problemi per poterli risolvere, non chiedendo le dimissioni di un
assessore che gli stessi firmatari della mozione riconoscono: "È lì
solo da cinque mesi". Quindi capite che è una mozione politica...
Mi fa piacere che una parte dell'opposizione non si sia fatta
prendere in giro da questa mozione e non la voti, si astenga!
Quindi chiaramente rimandiamo al mittente la mozione di sfiducia
nei confronti dell'assessore Baccega, per quanto sia possibile,
dicendo fin da ora che se si vuole discutere dei problemi della
sanità noi ci siamo.
Dalle ore 11:03 assume la presidenza il Vicepresidente
Farcoz.
Farcoz (Président) -
La parole au collègue Aggravi.
Aggravi (LEGA VDA) -
Volevo intervenire perché in parte
sono stato tirato in ballo mentre purtroppo ero al di fuori
dell'aula, ma in parte ho sentito e quindi ritengo opportuno fare
un attimo di chiarezza sulla questione della mobilità passiva,
anche se non è un vero oggetto della questione, e poi mi
concentrerò sull'oggetto del contendere, perché ritengo di poter
dare in particolare un contributo sulla parte che ho seguito un po'
di più relativa alla materia sanitaria.
Tra l'altro sulla parte di mobilità passiva mi fa un po' specie,
perché - qui guardo l'Assessore alla sanità - avevamo avuto
occasione di confrontarci anche in sede della proposta di
rateizzazione: nulla era stato detto ed essa era tra l'altro una
delle valutazioni che erano state fatte per rientrare di questo
debito. Però, tant'è, qualcuno l'ha tirata in ballo, forse perché
dal giorno in cui in Giunta ha votato quell'accordo non ha ancora
capito come mai quell'accordo non abbia contenuto la mobilità
passiva o forse magari questo pomeriggio cambierà idea, come ha
fatto l'altra volta, e quindi dirà che l'aveva capito. La mobilità
passiva sanitaria non è stata ricompresa all'interno dell'accordo
con lo Stato. Poco tempo fa, tra l'altro, la newsletter del
Consiglio dei Ministri ci ha ricordato che la Regione ha dato
completa attuazione a questo accordo, rinunciando ai contenziosi in
essere. La mobilità passiva sanitaria non è stata ricompresa per un
motivo molto semplice, l'abbiamo anche già spiegato: la mobilità
passiva sanitaria riguarda principalmente il rapporto tra regioni e
quindi - come ha giustamente proceduto l'Assessore che oggi è
oggetto di questa mozione - è stata discussa in conferenza
Stato-Regione, o comunque è stata risolta a livello di regioni. Lo
Stato non fa altro che essere una camera di compensazione fra le
varie regioni. Quindi, anche in accordo con il MEF, questa materia
non è stata ricompresa all'interno dell'accordo, che aveva un altro
tipo di finalità. Invece, l'accordo per la risoluzione della
mobilità sanitaria passiva è stato raggiunto con una rateizzazione
che comunque... effettivamente ne è mancato il tempo, perché
giustamente se n'era discusso in seno alla Giunta tra il
sottoscritto, lei e anche il Presidente e la soluzione che si
paventava era proprio quella che poi è stata adottata in sede
dell'ultimo provvedimento che ne ha previsto, quindi per questo
motivo non era presente al suo interno.
Per quanto riguarda poi la parte bilancistica ne approfitto
perché - ho già avuto occasione di parlarne altre volte, ma il
collega Bianchi in parte l'ha citato - è vero, la Regione Valle
d'Aosta - e noi l'abbiamo detto e l'abbiamo sottolineato anche nei
tavoli a Roma e siamo, secondo noi, arrivati all'accordo migliore
possibile in questa fase - ha contribuito molto e anche di più di
quello che dovesse, ma sicuramente non ha inciso soltanto sulla
parte relativa alla sanità, ma su tutta un'altra serie di voci di
spesa e, come tutti l'abbiamo sempre detto, effettivamente il
nostro bilancio è sempre più stretto, in questo senso bisogna fare
delle scelte, scelte che necessitano a volte anche di decisioni che
non sono facili e che non sono comode. Mi collego al discorso della
mozione, qui in parte umanamente oggi sono solidale col collega
Baccega, qui ricordo il collega Bianchi che ci parlava di
motivazioni politiche della mozione, anche il sottoscritto è stato
oggetto di una mozione di sfiducia che poi è naufragata; peccato,
perché quel giorno avrei parlato molto volentieri e mi sarei anche
immolato per quella Giunta. Però comunque anche lì era un po' un
processo alle intenzioni e aveva una natura politica, perché
adesso, se mi si sfida su questo... Quindi aveva una natura
politica. Oggi sono comunque vicino ad un collega che, seppur non
la vediamo la stessa maniera, è comunque oggetto di quello che in
quest'aula si fa da sempre, ovvero si fa politica in funzione
amministrativa. Poi il tiro al piccione
à maintes reprises
un po' lo subiamo tutti, tranne quelli che rimangono puri e duri e
che - sono contento per la loro astuzia politica - hanno capito da
che parte stare e oggi stanno dalla parte della maggioranza.
Ringrazio gli elettori che ci stanno sentendo e che faranno le loro
valutazioni.
Torno all'oggetto del contendere. Nel febbraio avevo presentato
un'iniziativa - è stato citato dalla collega Spelgatti e non
soltanto - relativa all'ospedale. Sul progetto dell'ospedale - che
tante modifiche ha subito nella sua storia, anche perché purtroppo
scavando abbiamo trovato una sorpresa che nessuno avrebbe
considerato, ovvero l'ingente patrimonio archeologico al piano
inferiore - si ritrova uno degli elementi cardine di comunanza tra
la giunta Spelgatti e poi la giunta Fosson: addivenire a una
valutazione di costi-benefici, vi era comunque una comunanza
d'intenti fra le due realtà.
Io avevo giustamente chiesto all'Assessore quale percorso, e
questo lo chiedevo nel febbraio, fosse stato intrapreso per dare
attuazione all'articolo 14 della Legge regionale 12 che, appunto,
prevedeva questo tipo di valutazione costi-benefici. Giustamente
nella sua risposta l'Assessore aveva riferito di tutta una serie
d'incontri e di valutazioni in corso d'opera e terminava dicendo
che, a decorrere dalla data in vigore della legge regionale, sono
state poste in essere tutte le attività necessarie per garantire la
sollecita attuazione degli indirizzi approvati e poi giustamente
comunicava che ci sarebbero stati altri incontri con la
società.
Il problema è che apprendiamo che tutta questa celerità da
febbraio si è tramutata nella delibera di giunta di ieri, 12
giugno, in cui effettivamente nel deliberato finalmente si dà
attuazione e si dà l'incarico, appunto, alla società Coup di dar
corso a questa valutazione costi-benefici e soprattutto si
sottolinea, proprio per riprendere l'articolato normativo, che per
la conclusione della valutazione costi-benefici occorre decorrere
"dalla data della presente deliberazione".
Possiamo dire purtroppo che in parte ci siamo già "fumati" tutta
una serie di mesi in cui forse si poteva già dar corso
all'applicazione e attuazione dell'articolo 14 della legge 12, in
maniera tale da recuperare un po' di tempo, posto anche il fatto
che in sede di assestamento è già stata prevista, anche grazie ai
tanto vituperati soldi arrivati da Roma, di dare a tutta una serie
di voci contabili la copertura finanziaria di quello che, se
vogliamo dirlo, è il progetto che fino a oggi l'ospedale sta
portando avanti.
Quindi mi chiedo nella valutazione complessiva di quello che è
comunque, è vero, l'operato di qualche mese da parte
dell'Assessore... però abbiamo due costi, uno quello di tempo,
perché comunque è passato notevole tempo e rimandiamo una decisione
capitale, soprattutto non comprendiamo.
Qui ovviamente tocchiamo direttamente l'Assessore in quanto
responsabile del dicastero della sanità, ma io ci metterei tutta la
Giunta: su una decisione strategica come quella dell'ospedale
bisognava arrivarci molto prima rispetto a oggi, almeno per dar
corso alla valutazione di costi e benefici in maniera tale da
recuperare tempo e non comprendiamo, soprattutto, come questa si
possa collegare - in parte come già avevo detto - in sede di
assestamento dando copertura a dei futuri lavori che forse, sulla
base della valutazione costi-benefici non verranno attuati o forse
la valutazione potrebbe anche confermare che quello che si sta
facendo e come lo si sta perseguendo è la migliore soluzione
possibile, anche se ci sono delle possibilità che forse devono
essere valutate meglio, come la partnership pubblico-privato, che
so essere stata oggetto di attenzione e che valuterei molto bene
per quanto riguarda la gestione dell'ospedale.
Dalle ore 11:15 assume la presidenza il Vicepresidente
Distort
.
Distort (Presidente) -
Ha chiesto la parola l'assessore
Baccega. Prego.
Baccega (UV) -
In primis
, mi preme fare dei
ringraziamenti. Il primo ringraziamento va fatto alla Presidente
del Consiglio, Rini, che ha accolto la mia volontà di discutere
subito questa mozione. Sarebbe stato complicato rimanere nel
frullatore per un certo numero di giorni e ringrazio anche tutti
coloro che sono intervenuti. Ci sono stati interventi, direi, di
alto profilo come quello del dottor Peinetti, interventi che sono
entrati nel vivo e nel merito di alcune tematiche che sono
ovviamente evidenti e che nessuno ha mai nascosto, neanche negli
interventi pubblici.
Tornando a quando il mio capogruppo mi comunicò telefonicamente
che era pervenuta al Consiglio regionale una mozione di sfiducia
nei miei confronti, subito dissi: "È una cosa che abbiamo già visto
e che abbiamo già vissuto". Il gran manovratore cerca di colpire
ancora e ovviamente nella scorsa legislatura ci eravamo abbastanza
abituati a queste bassezze. Per voi, Mouv' e Lega, l'occasione era
troppo ghiotta. Giustamente, come diceva poco fa il collega
Bianchi, c'era sicuramente la volontà di dare il colpo di spugna a
questa maggioranza. Forse era evidente che o l'uno o l'altro
potevano essere presi di mira. Va detto che io me l'aspettavo,
perché in cinque mesi e mezzo l'Assessorato alla sanità ha avuto 84
attività ispettive. La giunta Spelgatti nello stesso periodo ne ha
avute 26. Alla fine, non avendo ancora letto la stesura della
mozione, mi sono interrogato e mi sono chiesto: "cosa avrò mai
combinato in cinque mesi di attività per arrivare a ricevere un
atto così severo?" Eppure l'impegno c'è stato, c'è stata la volontà
di approfondire i temi e c'è stata anche grande umiltà
nell'approcciarsi a una delega davvero difficile e complicata. Poi
ho avuto il testo della mozione infarcito d'inesattezze, di dati
errati, di dati che non citavano le fonti e riferiti ovviamente
tutti ad anni precedenti al mio... Spesso si parla anche di due
anni rispetto a oggi, quando io ero impegnato a fare in modo che si
realizzassero i ponti di Lillianes e di Champdepraz, quando ero
impegnato a consegnare ai docenti e agli studenti dell'ITPR la loro
nuova scuola, a lavorare sul vallo di La Saxe, a consegnare il
C.E.A. di Gressan per i disabili, a mettere in sicurezza strade,
ponti e territorio... Quello era l'impegno di allora e non seguivo
la sanità.
Un attacco alla persona ci può stare, e molto umilmente l'ho
accettato e lo accetterò, però ho bisogno sicuramente di
rilanciare. Voi con questa mozione, colleghi, avete fatto un
clamoroso sgambetto non a Mauro Baccega, ma alla sanità valdostana.
Una cosa che probabilmente vi è sfuggita di mano è che con questa
mozione voi avete messo sotto accusa un intero sistema, un sistema
che si sta dando un gran daffare per recuperare le posizioni
perdute, sicuramente per colpa di nessuno, ma indubbiamente per
colpa della mancanza di risorse. Voi avete mortificato i
coordinatori, i dirigenti, i collaboratori dell'Assessorato che
ringrazio per le tante ore di straordinario che chiedo loro di fare
e perché anche loro hanno accettato con me la sfida e si stanno
adoperando tutti in un concetto di squadra.
Io non so cosa intenda lei, collega Cognetta, per concetto di
squadra. Tutti e due abbiamo vissuto il mondo dell'imprenditoria,
sia io che lei. Non so lei nel suo mondo dell'imprenditoria come
siano andate le cose, ma io lavorando in squadra ho sempre portato
a casa risultati efficienti ed efficaci. Ho messo attorno a me
delle persone e queste persone hanno dato risposte e devo dire che
di questo sono molto lieto. È evidente che le squadre vanno
motivate. Bisogna dare attenzione, bisogna dare condivisione,
entusiasmo, fissare obiettivi, evidenziare le problematiche, certo,
perché bisogna raggiungere quei risultati, ma cercare anche di
essere positivi e, se si è positivi, alla fine, nei tempi dovuti e
predestinati, gli obiettivi si raggiungono con risultati
soddisfacenti.
Voi continuate a denigrare l'azienda U.S.L. e tutti i
rappresentanti delle professioni sanitarie che, anche loro, da
sempre evidenziano un'elevata capacità professionale. Parlo di
medici, parlo d'infermieri, parlo di tecnici di laboratorio,
barellieri, operatori dell'emergenza, parlo del personale
amministrativo e i rappresentanti delle professioni sanitarie che,
con il loro lavoro, danno efficienza e qualità al sistema. Sono
tanti gli indignati per questa mozione e fra questi annovero anche
la grande rete di solidarietà data dalle associazioni di
volontariato che, con il loro lavoro sul territorio e presso le
famiglie, completano il nostro sistema sociosanitario. Ho voluto
parlare di questa efficace squadra che con soddisfazione mi sento
di essere riuscito a costruire, perché tutti hanno condiviso fin da
subito metodi, obiettivi e per questo sono certo di poterli
ringraziare ancora una volta. Quando mi sono insediato sapevo di
poter contare su un sistema regionale già performante. Un buon
sistema anche fortemente umanizzato. Certo, non l'abbiamo mai
nascosto, esistono criticità sulle quali si sta lavorando per
migliorare. Voi vi siete imbufaliti e avete costruito questa
mozione sulla base di articoli di giornale. Ci può anche stare. In
realtà questa presentazione dello stato dell'arte della sanità
valdostana - fatta il 4 giugno alla presenza dell'azienda U.S.L. -
ha dato il giorno dopo visioni diverse, tant'è che La Stampa
titolava: "Le pecore nere dell'U.S.L.: psichiatria, dermatologia,
radiologia e cardiologia". Vuol dire che non abbiamo nascosto nulla
ai Valdostani rispetto alle criticità del sistema sanitario
valdostano. Poi ce ne sono altre, d'accordo, magari più profonde,
ma le affronteremo. Però da lì a essere accusato di essere uno che
mente, che dice bugie, questo non lo posso assolutamente accettare!
Ci sono problematiche che non si potevano risolvere in cinque mesi,
ma anche in quella bella conferenza stampa abbiamo fortemente
evidenziato con delle
slide
le attuali criticità, e abbiamo
messo a disposizione della stampa anche le azioni migliorative,
quelle in atto e quelle che si sarebbero affrontate nei tempi,
quindi tutto un lavoro di pianificazione e di programmazione alla
base della nostra presentazione alla stampa. Una presentazione non
dettata dal fatto che Baccega - con i suoi collaboratori -voleva
andare lì a farsi massacrare perché ci sono quattro strutture
fortemente deficitarie rispetto ai tempi d'attesa delle
prenotazioni, ma semplicemente perché in questo Consiglio regionale
ci eravamo impegnati a dire: "Noi saremo trasparenti, noi diremo
trimestralmente, quadrimestralmente come stanno le cose per la
sanità valdostana". Quando ho iniziato questo percorso, colleghi,
feci mia una considerazione fatta dal professor Balduzzi quando era
ministro della salute. Balduzzi diceva: "La sanità è un sistema
complesso che va governato". Ho fatto mia questa considerazione,
perché non vi è niente di più vero. Il sistema va governato con
idee chiare, con indirizzi precisi, con strumenti amministrativi in
grado di rendere efficaci ed efficienti i percorsi, proprio per
dare risposte ai cittadini, perché noi abbiamo messo il cittadino
al centro del nostro percorso. L'obiettivo individuato era
ritornare a essere quel centro di eccellenza che ci è riconosciuto
in molti settori, a essere attrattivi per i medici. L'attrattività
la possiamo anche documentare, l'abbiamo illustrata sempre nella
conferenza stampa: nella mobilità attiva abbiamo sicuramente
l'urologia, la chirurgia toracica, la chirurgia generale, la
chirurgia vascolare, la diagnostica per immagini, il PMA,
l'oculistica, elementi di eccellenza che stanno richiamando,
ovviamente da altre regioni, tutta una serie di pazienti.
Ora non mi resta che dire, colleghi, cosa si è fatto
concretamente in questi cinque mesi in cui mi si dice che c'è stato
immobilismo totale alla sanità valdostana e ai servizi sociali.
Cercherò di rispondere punto per punto alla mozione, anche se molti
interventi hanno già ribadito quali siano le problematiche emerse
rispetto ai punti.
Mi spiace che l'abbiate corretta in corsa, però la mozione è
pubblicata su Facebook con tutte le problematiche che, insomma,
possono nascere soprattutto quando parlate di età media. Una delle
prime azioni che la minoranza mi contesta è stata quella di
suddividere il Dipartimento in due. Da una parte la sanità e la
salute pubblica, dall'altra parte le politiche sociali. Questo è un
primo
step
che ci permette di dire che diamo più attenzione,
in modo chiaro e inequivocabile, a due settori sensibili e
fondamentali per il benessere dei Valdostani.
Il primo aspetto inconcepibile e inaccettabile, appunto, è
quando si parla di immobilismo. Per rispondere anche alla questione
del tecnico medico, abbiamo già chiesto all'U.S.L. di distaccare un
medico in assessorato, perché potrebbe essere uno degli elementi
importanti per creare un ulteriore
trait d'union
con
l'azienda U.S.L.
Come spesso dice il mio collega Chatrian, "l'Amministrazione
parla per atti"; riferisco quali e quanti sono gli atti che in
questi cinque mesi i due dipartimenti hanno prodotto: 41 delibere
di giunta per la sanità e 22 per i servizi sociali, oltre a 232
provvedimenti dirigenziali. Tutto questo in cinque mesi. Posso
tranquillamente affermare che questo non è immobilismo, tutt'altro.
Parlo anche di provvedimenti di peso, fin da subito avevo
annunciato che il 2019 per la sanità valdostana sarebbe stato un
anno d'importante programmazione, un'informazione che diedi anche
in altri Consigli. Per citare alcuni provvedimenti avviati sui
quali si sta già lavorando: si sono composte le commissioni; il
Piano salute e benessere 2020-2025, un Piano salute che era rimasto
nel cassetto negli annali; il Piano della cronicità; i Piani Reti
Tempo-dipendenti, i Piano Reti oncologiche con il Piemonte, che è
stato rinnovato e il Piano di Governo delle liste di attesa: sono
provvedimenti di grande interesse che possono andare sicuramente
nella direzione per migliorare il sistema. Proseguendo, poi, a
dicembre 2018 siamo incappati nella gestione della mobilità
passiva, collega Aggravi. Il MEF ha comunicato il 30 dicembre che
dovevamo rientrare di 38,6 milioni di euro per conguagli di
mobilità passiva riferiti al periodo 1997-2004, altrimenti avrebbe
bloccato i trasferimenti. Questo era scritto. Ho incontrato la
gentilissima ministro Grillo al tavolo della conferenza delle
Regioni. Ministro Grillo che è vero che fa parte della maggioranza
e che si sta imbufalendo perché gli vogliono tagliare 2 miliardi.
Due miliardi alla sanità sono 2 miliardi alla sanità!
Successivamente abbiamo trovato l'accordo con la conferenza delle
Regioni dilazionando il debito in 15 rate a 5,3 milioni l'una. Non
89 anni, 15 anni. Non 89 anni, 15 anni! Debito di cui voi,
firmatari della mozione, in questo Consiglio non avete mai parlato,
eppure la corrispondenza era già avviata! Voi avete sicuramente
raggiunto l'accordo con lo Stato, ma di questo debito e di
quest'ulteriore richiesta non avete mai parlato in questo Consiglio
regionale! Contemporaneamente abbiamo messo in campo una serie
d'iniziative con l'azienda U.S.L. per ridurre le liste di attesa.
Abbiamo chiesto ai dirigenti medici di lavorare di più e abbiamo
finanziato con 500.000 euro le risorse aggiuntive regionali.
Inoltre si sono istituite convenzioni con le istituzioni pubbliche,
- l'ha già detto il collega Peinetti - con il privato accreditato e
con agenzie specializzate. Infine si è prodotta una
riorganizzazione e razionalizzazione di tutte le agende e si è
ricostituito l'osservatorio regionale delle liste d'attesa, proprio
quell'osservatorio che ha dato i dati in conferenza stampa. I dati
sono ovviamente di estrema soddisfazione, perché se nel 2017
avevamo 18 strutture in alta criticità, oggi ne abbiamo 9, una
riduzione del 50%. Se avevamo 9 strutture in ambito media
criticità, oggi ne abbiamo 5. Quindi ne deriva che le strutture che
non hanno criticità passano da 11 a 24. Questi sono dati pubblicati
e che quindi vanno presi seriamente in considerazione, perché sono
dati dell'osservatorio regionale delle liste d'attesa. Non siamo
andati in conferenza stampa, l'ho già detto in apertura,
nascondendo o sottacendo le criticità. Abbiamo chiaramente fatto
vedere queste slide che evidenziano le criticità determinate da
mancanza di medici e da medici che ritornano a casa e sono le
quattro che ho evidenziato.
A quella conferenza stampa abbiamo avuto la presenza di
Consiglieri dell'opposizione e mi ha fatto veramente molto piacere
che questo ha fatto capire che c'è la volontà anche di entrare nel
vivo delle tematiche. Ma entrando nella logica della carenza dei
medici abbiamo messo anche lì in campo tutta una serie di energie
fino alla modifica di protocolli per la presa in carico e per
rendere attrattiva la sanità. Si è incrementato da quattro a otto
il numero di borse di studio... mi dà il tempo?
Presidente -
Le do un minuto per concludere.
Baccega (UV) -
No, del secondo intervento.
Presidente -
Prenda il tempo del secondo intervento.
Prego allora.
Baccega (UV) -
Dicevo, si è incrementato da quattro a
otto il numero di borse di studio per i contratti aggiuntivi nelle
scuole di specializzazione. Si sono avviate le procedure per
giungere all'espletamento di 11 concorsi per 21 posti per dirigenti
sanitari, medici appartenenti alle varie aree della sanità,
concorsi che saranno espletati nel 2019. Questo è l'indirizzo
preciso che è stato dato all'azienda U.S.L. Si sta ovviamente
facendo una ricerca nelle graduatorie in essere, nelle A.U.S.L.
delle regioni limitrofe, perché sicuramente l'estate, con le
vacanze, potrebbe metterci in difficoltà e quindi potrebbe
verificarsi un'emergenza estiva. Ma stiamo cercando di fare
campagna acquisti. Come sapete, anche le altre regioni vivono una
drammaticità peggiore della nostra relativamente alla carenza di
medici. Parlando delle strutture vicine, qualcuno prima parlava di
Ivrea. Voglio ricordare che la Torino 4 chiude con 28 milioni di
perdita e questo non succede in Valle d'Aosta. Siamo inoltre
riusciti a ottenere dall'Università della Valle d'Aosta, che
ringrazio pubblicamente, una seconda classe per la scuola di
formazione manageriale per dirigenti, necessaria per il
conseguimento della certificazione per la direzione sanitaria e per
la direzione in struttura complessa, così tutti e 53 i richiedenti
saranno soddisfatti.
Abbiamo percorso la Valle d'Aosta per verificare le strutture
socioassistenziali, per valutarne lo stato di manutenzione di messa
a norma. Abbiamo accertato la conclusione dei lavori della nuova
struttura di Morgex e predisposto il capitolato per gli arredi e
per le attrezzature. Stessa cosa abbiamo fatto per l'ampliamento
della struttura di Perloz, perché dobbiamo guardare al futuro.
S'invecchia sempre di più, sempre di più c'è un'esigenza di
gestione degli anziani. Si sono svolti diversi confronti con il
Comune di Aosta e con l'azienda per valutare l'occupazione degli
spazi della struttura polivalente di Brocherel ad Aosta e per
completare un nuovo accordo di programma. Anche lì ci saranno
importanti novità nel prossimo futuro.
Abbiamo prorogato al 31 dicembre 2020, quindi l'anno prossimo,
il termine per la richiesta di autorizzazione da parte delle
strutture socioassistenziali per anziani, al fine di consentire
all'Unité di avere i tempi necessari per l'adeguamento. Lo sapete
bene, l'ho detto in questo Consiglio, l'obiettivo fondamentale
principale è riportare la psichiatria in ambito ospedaliero; in
questo percorso abbiamo anche avviato i confronti per approfondire
la legge per la formazione di un'azienda regionale per i servizi
alla persona, agli anziani e ai disabili. Questo con l'Unité des
Communes e con il Comune di Aosta. Una legge di questa portata,
colleghi, necessita tempi di valutazione significativi e importanti
sia dal punto di vista legislativo sia dal punto di vista
giuslavoristico e sia dal punto di vista dei sindacati. Il
confronto sarà serrato e non saranno sufficienti di certo sei mesi,
ci vorrà almeno ancora un anno per definire e per dare chiarezza
rispetto a un percorso che, se si vorrà fare, sarà un percorso
estremamente complicato e difficile, ma che potrebbe anche arrivare
a delle valutazioni positive. Ma non c'è nessuno studio che dica i
pro e i contro di questo passaggio. Si sta lavorando in questa
direzione. Si sono completate le attività per la realizzazione dei
servizi di prenotazione on-line attraverso il fascicolo sanitario
elettronico. Come diceva la collega Certan, è stato istituito
l'organismo tecnicamente accreditante che trova sede nell'ambito
dell'Arpa. Ma veniamo al tema dolente, perché si può fare sanità,
si può fare bene sanità, ma c'è bisogno di risorse. Le risorse per
gli investimenti che la vostra maggioranza ha stralciato le abbiamo
finanziate ulteriormente nella legge Quadro del 2019, ulteriori 6
milioni e 300.000 euro. Tutto questo per adeguamenti normativi
delle strutture e per la sostituzione di apparecchiature. Strano,
voi togliete le risorse economiche, poi predisponete delle
interrogazioni per sollecitare l'acquisto di beni strumentali. La
parte investimenti nel 2019, nel planning quindi, prevede
10.449.000 euro, tenuto conto che nel 2018 erano poco meno della
metà. Ma anche la parte corrente nel 2019 ha avuto maggiori
risorse: 255 milioni rispetto a 247 del 2017 e così via. Abbiamo
incrementato le RAR (risorse aggiuntive regionali), questo l'ho già
detto. Ma questi sono dati, non sono invenzioni dell'Assessore che
deve essere rimosso!
Io credo che "inadeguatezza delle attrezzature" sia forte come
termine. È normale che le attrezzature nel tempo vadano cambiate,
vadano migliorate, vadano sempre di più acquistate attrezzature
dove c'è un'evoluzione straordinaria dal punto di vista tecnico, lo
dimostra la nuova sala ibrida.
Vorrei anche porre l'attenzione su un aspetto fondamentale,
questa mozione nasce fortemente dal punto di vista politico, perché
sicuramente per voi era una grande opportunità: spesso riscontriamo
che, anziché mettere al centro l'interesse dei Valdostani, o della
sanità, a voi interessa tornare a gestire, a dare incarichi e a
dominare. Lo ha dimostrato un consigliere della Lega. Faccio i
distinguo: non tutti, c'è qualcuno che si differenzia notevolmente.
Quando sostenevo che la variazione di bilancio in itinere conteneva
le risorse per i Lea aggiuntivi e che questi prevedevano lo
stanziamento di 60.000 euro per intervenire sulla patologia della
fibromialgia, ebbene, il consigliere deridendomi disse: "Ma avete
solo 17 voti, come fate a far passare la variazione?". Io risposi
che avrei contato sul senso di responsabilità di altri componenti
del Consiglio regionale sul tema della salute. Ad alcuni di voi non
interessano assolutamente le persone, ad alcuni di voi interessano
semplicemente i voti!
Parlando ancora dell'ospedale Umberto Parini - sì, c'è stata la
delibera soltanto ieri -nel frattempo si è lavorato per arrivare ad
accordi con coloro che faranno parte di questo, e sono certo che i
sei mesi non partono da ieri ma avremo la valutazione dei
costi-benefici molto prima di quanto previsto in delibera. Questi
sono alcuni dei provvedimenti messi in campo. Sicuramente qualche
problema c'è, ne abbiamo, non l'ho mai nascosto, ma
fondamentalmente abbiamo, e lo hanno detto in molti negli
interventi che si sono succeduti, una buona sanità. Una buona
sanità che non spende 3.250 euro pro-capite, come indicato nella
mozione, perché se finanziamo 250 milioni e siamo 126.000 anime,
evidentemente la cifra si attesta intorno ai 2.000 euro come spesa
pubblica per i Valdostani. Sulla speranza di vita media - l'abbiamo
già detto - avete fatto ovviamente una correzione in corsa; va
detto che comunque questo allarmismo sicuramente non
l'accettiamo.
Mi avvio a concludere, gli altri dati sono stati forniti. Voi
avete procurato, dal mio punto di vista, un bell'allarme sanità in
Valle d'Aosta. Ho una replica di 15 minuti.
Dalle ore 11:46 riassume la Presidenza il presidente
Rini.
Rini (Presidente) -
Vuole già usare la replica?
Baccega (UV) -
Una parte di replica, grazie.
Presidente -
Una parte. Prego.
Baccega (UV) -
Quindi avete procurato un bell'allarme
sanità in Valle d'Aosta, un procurato allarme fatto da chi siede
nei banchi del Consiglio regionale e da parte di chi l'ha
governata: è proprio una gran brutta pagina per la storia della
Valle d'Aosta! Vi garantisco, ve l'assicuro, il dispiacere non è
personale, ma è per quello che si è costruito e per quelle tante
persone che hanno dimostrato il loro entusiasmo in questi mesi in
cui sono stato alla guida dell'Assessorato alla sanità.
Gli interventi succedutisi hanno smentito in ogni punto la
vostra mozione con dati e fatti. Le problematiche esistono, ci
sono. Lo ha detto bene ieri la collega Minelli, è sufficiente
ritrovarci in Commissione - e sono aperto a tutto il dialogo
possibile e immaginabile - per confrontarci sulla sanità
valdostana. Le idee le abbiamo chiare, ma le idee le svilupperemo
dove? Abbiamo già trasmesso, laddove ci è stato richiesto, il testo
del DEFR; testo che contiene ovviamente tutti i dati di prospettiva
per i prossimi tre anni. Quello è il vero documento politico che
mette in campo questa maggioranza e che vuole dare delle risposte
efficaci ed efficienti alla collettività valdostana. Quindi un
sistema sanitario non perfetto, che necessita di essere migliorato,
e dove è necessario intervenire con i tempi dovuti. Comunico anche
al collega Restano che il Documento di Economia e Finanza ritrova
l'istituzione dell'osservatorio epidemiologico, come si era detto
in maggioranza. Certi aspetti di questo dibattito... Mi avvio a
concludere perché sennò rischio di andare oltre, probabilmente non
sono riuscito per tempo a rispondere a tutte le considerazioni
fatte oggi in aula. La porta dell'Assessorato alla sanità è aperta,
è aperta a tutti coloro che vorranno contribuire e collaborare. C'è
un gran lavoro da fare, lo stiamo facendo. Come avete visto, si
sono avviate le procedure per andare nella direzione giusta, per
ritornare a essere quella regione che dal punto di vista sanitario
dava delle risposte di efficacia e di efficienza quasi al 100%
delle strutture, ma ci sono state delle problematiche negli anni
che vanno sicuramente valutate con attenzione. Mi dicono in ambito
sindacale... Io i sindacati li vedo costantemente, c'è un rapporto
molto fattivo. La stessa struttura dell'U.S.L., signori, quando si
cambiano cinque assessori in due anni diventa complicato avere
degli interlocutori. L'assunzione di responsabilità che chiedo a
questo Consiglio - e ringrazio coloro che vorranno accettare questa
scommessa di proseguire il percorso per una buona sanità - è dare
continuità alla struttura e, per quanto riguarda il Commissario,
saranno avviate le procedure per avere un direttore generale che
sarà preso con gara, come prevede la legge.
Presidente -
La parola al collega Aggravi.
Aggravi (LEGA VDA) -
Volevo soltanto rispondere a un paio
di questioni visto che sono stato chiamato in causa dall'Assessore.
Io avevo cercato di rappresentare i fatti sulla questione della
rateizzazione, mi spiace se è stato interpretato male. Sugli 89
anni - forse è la nuova prospettiva di vita che è stata aggiunta
-nessuno si auspicava 89 anni di rateizzazione.
Soprattutto sul discorso, è vero, che le ha scritto il MEF: io
ho infatti parlato di camera di compensazione. Qualcuno quei soldi
dal '97 in avanti li ha dovuti dare alle Regioni e giustamente li
chiede indietro, ma il titolare del debito restano sempre le
Regioni. Quindi da chi ha anche occupato il dicastero alle finanze
sinceramente mi aspettavo un po' più di correttezza e soprattutto
riguardo anche alla generazione della mobilità sanitaria: si guardi
un po' intorno, perché non l'abbiamo generata noi. Ma voi siete lì
da tanto tempo e qualcosa ne sapevate, senza la necessità di avere
le lettere del MEF o di chicchessia, perché questa mobilità
sanitaria qualcuno l'ha generata e non si chiama Aggravi o neanche
Spelgatti o chi è appena arrivato da qualche tempo, perché qualcuno
è lì da molto più tempo e forse gli 89 anni sono l'auspicio che lei
si dà ancora per occupare quella poltrona. Io glielo auspico, così
almeno i sindacati e chicchessia non si lamenteranno di cambiare
continuamente assessore!
Per quanto riguarda gli investimenti, da ex e modernissimo
assessore alle finanze, la guardo con simpatia, perché tutti gli
assessori che in sede di bilancio si trovano con dei tagli
giustamente ne lamentano la colpa a chi gestisce il bilancio. Dire
che la giunta precedente ha tagliato gli investimenti e che voi ne
avete aggiunti... Se avete aggiunto degli investimenti è perché
qualcuno ha portato a casa delle risorse! Sul taglio degli
investimenti è sempre facile dire che si hanno poche risorse.
Spesso le risorse dovrebbero essere gestite e non dovrebbero essere
gestite male.
In conclusione - perché abbiamo parlato fin troppo... - apprezzo
anche il suo invito finale sulla scommessa. È vero, penso che sia
proprio una scommessa. Visto che qualcuno di scommesse se ne
intende, spero che prima o poi vinca!
Presidente -
Siamo ancora in discussione generale. La
parola al collega Gerandin.
Gerandin (MOUV') -
Grazie all'Assessore, che ha provato a
riprendere i contenuti della mozione di sfiducia. Una breve
premessa - abbia pazienza, Assessore - mi riferisco
all'interpretazione su quanto detto in precedenza in occasione
delle dimissioni del collega Restano: quell'invito, quella mia
convinzione riferita al collega Bertin... Lui ha capito benissimo
quello che dicevo, collega Vesan! Ha capito benissimo. Forse non ha
interpretato bene lei, ma il collega Bertin ha capito bene. Ho
avuto la fortuna di passare un periodo assieme e so
dell'intelligenza politica del collega Bertin. Gli ho semplicemente
detto che, vista la sua esperienza e la sua capacità di analisi
politica, non avrebbe mai creduto in quel programma di fantasia.
Concordo con lei sul dire che non si può pensare che il collega
Baccega in sei mesi possa aver risolto i problemi della sanità; le
dico i motivi per cui ho firmato questa mozione: l'ho firmata
perché in questa mozione di fatto noi bocciamo almeno sei anni
della sanità, gli ultimi sei anni della sanità e del welfare della
Valle d'Aosta. Su quel tavolo di Giunta ci sono gli ultimi sei anni
della sanità e del welfare. Ci sono quattro assessori, tra
assessori o ex assessori o assessori in carica più il Presidente,
che hanno ricoperto questo posto assolutamente delicato.
Probabilmente l'assessore Baccega è l'ultimo della catena, nel
senso che obiettivamente stiamo parlando di almeno sei anni di
difficoltà della sanità valdostana. Per quello che riguarda la
sanità, assessore Baccega, non è che si metta sotto accusa un
sistema. La mia convinzione è che il sistema sia vittima,
Assessore! Nel senso che la sanità in questo momento si regge
grazie all'abnegazione del personale, dei medici, del comparto del
personale, infermieri e quant'altro, Oss. È difficile anche per
loro continuare a fare i sacrifici quando le scelte politiche sono
assenti, se non dannose. In questo momento io mi limito, per quello
che riguarda la sanità, a dire qual è il sentore, perché penso che
ognuno di noi riceva telefonate di cittadini veramente esasperati
perché o non ricevono risposte o ricevono risposte che, a volte,
prendono tempo; però tutti o la gran parte dicono: "ho trovato del
personale corretto, onesto, che a volte si trova in difficoltà nel
dare questi tipi di risposte". Quel tipo di risposte è frutto di
scelte politiche, Assessore. È frutto di scelte politiche! Quando
io dico che bocciamo sei anni di sanità e welfare glielo dico in
tutta sincerità, soprattutto riferito alle scelte economiche.
Guardo il presidente Fosson. Mi ricordo quando all'epoca il
presidente Rollandin le tagliò una ventina di milioni di bilancio.
Mi ricordo anche che intervenne in commissione: "Come pensa di
poter continuare a gestire la sanità e il welfare con 20 milioni in
meno?". Si ricorda cosa mi rispose? -"Ma io sono d'accordo con il
presidente Rollandin, me li darà in assestamento di bilancio". Non
li ha visti in assestamento di bilancio! Per cui, per carità, io
dico che ogni tanto fidarsi è bene, ma fino a un certo punto.
Questo comunque è frutto di scelte politiche, come è frutto di
scelte politiche il fatto che in due anni... per quel che riguarda
la stragrande maggioranza, è frutto di scelte di gente che siede
ancora su quei banchi di governo. Per pagare il welfare valdostano
si portò via... Si misero le mani - unico caso in Italia - su 50
milioni di avanzo di amministrazione degli enti locali! Ci
dimentichiamo che è successo? È successo negli ultimi sei anni. 50
milioni di avanzi di amministrazione tolti all'investimento degli
enti locali per garantire il funzionamento della sanità e del
welfare, pardon, non della sanità. Ricordo anche - e mi dispiace,
Assessore - che se sulla sanità ha provato a dare delle risposte,
io penso che sul welfare veramente non sappia neanche da che parte
cominciare, e mi dispiace dirglielo. Lei non può dirmi che per
quello che riguarda la nuova legge sul welfare si necessiti di
tempi di valutazione di almeno un anno. Mi dispiace, ma
probabilmente dovrebbe chiedere a qualcuno dei suoi ex colleghi, ex
assessori, perché la riforma del welfare, compreso un accordo con i
sindacati, fu annunciata in conferenza stampa nel dicembre 2016.
Per cui se dal dicembre 2016 oggi si necessita ancora di un anno di
approfondimento, mi dispiace, ma probabilmente quello è uno dei
settori che lei ha dimenticato!
Torno a quanto dissi a suo tempo all'allora assessore Fosson; il
presidente Fosson può confermarlo, gli dissi: "lei non è solo
assessore alla sanità, e anche assessore al welfare!".
Lei del welfare veramente non ha neanche iniziato a occuparsi.
Lei non può dirmi che risolverà il problema risolvendo il problema
del Comune di Aosta. C'è un settore che sta aspettando di essere
riorganizzato. Non voglio prolungarmi oltre, perché penso che
quanto detto riguardo alla sanità è già stato illustrato in maniera
assolutamente esaustiva. Quando lei ha ricordato il discorso del
MEF - vale a dire la mobilità -è stato corretto nel dire che risale
agli anni 2000 e che non riguardavano né lei né noi
assolutamente... io mi stupisco che chi c'era all'epoca non sapesse
che erano comunque delle somme dovute queste. Poi che siano state
regolarizzate su questa finanziaria... Probabilmente qualcuno l'ha
messa con le spalle al muro. Mi dispiace di una cosa: si dice che
l'obbligo di tagliare i fondi riguardo al settore sanitario e
sociale derivasse da quello che lei ha chiamato il contributo per
il risanamento della finanza pubblica. Sicuramente è uno dei
motivi. È stato una vessazione per la Valle d'Aosta e su questo
siamo tutti d'accordo. Sono battaglie comuni che abbiamo portato
avanti. Ma ricordo che le regole per quello che riguardava il
contributo della Valle d'Aosta al risanamento della finanza
pubblica, ahimè, quando lei era al governo su altre sedie o quando
c'erano illustri collaboratori non sono state mai risolte con lo
Stato italiano, nel senso che malgrado le pressioni o gli
annunciati tavoli, probabilmente a Roma a quel tavolo la Valle
d'Aosta non si è mai seduta, non ha mai portato a casa un
risultato, che fosse uno, legato al risanamento della finanza
pubblica. L'unico caso... noi siamo l'unica delle autonomie
speciali che non avesse un accordo e, nostro malgrado, in un breve
lasso di tempo la giunta Spelgatti questo accordo lo ha portato a
casa. Le voglio ricordare che c'è sempre un passaggio che non
ricordate mai, vale a dire che quando siete stati obbligati a fare
la verifica dei residui attivi e passivi avete chiuso con oltre 290
milioni di deficit, che ha comportato per quattro anni il non
utilizzo dell'avanzo di amministrazione. Queste sono regole che
abbiamo ereditato grazie a una gestione quantomeno fantasiosa della
finanza pubblica. Per cui non addossiamo ad altri le
responsabilità! La sanità e il welfare in questo momento sono in
assoluta difficoltà. Che lei in sei mesi non avrebbe potuto
sicuramente probabilmente cambiare le sorti... per carità! Ma che
lei ci dica che deve ancora iniziare a pensarci o addirittura che
lei annunci che il settore è in buona salute... beh, non è in buona
salute! C'è tanto da fare e io ritengo che i motivi per cui lei
debba dare un segnale sia proprio questo. Almeno per quello che
riguarda la mia analisi sul discorso del welfare, lei non ha
neanche cominciato a occuparsene.
Termino sulla questione di chi afferma che questa è una mozione
di sfiducia politica. Le mozioni di sfiducia sono sicuramente
motivate, ma sono sempre mozioni di sfiducia politiche, su questo
non c'è ombra di dubbio. Ma è come esattamente per il fatto di chi
voterà a favore o chi si asterrà: sarà sempre una decisione
politica, per chiunque in questo momento possa avere ogni tipo di
argomentazione... La gente ha già capito! Noi possiamo dire quello
che vogliamo qua dentro. La gente ha già capito i motivi per cui
comunque qualcuno o probabilmente si asterrà oppure magari voterà a
favore. Ma io dico che è corretto che chi ha fiducia nelle scelte e
in questo percorso virtuoso dell'Assessore della sanità valdostana
voti a favore, ma chi per anni ha presentato in quest'aula
iniziative in cui si mettono in discussione le scelte anche
politiche, perché poi potremo parlare di promozioni, di
primariati... Possiamo parlare di quello che vogliamo, ma quella è
politica. Chi lo mette in discussione io penso che non possa che
prendere atto che l'esperienza dell'assessore Baccega - nulla di
personale -mette il de profundis su una sanità e un welfare che non
sono all'altezza dei Valdostani.
Présidente -
A demandé la parole le collègue Vesan.
Vesan (M5S) -
Approfitto subito per rispondere al collega
Gerandin che mi ha chiamato in causa. Sono certo che lui conoscesse
l'intelligenza politica del collega Bertin e che Bertin abbia
capito perfettamente il suo messaggio. Al tempo stesso vorrei
ribadire che non era ironico il mio tono. Io stesso le riconosco
una certa intelligenza politica e una grossa preparazione
sull'argomento, quindi speravo che non l'avrebbe risolta in questa
maniera divertente, dicendomi che in questa mozione, nella quale
non ho visto da nessuna parte un'accusa nei confronti degli
assessori degli ultimi sei anni... da questo suo intervento mi pare
di capire che l'ultimo assessore buono alla sanità sia stato
l'attuale senatore Lanièce. Peccato averlo fatto andare al Senato
quando avremmo potuto sfruttare queste sue grandi capacità di
ultimo vero assessore alla sanità della Valle d'Aosta!
Sulla scorta di questo, lei dice "premesse condivisibili o non
condivisibili". Noi abbiamo discusso sul metodo, se vogliamo, di
questa mozione, perché le premesse chiariscono le motivazioni per
cui uno chiede una cosa piuttosto che un'altra. In quest'aula
abbiamo sentito i proponenti della mozione che hanno continuamente
richiamato all'ordine più che le incapacità specifiche
dell'assessore Baccega - che abbiamo visto che invece si risolvono
in una critica globale riferita agli ultimi sei anni - come un...
non so, come se, più che nei confronti del collega Baccega, fosse
indirizzata una mozione di sfiducia nei confronti della rimanente
parte della minoranza, rimanente parte della minoranza che nella
predisposizione di questa mozione non è stata assolutamente
interessata in nessuna maniera: nessuno ci ha chiesto di firmarla,
di condividerla, di parteciparvi.
Vi garantiamo che - vista la nostra disponibilità nel
predisporre atti fatti al meglio dopo le accuse che abbiamo
ricevuto proprio da un vostro componente fin dalla nostra prima
mozione - noi saremmo stati disponibili a darvi una mano a
motivarla meglio e anche a capire, una volta arrivati in aula,
effettivamente quello che volevate dire, cioè che questa è una
mozione di sfiducia nei confronti della sanità valdostana in genere
degli ultimi sei anni. Però sugli ultimi sei anni, mi spiace
collega Gerandin, ma lei la verginità l'ha persa! È inutile che
indichi da questa parte tutti gli altri assessori alla sanità,
perché fra questi assessore alla sanità ci sono anche quelli che
hanno avuto la sua fiducia e la sua complicità all'interno della
giunta. Quindi è più difficile dire: "No, questa è una mozione che
ho fatto negli ultimi sei anni salvo cinque mesi". Probabilmente
non avremmo collaborato nella predisposizione di questa premessa
perché ci avrebbe lasciato un po' perplessi. Adesso se vogliamo
ripresentarci, ritararla e dire che questa è invece sicuramente
un'azione politica... sì, siccome è un'azione politica,
praticamente come tutte quelle che facciamo qui dentro, però si può
fare buona politica e cattiva politica. Se noi facciamo una mozione
nel merito finalizzata a ottenere una sanità migliore per la Valle
d'Aosta noi crediamo che sia buona politica e che quindi valga la
pena di farla. Se noi facciamo una mozione di sfiducia raffazzonata
- consentitemelo visto cosa è venuto fuori dai dati che sono stati
messi dentro - in questa maniera, discutiamo non tanto contro la
maggioranza, ma contro i colleghi dell'opposizione che non abbiamo
coinvolto in nessuna maniera... beh, questa secondo me non è buona
politica, questi sono giochetti per dimostrare, anche di fronte ai
propri sostenitori e al pubblico, che si è più furbi degli altri.
Almeno abbiate il pudore di non dire che lo fate per i poveri
malati valdostani. Solo questo.
Presidente -
Altri? Non ci sono altre richieste? La
discussione generale è chiusa. In replica o dichiarazione di voto?
Per dichiarazione di voto, la parola al collega Peinetti.
Peinetti (UV) -
Credo di avere cinque minuti. Voglio
ringraziare l'Assessore per tutto quello che ha detto, perché ha
dimostrato che la mozione è irricevibile anche solo per quello che
ha fatto. Uno può non essere d'accordo e i banchi dell'opposizione
saranno legittimati a non essere d'accordo, ma aver fatto quello
che ha fatto in sei mesi è sicuramente assolutamente rimarchevole.
Un dato solo voglio citare, quello delle borse di studio: 8 borse
di studio date a studenti valdostani, specie che si laureano in
medicina, non era mai accaduto in questa regione, 8 borse di studio
non era mai accaduto.
Voglio rispondere adesso il consigliere Gerandin. Credo che
fosse vicepresidente della Giunta precedente, i 6 milioni sono
stati tagliati, Aggravi lo ha anche detto prima. Sono stati
tagliati gli investimenti. Noi avevamo discusso in collegio di
direzione cosa fare di quei 6 milioni. Erano già stati allocati
quei 6 milioni, dopodiché sono scomparsi e sono riapparsi adesso!
Allora non è che si può dire che uno è bravo quando fa le robe e
l'altro è solo cattivo. Qui si fa giustamente politica, però 6
milioni sono stati tolti da un bilancio e sono stati messi adesso,
bisogna dirlo, bisogna riconoscerlo! Non è che si può non dire,
anche questo va detto.
Io ho l'impressione che poi, alla fine, uno può cercare di dire
qualsiasi cosa, può cercare di fare qualsiasi cosa, ma credo che
ognuno di noi resterà delle proprie idee, anche perché anche a
confutare i dati viene detto: "Ma tanto noi continuiamo a pensarla
così". Va bene, allora non ci sono alternative. Ognuno la pensi
come crede.
Io credo che parlare di speranza di vita a 65 anni sia un errore
grossolano. Prima sono stato molto soft, però credo che quando uno
scrive una mozione di sfiducia almeno per dati così sensibili uno
dovrebbe quantomeno confrontarsi, perché questa mozione è andata
ovunque, è stata pubblicata! Dire che i Valdostani hanno una vita
media di 65 anni è un'idiozia totale. Scusate, è assoluta! Questo
non si può fare. Non si può fare.
Dopodiché... Intanto si continua con il solito discorso.
Credo sia già la seconda volta che sono stato minacciato della
Procura di robe del genere. Io sono qua, non ho problemi, non ho
niente da nascondere. Nessuno di noi ha niente da nascondere.
Dopodiché si continua a dire: "Non è colpa di quelli che ci
lavorano". Sono stati massacrati quelli che ci lavorano nella
sanità. È stato detto chiaramente che la sanità fa schifo. Il
termine "catastrofe", è stato utilizzato. Come si fa a dire che la
colpa è anche di quelli che non ci lavorano? Certo, sarà tutta
colpa mia o io ero uno dei maggiori responsabili, come aveva detto
all'inizio il consigliere Sammaritani Io mi sento responsabile,
come sono responsabili tutti i miei colleghi, tutti quelli che
lavorano tutti i giorni lì dentro: infermieri, medici, tecnici, OSS
e quant'altro.
Ma non si può dire che tutto fa schifo, dicendo: "No, però
quelli che ci lavorano no, quelli sono bravi, non è colpa loro".
Certo, se fa schifo sarà anche colpa nostra. Sarà anche colpa loro,
di tutti quelli che ci lavorano. Allora sappiano tutti quelli che
ci lavorano che fanno schifo. Gli è stato detto chiaramente in
questo Consiglio regionale più di una volta. Francamente mi sono un
po' stufato di sentire dire che fanno schifo e che c'è una
catastrofe. Riguardatevi i dati, dopodiché ne riparleremo.
Presidente -
Per dichiarazione di voto, la parola alla
collega Spelgatti.
Spelgatti (LEGA VDA) -
Tanto per incominciare, non siamo
stati noi a fare del disfattismo sulla sanità, ma sono i dati
ufficiali, forniti dalla sanità stessa e che sono reperibili anche
chiaramente sul sito del Ministero. Il fatto di rendere pubblici e
leggere i dati della sanità valdostana è stato soltanto un atto
dovuto nei confronti dei Valdostani. Non siamo noi a fare del
disfattismo, ma sono i dati che parlano.
In secondo luogo, volete sapere qual è l'unica soluzione ai
problemi della sanità? È togliere, un giorno, la politica dalla
sanità. Se la sanità si trova in questa situazione catastrofica è
perché la politica - come ha fatto nel casinò, come ha fatto in
tutte le partecipate che non funzionano - ha utilizzato la sanità
come serbatoio di voti e per costruire i propri potentati.
Noi arriviamo dal privato, abbiamo una mentalità manageriale che
deriva dal privato, per cui la prima cosa da cui noi partiamo
quando dobbiamo analizzare una situazione è semplicemente
incominciare a guardare i dati e soprattutto poi dare a chi di
dovere, che ha le competenze necessarie per poter avere un'ottica e
una visione complessiva globale di cosa c'è che funziona e di cosa
c'è che non funziona, sulla base di dati oggettivi, e quindi può
decidere, insieme alla politica - che, chiaramente, deve studiare
questi dati - in quale direzione si debba andare.
Invece qua ha sempre funzionato tutto che all'interno della
sanità si guarda a chi comanda in quel momento perché ha le spalle
coperte dalla politica, alle amicizie e a chi sono gli amici degli
amici. Questa è la causa, è la disfatta della sanità valdostana.
Questa è la causa principale della fuga dei medici e della fuga
degli operatori e del malcontento all'interno dell'ambiente
lavorativo. Di questo bisognerà prendere atto. E poi, assessore
Baccega, lei si è lamentato dei controlli degli inquirenti, fatti
da quando lei è assessore, e della differenza di approccio rispetto
a quando c'eravamo noi. Uno dei primi atti, una delle mie prime
dichiarazioni è stata che volevo che tutta la Regione diventasse
assolutamente trasparente e quindi invocavo l'intervento degli
inquirenti e della magistratura per verificare tutto ciò che non
fosse corretto, quello che non fosse stato fatto correttamente
eventualmente da noi, nel momento in cui non si ha nulla da
nascondere...
Presidente -
Collega, si attenga al tema.
Spelgatti (LEGA VDA) -
Mi attengo al tema.
Presidente -
No, invocare la magistratura o mettere in
bocca all'Assessore cose che non ha detto in quest'aula non credo
che sia corretto.
Spelgatti (LEGA VDA) -
L'assessore ha detto che si
lamentava...
Presidente -
Avrà modo poi di fare un fatto personale e
di precisare. Non ha detto questo l'Assessore in quest'aula.
Spelgatti (LEGA VDA) -
L'ha detto in quest'aula. Ha
detto...
Presidente -
L'Assessore avrà modo poi di replicare. Si
attenga alla dichiarazione di voto.
Spelgatti (LEGA VDA) -
"Quanti accessi sono stati fatti
sotto l'assessore precedente, della precedente Giunta, e quanti
sono quelli attuali". Ma dov'è il problema? Nel momento in cui
dirigo e governo qualche cosa, io sono solo contenta del fatto di
poter rendere tutto assolutamente trasparente e che il mio operato
come assessore, come presidente o qualsiasi cosa venga verificato e
controllato. Dov'è il problema, scusate? Dov'è il problema? Se
chiaramente è fatto tutto a regola d'arte, che questo non significa
non sbagliare, perché chi governa sbaglia... partiamo da questo
presupposto; ma quando uno è in buona fede potrà giustificare le
proprie scelte, anche se chiaramente poi si può assolutamente
sbagliare, ma uno non deve averne paura a priori, no?
Quindi è il cambiamento di metodo che deve essere fatto. Fino a
quando la politica sarà alla base di tutte le scelte della sanità,
fino a quando le cariche apicali verranno nominate in barba alla
legge anticorruzione senza verificare, senza fare delle procedure
aperte, senza verificare i curricula, ma sempre solo ed
esclusivamente sulla base di simpatie o antipatie o comunque di
scelte non giustificate dei dati, questo sarà un problema.
Presidente -
Per fatto personale. Assessore Baccega,
prego.
Baccega (UV) -
Collega Spelgatti, non ho assolutamente
usato il termine "inquirenti". Ho detto semplicemente che il mio
assessorato è stato attenzionato da atti ispettivi, che sono atti
ispettivi del Consiglio regionale; riguardano le interpellanze, le
emozioni, le interrogazioni, le question time. Torni a fare
l'avvocato, collega Spelgatti.
Presidente -
Grazie per la precisazione, che ho cercato
di fare prima. Ha chiesto la parola per dichiarazione di voto il
collega Marquis.
Marquis (SA) -
Non sono intervenuto in discussione
generale, ho ascoltato con attenzione gli interventi dei colleghi e
in dichiarazione di voto voglio fare alcune considerazioni che
credo che siano doverose. Piena solidarietà all'Assessore su questa
iniziativa. Devo dire che è un'iniziativa mal posta, a mio avviso,
perché - così com'è stato evidenziato anche da altri colleghi
dell'opposizione, che sono stati duri nei toni a riguardo del
giudizio, se vogliamo, ma nel merito della materia -credo che si
evinca chiaramente, che tutti possano capire che è solo un
giochino. È stata presentata per vedere se si poteva fare dimettere
l'assessore Baccega, poco interessava discutere invece della sanità
valdostana. Io credo che questo sia un tema che si poteva anche
affrontare in modo molto diverso se gli si voleva dare un taglio
costruttivo. È un tema sensibile, un tema d'interesse per la
comunità valdostana, ma sicuramente va affrontato con maggiore
responsabilità. Io sono fiero di essere Valdostano, di vivere in
Valle d'Aosta e anche della qualità dei servizi che ci sono nella
nostra valle. Dire che tutto fa schifo, che tutto è una catastrofe,
trovo che sia vergognoso e irrispettoso rispetto alla nostra
regione, rispetto al raffronto con le altre realtà. Non so se a voi
sarà mai capitato di andare a visitare un ospedale fuori valle o
avete la fortuna, siccome magari avete delle dichiarazioni dei
redditi molto alte, di poter andare privatamente, quindi di non
vivere l'esperienza che vivono tutti i comuni mortali. Io credo che
ci siano dei servizi di qualità, seppure ci siano delle criticità,
come nessuno ha negato. È un settore complicato da gestire, è un
settore che ha avuto minori risorse a disposizione rispetto al
passato. È un settore che si deve riorganizzare, è un'attività in
Valle d'Aosta più difficile che in altre realtà per le nostre
peculiarità di piccola regione di montagna, che porta difficile
anche la specializzazione, l'adeguamento, l'evoluzione, i problemi
di attrattività che sono stati evidenziati da tutti. Sono tutti
temi oggetto di approfondimento. Ma non possiamo dire che tutto fa
schifo, perché questo crea disinformazione, crea diseducazione,
voler tutto trasformare in un film poliziesco, "Andiamo alla
Procura, chiamiamo la Magistratura". Ma impariamo a fare politica!
I Valdostani hanno bisogno di politica buona, di politica
costruttiva, non di chi viene qui dentro a screditare tutto e
tutti.
Io credo che ciascuno debba essere chiamato alla sua
responsabilità, perché se dovete chiamare la Procura chiamatela giù
a Roma. Io non so quale concorso abbia fatto Arata in questi
giorni. Ma vi rendete conto che ogni giorno ve ne arrestano uno?
Non so se vi rendiate conto. Venite qui a distribuire patenti a
tutti i Valdostani. Io credo che ognuno debba cominciare a lavorare
con serietà e con onestà, ma non fare delle basse speculazioni,
guardi che i delinquenti ci sono in tutte le case e credo che in
questi giorni vediamo quanti ce ne sono in giro per l'Italia.
Noi fino ad adesso abbiamo cercato di fare meglio, con tutti i
nostri limiti, con tutte le nostre possibilità, con tutte le
difficoltà del caso. Se vogliamo dare un contributo serio alla
Valle d'Aosta diamolo tutti insieme, ma diamolo in modo
costruttivo, evidenziamo le criticità, troviamo delle soluzioni. La
Valle d'Aosta ha bisogno del cambiamento, non del cambiavento!
Presidente -
Per dichiarazione di voto, la parola al
collega Manfrin.
Manfrin (LEGA VDA) -
Sembra quasi un giochino, ma ogni
volta mi capita d'intervenire dopo il collega Marquis, che fuori da
quest'aula o nei discorsi, così, fa il disinteressato... Mi sembra
ogni tanto una persona che assiste al crollo di un mondo in maniera
distaccata dicendo: "Era inevitabile". Poi si scalda però su alcuni
argomenti, ad esempio su CVA ci ha stupito in maniera straordinaria
con il suo spadone fiammeggiante, facendo lo strenuo difensore
della libertà e del possesso delle acque pubbliche per i
Valdostani.
Sono lieto, collega Marquis, che lei abbia fatto riferimento
agli arresti. Sono certo che lei avrà portato i suoi saluti al
collega che sosteneva la sua maggioranza in quest'aula e che magari
ci ascolterà da altri luoghi e che quindi, appunto, come dire, non
le fornisce un'aura di verginità spendibile all'interno di
quest'aula, né così tutte le vicende giudiziarie che hanno
coinvolto questo Consiglio e che probabilmente lo coinvolgeranno
ancora nel futuro.
Ma venendo un pochino all'argomento in questione io sono lieto
che in quest'aula abbiamo ascoltato in questi due giorni un intenso
dibattito sulla sanità valdostana. Come ho avuto modo di dire più
volte: "Il primo passo per la soluzione di un problema è
l'ammissione del problema stesso". C'è una netta frattura con il
mondo che dipinge il collega Marquis, un mondo dove, sì, c'è
qualche criticità, ma guardate cosa succede dall'altra parte". È
sempre uno spostare l'attenzione. È un po' come si fa, a volte coi
bambini: "Sì, sì, ti sei fatto male, ma anche io, però guarda, ho
un graffio". Ma non è che se qualcuno sta peggio di noi questo ci
solleva dai problemi. Al contrario. Dovremmo essere dispiaciuti per
i nostri problemi e anche per quelli degli altri. Non è che i
problemi degli altri, come dire, sollevano i nostri. Sono state
dette molte cose ed è stato detto in quest'aula che l'Assessore non
mente, è stato detto dall'Assessore stesso. Le ho dimostrato,
Assessore, nei fatti, che lei ha mentito in quest'aula
relativamente alla trasmissione - ma questo è un piccolo esempio,
ce ne sarebbero tanti altri - degli atti alle commissioni
d'Invalidità di cui avremo ancora modo di parlare, per fortuna, in
maniera approfondita. Lei ci ha detto oggi che lei parla spesso con
i sindacati: è informato su tutto e non sapeva che i sindacati
hanno minacciato uno sciopero nel settore della sanità! È talmente
informato da cadere dal pero se uno dice una cosa così grave. Ma
soprattutto, Assessore, lei ci ha fornito secondo me è uno
splendido indizio di quello che sarà il futuro di questa
maggioranza e di questo Consiglio. Lei ha detto - non lo feci con
le parole che ha detto lei ovviamente, perché le piace romanzare
-che quando io le chiesi in Commissione: "Come farete ad approvare
la variazione di bilancio? Voi non avete i numeri ad oggi" e lei
rispose... anzi, qualcuno mi rispose in Commissione: "Noi i numeri
li abbiamo già". A questo punto guardo i colleghi dell'opposizione,
di guardarmi negli occhi e dirmi effettivamente se qualcuno ha dato
disponibilità alla maggioranza di votare la variazione di bilancio.
Mi pare di non cogliere cenni di assenso, quindi direi che chi mi
ha risposto in questa maniera, come dire, ha già detto un'altra
falsità. Ma lei ci ha detto che farà appello al buon cuore e al
buon senso di quest'aula.
Quindi noi abbiamo un governo regionale, un Consiglio che si
appella al buon cuore delle persone e pietisce un voto sulla
variazione di bilancio. Sarà evidente che chi voterà questa
variazione non potrà dire: "Io non faccio parte della maggioranza".
Ma di questo avremo ovviamente ancora modo di parlare
ulteriormente. Chiudo dicendo... Il collega Marquis ci ha detto che
il sistema Valle d'Aosta funziona, che è tutto a posto e che ci
sono solo alcuni miglioramenti da fare. Io credo che i Valdostani
abbiano dato un forte segnale su quelli che sono i miglioramenti e
credo che l'aver sollevato questa criticità sulla sanità abbia
anche evidenziato una carenza importante.
Mi rendo conto che si è parlato solo di sanità, non di politiche
sociali. Collega Russo, le do perfettamente ragione, perché anche
lì ci sarebbe un capitolo ampio, amplissimo da aprire. A maggior
ragione questo giustifica un voto favorevole che la Lega fornirà,
ovviamente in maniera assolutamente convinta, di sfiducia verso
questo assessore.
Presidente -
Per dichiarazione di voto, la parola alla
collega Morelli.
Morelli (AV) -
Colleghi, siamo seri, c'è qualcuno in
quest'aula che in cuor suo pensi che questo dibattito sia servito o
possa servire a risolvere anche un solo problema della sanità
valdostana? Abbiamo discusso per ore. Ma voi pensate realmente che
questo dibattito serva a risolvere anche un solo problema della
sanità, di cui peraltro tutti siamo coscienti? L'assessore
in
primis
. Perché non è che cambiando i ruoli si cambi opinione e
i problemi spariscano. Siamo tutti coscienti dei problemi della
sanità valdostana.
Lo scopo qui era tutt'altro! Questa mattina, in apertura di
seduta, l'abile primo firmatario della mozione Cognetta ha reso
palese qual era lo scopo, lo ha detto chiarissimo! Ieri si è reso
conto che il tiro non era proprio preciso e quindi, come ogni buon
cacciatore, oggi ha corretto leggermente per recuperare. Ci ha
detto chiarissimo che l'obiettivo è prioritariamente evidenziare
chi sta da una parte e chi sta dall'altra. Quindi tutto il
dibattito che c'è stato, ahimè, si riduce a questo, tristemente.
Questo mortifica il Consiglio regionale. Mortifica tutti i
Consiglieri che si sono preparati per affrontare questa mozione,
che sono entrati nel merito, che hanno approfondito i dati, che
hanno cercato di portare il loro contributo. Ma non è così che si
affrontano i problemi della sanità!
Se veramente vogliamo affrontare problemi della sanità,
affrontiamoli in commissione, costruiamo dei dossier e poi
dedichiamo loro una seduta del Consiglio regionale. È evidente che
è strumentale e, come qualcuno ha ricordato, l'obiettivo questa
volta era il collega Baccega. Ma poteva essere chiunque altro,
perché lo scopo, ripeto, non era questo. Mi dispiace per i colleghi
che hanno cercato di dare il loro contributo serio e costruttivo,
ma qui l'obiettivo era proprio tutto un altro. Questa mozione è
irricevibile ed è anche un po' vergognosa!
Presidente -
Altri? Non ci sono altre richieste di
dichiarazione di voto? Per la replica, la parola al presidente
Fosson.
Fosson (PNV-AC-FV) -
Spero di non andare lungo, perché è
chiaro che chi ha vissuto trent'anni in sanità ha una storia da
difendere e anche delle conoscenze da difendere.
Se ci sono delle conoscenze strutturali... Mi permetto di
replicare al fatto che si dica che qua si avanza per conoscenze: si
sono sempre svolti dei concorsi con delle commissioni che venivano
da fuori, con i membri sorteggiati. Mi fa piacere che lei rida, ma
è così.
Possiamo parlare di sanità, finalmente. Forse l'unica nota
positiva oggi è proprio che si possa, magari in modo improprio,
andare a vedere quali sono i problemi della nostra sanità,
aumentati negli ultimi anni, e come risolverli.
Certo, consigliera Spelgatti, quando lei grida: "è la peggiore
sanità, quella che costa di più" dovrebbe, veramente, chiedere
scusa di nuovo. Dovrebbe chiedere scusa a tutti coloro che lavorano
lì, che stanno lì dal mattino alla sera, che fanno di tutto perché
la sanità vada bene, perché l'ambito sanitario dipende ancora molto
dalle persone, da come lavorino. Vede, il dire "va tutto male" non
produce dei buoni effetti: pensi a chi è andato a farsi operare
questa mattina o andrà domani, che ha sentito dire d'infezioni
sanitarie non vere, perché non è vero! I dati sui piccoli numeri e
sui piccoli ospedali sono dati molto variabili. Se andate a vedere
i dati sui suicidi, che avete citato male, sono in aumento o in
diminuzione a seconda che ci sia un caso in più o in meno, perché
in Valle d'Aosta i numeri sono di questo tipo.
È una sanità che costa più delle altre, questo è vero. Questo
perché il 25% dei costi in più è perché è una sanità di montagna.
Andate a vedere gli studi di varie università italiane che lo
dicono, ma soprattutto - mi consenta consigliere Sammaritani - se
non si parla di decreto Balduzzi e di standard sanitari allora non
si può parlare di costi. Perché se lei va a vedere il decreto 158
del 2012 che fissa gli standard della sanità allora capisce perché
la nostra sanità costa di più. Negli standard c'è scritto che una
neurochirurgia ci può essere per 800.000 abitanti, la chirurgia
vascolare per 600.000 abitanti e così di seguito. Noi diamo dei
servizi che non dovremmo dare, visti i nostri numeri. Se non si
tiene conto di questo non si capisce nulla! La neurochirurgia non
c'era una volta. Molti pazienti quando arrivavano per drenare un
ematoma cerebrale alla neurochirurgia di Torino avevano già dei
danni irreversibili. Certo, costa più che in altri posti avere una
neurochirurgia, perché i numeri sono molto piccoli, ma si salvano
delle persone. Se noi andiamo a vedere il decreto Balduzzi, che
dice all'articolo tre che le regioni a statuto speciale possono, a
proprie spese, istituire dei nuovi servizi senza oneri per lo
Stato, allora non si capisce e non si vuole capire perché la nostra
sanità costa di più. Perché dà molto di più delle altre. L'ospedale
di Ivrea segue gli standard del decreto Balduzzi, però quando
arriva un infartuato all'ospedale di Ivrea non c'è la possibilità
di fare un'angioplastica in urgenza. Glielo dice uno che l'ha
provato il venerdì sera. Alle undici arriva in ospedale, subito
dopo mezzora gli fanno un'angioplastica, i primari. È fuori da
tutti gli standard sanitari: noi non dovremmo avere
un'angioplastica per 120.000 abitanti! Noi l'abbiamo voluta
sostenendo che il cittadino valdostano aveva gli stessi diritti di
essere curato di un cittadino che vive in una grande città, perché
se c'è un'angioplastica primaria in urgenza le conseguenze per la
sua salute sono completamente diverse. Ecco perché costa di più:
perché non applichiamo gli standard organizzativi della sanità
nazionale, a questo va aggiunto il fatto che siamo in una sanità di
montagna, quindi con dei costi maggiori.
Le risorse sono state tagliate in questi anni. Lei, Gerandin,
non racconta tutto. Non si ricorda che riguardo a quei 20 milioni
che non mi hanno dato, ho presentato una lettera di dimissioni e,
dopo la promessa di avere 20 milioni, che poi sono arrivati, io
sono rientrato. I tagli dei costi, lo diceva bene l'assessore
Bertschy: mentre nel 2013 si spendevano 285 milioni per la sanità
valdostana, nel 2015-2016 il bilancio era di 232 milioni. Questo
per i grandi tagli al nostro bilancio.
Vede, Aggravi, lei è sicuramente il più grande esperto di
calcoli. È vero che il MEF ha sentenziato questo, però è anche vero
che c'era un contenzioso in corso con il MEF. Speravamo, anche se
era su altri piani regionali, che con quell'accordo sul pregresso
ci fosse stata anche la cancellazione almeno dei crediti pregressi,
tanto perché c'era in corso un contenzioso importante che poi non è
stato rispettato. La sanità valdostana risente anche dei problemi
della sanità nazionale, questo è evidente. Se mancano psichiatri
non ne mancano solo in Valle d'Aosta. Se mancano dermatologi non ne
mancano solo in Valle d'Aosta. Ci sono stati dei problemi di
rapporti fra l'Università e la possibilità di mettere dei medici in
formazione specialistica, perché i numeri sono riservati.
Allora la gente dove va? Io ritornerei sul discorso "poco
attrattivi". C'è una realtà in Valle d'Aosta: il privato
convenzionato non viene. Non viene perché? Perché i numeri sono
troppo piccoli. È impossibile che si formi una clinica chirurgica
per un'utenza di 120.000 abitanti. È impossibile che un medico
possa accedere anche a degli interventi extramoenia, privati. E se
mi permettete, da chi ha fatto per trent'anni il chirurgo, adesso
che c'è lo sblocco delle assunzioni in Piemonte, per un chirurgo
che viene assunto in Piemonte e che può accedere agli interventi in
casa di cura la retribuzione mensile cambia radicalmente secondo la
legge, perché è previsto dalla legge che chi fa delle attività
intramoenia possa anche fare dell'attività privata in casa di
cura.
Quindi assenza di privato, poca attrattività perché i medici da
noi guadagnano poco o guadagnano meno di quanto guadagnano nelle
regioni. Anche se adesso, come primo atto, si è proprio cercato di
aumentare le risorse aggiuntive, perché almeno gli interventi
pagati a 60 euro all'ora vengano fatti in attività non
istituzionale.
Ci sono, questo bisogna riconoscerlo... bisogna ammettere che ci
sono stati dei problemi generazionali, perché il pensionamento - o
il decesso del primario di cardiologia per esempio - Il
pensionamento di Teodoro Meloni in radiologia, di Edo Bottacchi in
neurologia e di tanti altri ha portato sicuramente un problema di
successione generazionale non semplice, non facile anche se, come è
stato detto, tutti i concorsi sono fatti con commissioni
sorteggiate, con membri nazionali.
C'è anche un problema generazionale dei medici di famiglia. Il
territorio a noi sta molto a cuore, perché più del 50% dei medici
di famiglia andrà in pensione nei prossimi anni. Ecco perché lì si
sono messe più borse di studio rispetto agli anni precedenti, come
più borse di studio sono state messe proprio per le
specializzazioni.
Non si può dire che va tutto male, perché vengono forniti
servizi di grande livello. Sicuramente un periodo di difficoltà c'è
stato, si potrà, esaminandolo, superarlo.
Vede, collega Restano, lei mi dice che bisognava fare la
modifica della legge 5. È tutto vero. Lei, che è un esperto, ce ne
ha dato comunicazione. Se ci avesse dato una mano lavorando in V
Commissione, come avevo chiesto più volte, forse certe cose
sarebbero potute andare avanti. Ma ci sono degli errori quando lei
dice che certi interventi di alta specializzazione devono essere
fatti in centri specialistici, perché, in una regione limitrofa
come la nostra, vuol dire portare via una grande attività
dall'ospedale e penalizzarlo poi quando ci sono le urgenze. Non si
fanno gli interventi sull'esofago, però poi quando ci arriva
l'esofago perforato, se tu non hai mai operato un esofago, ti trovi
in grossa difficoltà! Forse è meglio che il chirurgo che lavora in
un ospedale a 100 chilometri dall'ospedale più vicino tenga a mente
le capacità per fare tutti gli interventi, soprattutto perché certi
interventi in urgenza lui li deve fare!
Il commissario, è vero, era una cosa che avevamo cercato di
modificare. Però dal punto di vista legale è chiaro che il
Consiglio di Stato, non entrando nel merito, ma soltanto
sospendendo una sentenza, ci ha posto in difficoltà, per cui è
stato richiesto di esprimersi sul merito proprio per risolvere
questo problema.
La mobilità. È sempre stato nei nostri pensieri fare degli
accordi con le regioni vicine, ma molte volte non è stato
possibile. Speriamo che questa nuova amministrazione ci dia la
possibilità: per esempio, per gli interventi di angioplastica
primaria, che Ivrea non ha, invece di mandarli a Torino li mandino
a noi.
Sul sociale... Io penso che sia giusto aver separato le due
attività. In quasi tutta Italia l'assessore alla sanità non è
assessore alle politiche sociali; separando i due settori, secondo
me, sarà possibile dare più libertà, più potere, più capacità di
risolvere i problemi a tutta la parte sociale, che ci sta molto a
cuore. Su questo ha ragione la consigliera Russo quando dice "il
piano sociosanitario". Certi avanzamenti in sanità non sono stati
fatti negli ultimi tempi proprio per l'instabilità politica,
proprio per quello che noi cerchiamo di contrastare adesso. Per
fare un piano sanitario, glielo dico io che l'ho fatto nel 2008, ci
vuole almeno un anno e mezzo, due anni.
Ci sarebbero tante altre cose da dire. Sicuramente un nuovo
welfare va pensato. Il consigliere Gerandin se lo ricorda, per fare
un nuovo welfare, una nuova organizzazione delle microcomunità, per
esempio, bisogna fare degli accordi con le comunità montane, con i
sindaci. Sono accordi che vanno portati avanti, ma ci vuole una
stabilità politica.
Termino affermando che sicuramente la sanità e il sociale sono
al centro della nostra attenzione nel nostro programma, metteremo
più risorse e tutta la nostra attenzione perché la sanità
valdostana ritorni a essere sanità d'eccellenza.
Io ringrazio comunque l'assessore Baccega che in questi mesi ha
affrontato un problema difficile con grande determinazione e, posso
dire, anche con grande confronto con tutti quelli che di sanità si
erano occupati e con tutti i responsabili del settore, a cui dico
grazie perché io, se dovessi farmi operare o farmi trattare, verrei
ancora all'ospedale di Aosta, non in altri centri. Se questo è
possibile e reale, è proprio perché la sanità valdostana non è così
negativa, disastrosa, come qualcuno per questioni politiche, solo
politiche, l'ha voluta riscrivere.
Presidente -
Per dichiarazione di voto, la parola al
collega Cognetta.
Cognetta (MOUV') -
Volevo ringraziare tutti i colleghi
per essere intervenuti su questo punto all'ordine del giorno, su
questa mozione. Vorrei fare un ringraziamento particolare al
collega Peinetti perché, secondo me - non se ne abbia a male -
penso che possa essere tranquillamente l'assessore ombra alla
sanità. Non credo sia una cosa sbagliata poterglielo dire. Penso
che sia un attestato di stima e di fiducia. Quindi se gli può dare
una mano è meglio, anche nelle dichiarazioni.
Dopodiché, presidente Fosson, c'è qualche leggera inesattezza,
in quello che ha detto. Mi sembra che qualche concorso truccato ci
sia stato anche qui. Mi pare, giusto? Ecco, si è ricordato. Vede,
mi fa piacere che si sia ricordato perché ci sarà... così dice il
pubblico ministero, che era truccato, poi non so se era truccato
davvero. Vediamo poi che cosa succederà; così come mi sembra di
aver fatto diverse iniziative specificando... ce n'è una anche in
quest'ordine del giorno nella quale si vede chiaramente che ci sono
dei responsabili di reparto che hanno, come dire, dei curricula
meno pesanti di persone che lavorano nello stesso reparto. Mi
sembra che questi siano dei dati di fatto che però è meglio che ci
dimentichiamo, lasciamo stare, non ne parliamo! Altra cosa
divertente, che è successa negli anni, ma che mi sembra poco
opportuno ricordare e che per anni ci sono state assunzioni di
interinale fatte così... abbiamo parlato anche di questo, anche lì
va bene, va tutto quanto bene!
La cosa più bella di tutto quanto questo ragionamento è che voi
dite: "venite pure a parlare di quello che volete fare per
sistemare la sanità.
Guardi, c'è molto poco da fare per sistemare la sanità. Bisogna
innanzitutto cambiare la testa di chi decide. Tutto qui. Per il
resto io credo che, al di là di questa manfrina - mi scusi collega
- che ha cercato di coinvolgere anche operatori che non c'entravano
assolutamente nulla con il discorso politico che stavamo facendo e
che serve semplicemente per mettere uno scudo umano rispetto a
quello che succede in quest'aula... e da questo punto di vista
siete dei miserrimi, perché mettere di mezzo cose che non sono
state dette è veramente da miserabili, secondo me e invece lo avete
fatto! Questo per schernire un attacco che, invece, era del tutto
politico e soprattutto per far vedere quello che poi succederà in
quest'aula al momento del voto. L'altra cosa divertente del
voto...vedremo anche chi sarà presente al voto!
Presidente -
La parola, per dichiarazione di voto, al
collega Mossa.
Mossa (M5S) -
La mia dichiarazione di voto, oltre
ovviamente alla dichiarazione, vuole essere un modo per chiarire
una volta per tutte la nostra posizione, sia ai colleghi della
maggioranza sia ai colleghi dell'opposizione, che a quanto pare
ancora non hanno capito, e sia a chi ancora continua a scrivere
nelle testate giornalistiche cose non veritiere. Abbiamo già detto
più volte che questa maggioranza è, a nostro avviso, delegittimata:
è stata eletta con i voti di Marco Sorbara, attualmente in stato di
arresto per voto di scambio con associazioni mafiose, e con i voti
di Rollandin, attualmente sospeso per la legge Severino, a causa di
una condanna per corruzione a 4 anni e 6 mesi. Quindi, a nostro
avviso, questa maggioranza è già illegittima dalla nascita. Fra una
settimana entrerà in vigore la nuova legge elettorale che
garantirà, finalmente, la segretezza del voto in Valle d'Aosta.
Tanto più che adesso non avete neanche più i numeri, siete in 17,
non siete neanche più in 18, quindi non siete neanche più la
maggioranza. E, visto che nessuno in quest'aula ha mai accolto i
nostri prerequisiti, nonostante li abbiamo proposti più volte in
tutte le varie consultazioni che ci sono state da luglio a oggi,
non c'è nessuna possibilità di collaborazione con nessuno dei
gruppi politici presenti per costruire un accordo di governo
condiviso e per mandare avanti qualcosa di costruttivo.
Quindi ogni occasione politica - che vada da sostituire un
membro del Consiglio a una mozione, ma anche con motivazioni
assurde come questa - è valida per far cadere questo governo e
tornare al voto.
Mi auguro che la nostra posizione sia finalmente chiara e che
non la dobbiamo nuovamente ribadire o che magari dobbiamo
acquistare un pezzo di giornale per renderla pubblica, se questo è
quello che vogliono.
Quindi noi voteremo a favore di questa mozione. Lo devo anche
ripetere o lo avete capito? No? Meno male!
Presidente -
Per dichiarazione di voto, la parola alla
collega Pulz.
Pulz (ADU VDA) -
Molto brevemente. Mi trovo a dover
ribadire quanto già ampiamente dichiarato ieri in proposito, solo
per essere certa che sia chiaro a tutti il significato del nostro
voto, che è un voto di astensione. Non ci piace parlare dei
problemi della sanità che sono innegabili e urgenti in questo modo
strumentale, allo scopo di mettere in difficoltà questo governo
perché, scusate, ma non è una scelta di
finesse
sparare
sulla Croce Rossa. Mi scuso con tutti. Per quanto Baccega non sia
l'assessore dei nostri sogni, per quanto noi pensiamo che tanto
tanto lavoro resti da fare per dare piena dignità al comparto della
sanità, quella dignità che tutti i cittadini valdostani meritano,
non è così che noi intendiamo fare opposizione. Intendiamo
continuare a fare opposizione bloccando con il nostro voto quei
provvedimenti - che poi siano di maggioranza o di minoranza poco ci
importa - che non condividiamo in coscienza e viceversa approvando
tutte le iniziative che invece ci sembrano utili e intelligenti per
la comunità valdostana.
La nostra astensione ora non è affatto un atto di
responsabilità, ma è l'atteggiamento attivo di chi non vuole
"stampellare" questo governo ma nemmeno decretarne la morte, magari
per il contagio del virus leghista, che è letale.
Presidente -
Non ci sono altre richieste di intervento?
Per dichiarazione di voto, la parola al collega Gerandin.
Gerandin (MOUV') -
Sarò brevissimo. Ascolto sempre con
attenzione il presidente Fosson. Devo davvero renderle atto che
nell'occasione in cui le venne tagliato... ricordo quelle che erano
le somme destinate alla sanità: nel 2013 erano 276 milioni e nel
2014 254. All'epoca disse anche che aveva battuto i pugni sul
tavolo della Giunta, che aveva minacciato le dimissioni. No, è
corretto. Però poi ha detto: "Le ritirai perché mi venne garantito
in sede di assestamento di bilancio". Bene, le dico i dati
dell'assestamento di bilancio, può controllare. Lei portò a casa un
milione e due di fondi Bim per finanziare LEA, mobilità sanitaria,
e payback. Non ho altro da aggiungere. Di fronte a 22-23 milioni,
si è accontentato di un milione e due. Ma contento lei...
Presidente -
Per dichiarazione di voto, la parola al
collega Restano.
Restano (GM) -
Questa è una mozione politica, lo ha
spiegato bene il collega Cognetta. Non so cosa avesse detto in
precedenza. Politicamente, vista la mia fuoriuscita dal governo, io
voterò a favore di questa mozione, ben sapendo che non passerà e -
sembrerà un po' in contrasto - dando comunque un attestato di stima
all'Assessore che io cercherò di sfiduciare.
Mi permetto di dire che il problema in sanità non è di spendere
di meno, è di spendere meglio. Spendendo meglio probabilmente
spenderemo di meno. Ci siamo dimenticati di evidenziarlo questo. È
un problema... forse, do ragione a chi è intervenuto, dovrebbe
essere convocato un Consiglio ad hoc per affrontarlo.
Due piccole considerazioni. L'osservatorio epidemiologico non è
la struttura semplice di epidemiologia; prima dobbiamo fare la
struttura semplice di epidemiologia, che lavora nello specifico,
che è il braccio operativo e poi, dopo, l'osservatorio
epidemiologico. Io ho sempre richiesto la struttura semplice di
epidemiologia. Anche in questo caso forse, avendo questa struttura
e facendola lavorare come si deve, non dovremmo poi ricorrere agli
interventi che ha richiamato il presidente Fosson. Investire nella
prevenzione e nella struttura semplice di epidemiologia ci fa
spendere bene i nostri soldi ed evitare di spenderne tanti in
seguito.
Ancora una valutazione: potremmo valutare di mandare i nostri
specialisti a operare fuori, per poi venire a operare in urgenza
qua.
Almeno per quanto mi riguarda, penso che nessuno in questo
Consiglio abbia voluto denigrare l'operato dei professionisti della
sanità, di tutto il comparto sanitario. Anzi, dobbiamo elogiarli,
dobbiamo elogiarli per quanto fanno, perché con le ristrettezze
economiche, con la mancanza di linee direttive sostengono una
sanità che comunque, come è stato detto, ha un suo perché ed è
molto efficace, ancora. Cerchiamo solo di evitare questo lungo
declino.
Presidente -
Per dichiarazione di voto, la parola al
collega Bianchi.
Bianchi (UV) -
Finalmente, dopo un giorno di discussione
sulla sanità, come ha già detto la collega Morelli, gli ultimi
interventi sono stati quelli che hanno chiarito la situazione. La
mozione è una mozione politica contro il governo regionale - ciò
dimostra che era fuori contesto l'iniziativa contro l'assessore
Baccega - e questo perché il regolamento regionale prevede modi per
poter cambiare la maggioranza o per addivenire ad altre strade.
Questo non è stato fatto.
Molto probabilmente - dico molto probabilmente, perché non
abbiamo votato - questa mozione non passerà, ma se non passerà è
solamente perché una parte dell'opposizione già dall'inizio ha
capito, come avevo avuto modo di dire prima, che era politica;
inutile ribaltargli contro una colpa, cioè "se la votate siete in
maggioranza o no". Hanno capito benissimo qual era il giochino.
Presidente -
Possiamo passare alla votazione, colleghi?
Ci sono ancora richieste? Per dichiarazione di voto, la parola
all'assessore Baccega.
Baccega (UV) -
Credo che il dibattito di oggi abbia
affermato che sulla sanità dobbiamo lavorare, lavorare sodo,
lavorare per andare nella direzione di migliorare un percorso
avviato negli anni. Credo che la cosa importante sia che quello che
esce da questo Consiglio regionale deve essere dato all'esterno,
una sorta di percezione. Per dare una percezione positiva - oggi
non ho dato numeri nel mio intervento - vado a illustrare
l'indagine demoscopica pubblicata su Performance Italia, che è
stata richiamata sicuramente negli interventi di questa mattina,
dove la Valle d'Aosta è posizionata in una logica di "influenzato",
il che significa che si trova nella parte media del ranking. La
cosa che maggiormente mi ha colpito e che dovrebbe essere recepita
da tutti noi è che in questa grande indagine c'è anche l'indicatore
"uno", che indica la soddisfazione del servizio sanitario, che ci
vede in seconda posizione su tutte le regioni italiane; questo è un
dato chiaro e inequivocabile.
L'altra cosa che volevo sottolineare è che abbiamo visto che la
mozione è fortemente concentrata sull'ospedale Umberto Parini; non
parla di territorio, questo è abbastanza strano, però ci fa
piacere: vuol dire che sul territorio tutto funziona, vuol dire che
sul territorio, che ovviamente percepisce il 52% della spesa
impegnata, questa sanità pubblica va decisamente bene e questo ci
rallegra.
Concludo, colleghi, leggendo una delle tante lettere che
riceviamo in Assessorato, in azienda, che è giusto che siano
menzionate in questo ambito. La lettera è del 4 maggio 2019, è
stata anche pubblicata sulla testata La Stampa. Dice questo,
brevemente: "La sanità valdostana è uno dei beni più preziosi. Mi
chiamo Flora e vivo ad Aosta. Vorrei esprimere in queste poche
righe il mio più profondo e sincero ringraziamento a tutti coloro
che, in seguito a un mio grave ed imprevisto malore durante il
recente periodo pasquale, sono intervenuti con tempestività in mio
aiuto, salvandomi letteralmente la vita. Parlo del personale
sanitario del reparto malattie infettive, quello di neurologia
dell'ospedale Parini di Aosta, a partire dai medici primari fino
all'ultimo degli inservienti, senza dimenticare gli operatori
dell'ambulanza e del pronto soccorso, i primi a intervenire, che in
ogni circostanza hanno tutti dimostrato la grande professionalità,
gentilezza e soprattutto la grande umanità".
Credo che questo sia il messaggio che deve uscire da questo
Consiglio regionale. Qualche piccola magagna c'è. Abbiamo tutto il
tempo, la determinazione, la voglia di risolverlo. È chiaro che in
questo contesto c'è bisogno di maggiori risorse. Mi sembra che lo
abbiano evidenziato e sottolineato tutti.
Grazie per tutto quello che avete detto in questi due giorni di
confronto sulla sanità.
Presidente -
Possiamo procedere alla votazione per
appello nominale.
AGGRAVI Stefano: favorable
BACCEGA Mauro: contraire
BAROCCO Giovanni: contraire
BERTSCHY Luigi: contraire
BIANCHI Luca: contraire
BORRELLO Stefano: contrario
CERTAN Chantal: contraire
CHATRIAN Albert: contraire
COGNETTA Roberto: favorevole
DAUDRY Jean-Claude: contraire
DISTORT Luca: favorevole
FARCOZ Joël: contraire
FERRERO Stefano: favorevole
FOSSON Antonio: contraire
GERANDIN Elso: favorable
LUBOZ Roberto: favorable
LUCIANAZ Diego: favorable
MANFRIN Andrea: favorevole
MARQUIS Pierluigi: contrario
MINELLI Chiara: astenuto
MORELLI Patrizia: contraire
MOSSA Luciano: favorevole
NASSO Manuela: favorevole
NOGARA Alessandro: contraire
PEINETTI Flavio: contraire
PULZ Daria: astenuto
RESTANO Claudio: favorable
RINI Emily: contraire
RUSSO Maria Luisa: favorevole
SAMMARITANI Paolo: favorevole
SPELGATTI Nicoletta: favorevole
TESTOLIN Renzo: contraire
VESAN Luigi: favorevole
VIÉRIN Laurent: contraire
Presenti: 34
Votanti: 32
Favorevoli: 15
Contrari: 17
Astenuti: 2 (Minelli, Pulz)
Il Consiglio non approva.
Possiamo sospendere i lavori, colleghi, che riprenderanno alle
ore 15:30.
La seduta termina alle ore 13:07.
