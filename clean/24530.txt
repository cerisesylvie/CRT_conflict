Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia



Oggetto del Consiglio n. 3434 del 4 aprile 2008 - Resoconto
OGGETTO N. 3434/XII - Interpellanza: "Carenza di personale
specialistico nei Consultori della Regione".
Interpellanza
Preso atto dei recenti dati relativi al numero di
interruzioni volontarie di gravidanza registrate in Valle
d'Aosta;
Considerato come sia importante lavorare in tutti i campi per
prevenire tale drammatica scelta della donna;
Ritenuto che il Consultorio è una delle sedi più idonee per
svolgere un'efficace azione di prevenzione;
Appreso che, a fronte di una rete di consultori diffusi in
modo capillare sul territorio regionale, si registra una carenza di
personale tale da dimezzare praticamente la capacità di rispondere
alle esigenze delle/degli utenti;
la sottoscritta Consigliera regionale
Interpella
l'Assessore regionale competente per sapere:
1) i motivi per cui in molti Consultori della regione manca
personale specialistico come ginecologi e ostetriche;
2) se ritiene che queste carenze incidano negativamente sulle
interruzioni volontarie di gravidanza;
3) se, e come, intende operare per colmare tali carenze, ed
entro quanto tempo;
4) quali azioni di informazione vengono proposte alle
famiglie di nuova immigrazione e quale attività di educazione
sessuale viene prevista per le giovani generazioni.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Credo che sia opportuno che anche in
questa sede sia affrontato un tema di cui si è parlato recentemente
(penso ai primi di marzo quando è stata redatta l'interpellanza).
Consideriamo il dato relativamente all'interruzione volontaria di
gravidanza registrato in Valle, questo dato che registra un aumento
rispetto a una media nazionale, denota come ci sia questo problema
a nostro avviso drammatico, perché credo che nessuna donna voglia
essere messa nelle condizioni di giungere a questa decisione
drammatica per tutti.
So anche che all'interno della politica regionale c'è la volontà
di intervenire nella prevenzione, di utilizzare il Consultorio per
questi temi, ma quello che ci preoccupa è che, a fronte di una rete
capillare di consultori, si registra una carenza di personale per
cui viene dimezzata la capacità di rispondere alle esigenze delle
utenti, ma anche degli utenti, perché vorrei che fosse chiaro che
questo non è un problema della donna, è un problema di un rapporto
fra un uomo e una donna.
Volevo capire, rispetto a queste tematiche, per quale motivo
manca in molti consultori un personale specialistico - ginecologo,
ostetrica - e se si è valutato se questa carenza incida
negativamente sull'interruzione volontaria di gravidanza, e se,
visto che un problema esiste molto forte ed è quello degli
immigrati, ci sono progetti specifici rispetto a questo "target" di
popolazione.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Condivido quasi tutte le premesse della
collega Squarzino; alcune non le condivido perché non sono mai
mancate le ostetriche nei consultori, non bisogna fidarsi solo dei
giornali, ma bisogna fare delle indagini più precise... invece sono
mancati i medici e i ginecologi... due medici. Questa è un po' la
debolezza del nostro sistema che è un sistema fragile per i nostri
numeri, nel senso che abbiamo 4 ginecologi sul territorio,
improvvisamente nello scorso autunno, in modo non prevedibile, 2 di
questi 4 sono rimasti affetti da malattie serie, uno di questi ha
dovuto lasciare questo servizio. Non è facile ritrovare subito sul
mercato dei ginecologi, però su questo abbiamo lavorato attivamente
e adesso dal mese di gennaio, perché uno specialista del Piemonte è
venuto a lavorare da noi da gennaio, l'organico è completo. Abbiamo
anche un dato positivo da sottolineare: quest'anno, una dottoressa
valdostana si è iscritta alla specialità di ginecologia, questo è
un vantaggio, negli anni scorsi non c'era mai stato. È una speranza
che un residente in Valle d'Aosta diventi specialista e continui a
lavorare lì.
Sono d'accordo che gli aumenti delle interruzioni di gravidanza
siano un dramma ed è anche vero che in un "trend" di diminuzione
c'è stata un'impennata da 274 a 306 nell'ultimo anno, soprattutto a
carico di pazienti extracomunitari, nonostante sia stato attivato
un percorso particolare e facilitativo nel senso della prevenzione
verso questo tipo di malati, cioè è presente al "Beauregard" un
mediatore e soprattutto un percorso dedicato che si chiama
"S.I.S.I." di ambulatorio per le donne extracomunitarie. La Regione
su questo ha investito molto nel senso della prevenzione, ho ancora
parlato con i responsabili dei consultori che la svolgono con molta
attenzione. Poi la creazione di un consultorio per adolescenti
completamente gratuito che si chiama "Pangolo", in accordo con la
scuola, ha sempre una maggiore frequentazione, un ambulatorio al di
fuori della struttura sanitaria con la psicologa, l'ostetrica e
anche l'andrologo, direi che registra ogni anno delle presenze più
significative, così anche l'educazione nelle scuole di ostetriche e
ginecologhe.
Vorrei sottolineare una cosa, perché non è merito mio, ma la
nostra Regione ha il più grande indice di presenza dei consultori
di tutte le altre Regioni d'Italia. Contando il numero dei
consultori e le ore di consultorio reperite c'è una proporzione...
le dico anche il numero della pagina, collega Squarzino, guardi
qua, abbiamo 7,1 consultori per 100mila donne, la proporzione del
Piemonte è di 1,9 consultori per 100mila donne; la Lombardia 1,0;
la media dell'Italia settentrionale è 1,5; la Val d'Aosta ha 7,1
consultori per 100mila donne... una proporzione molto
significativa, però... dov'è il problema? Il problema è che ai
consultori non vanno tante donne, ma questo è un problema di tutta
Italia. Sa qual è il problema? Ne ho parlato ieri con il Ministro
Turco che, molto responsabilmente, ha dato delle linee di
indicazione di applicazione della "194" che condivido interamente,
nel senso... perché le donne non vanno al consultorio? Perché il
50% di certificati di interruzione viene fatto dal medico di
famiglia, la donna che rinuncia... nonostante che abbiamo 7,1
consultori per 100mila abitanti... rifiuta di passare attraverso
questa procedura preventiva.
Allora qual è la soluzione che indica il Ministro Turco? È
quella che, anche se il certificato viene fatto dal medico di
famiglia, è possibile che la donna decida questo, ci sia un
passaggio obbligatorio da questo filtro consultoriale in cui si fa
prevenzione. Finché non passeremo dal certificato del medico di
famiglia a un passaggio obbligatorio al consultorio, non
vincolante, potremmo avere i migliori consultori, ma se poi le
donne non ci vanno perché preferiscono andare dal loro medico di
famiglia, il problema non si risolve!
Presidente
- La parola alla Consigliera Squarzino
Secondina.
Squarzino (Arc-VA)
- Vede, Assessore, mi ero preparata
per questo intervento il 21 marzo, quando si sarebbe dovuta
discutere l'interpellanza, e le confesso che in questi giorni non
sono andata a rivedermi tutti i dati, ma per il 21 marzo avevo
diligentemente cercato nel sito dell'USL i vari servizi
territoriali e le offerte che c'erano e qui risultava - è questo
che mi spiace - che per il Servizio di ostetricia... a Morgex
venerdì mezza giornata, a Saint-Pierre sospeso, ad Antey sospeso, a
Valtournenche sospeso, a Verrayes sospeso, Gaby sospeso! Abbiamo
questo indice molto alto, 7,1, non so se è vero o non è vero, io
non sono andata né a Saint-Pierre, né a Gaby, né ad Antey, ma ho
verificato il 20-21 marzo, non ho verificato né ieri, né oggi,
perché abbiamo avuto altre cose da fare, ma verifichi anche lei sul
sito della Regione, là dove si parla di "servizi territoriali",
dove giustamente danno di ogni zona i servizi che ci sono e anche
l'orario: ad esempio, Châtillon 3 giorni e mezzo, Verrès 2 giorni e
mezzo, Donnas 2 giorni e mezzo, Brusson mezza giornata, e anche il
Servizio di ostetricia è solo in alcuni consultori.
Ora, lei, ieri non c'era nella discussione che abbiamo fatto sul
programma Interreg che riguarda Italia e Svizzera, da cui risulta
nell'analisi dei servizi che la nostra Regione è privilegiata
rispetto ai servizi per anziani e per l'infanzia, e questo ieri lo
abbiamo sottolineato, ma allora... qui c'è un ulteriore problema,
che è di cultura, quello che lei ha sottolineato; ci sono due dati
preoccupanti: il primo, che le donne non vanno ai consultori e qui
sarebbe da capire perché. È chiaro che se come in questi esempi
Saint-Pierre, Antey, Gaby, Valtournenche, Verrayes è sospeso il
servizio, questa donna... dove va? Va a vedere lì, non c'è, deve
cercarsi un altro posto, è più comodo il medico di famiglia, mi
rendo conto, mettendomi nei panni di una donna. Seconda cosa:
rispetto agli immigrati, è vero che si fa qualcosa, ma non è
sufficiente. Il problema non è quando la donna immigrata arriva nel
reparto di Ostetricia, certo che lì c'è un mediatore culturale, ma
il problema non riguarda il suo Assessorato, noi ci chiediamo cosa
facciamo per far sì che le donne immigrate che vivono anche nei
vari paesi abbastanza isolate, siano contattate e che sappiano
l'esistenza di una serie di servizi e di possibilità, quindi siano
anche educate.
Vorrei poi aggiungere, credo che dobbiamo smettere di pensare
che l'interruzione di gravidanza è un problema delle donne, perché
la gravidanza non è frutto solo di una donna... c'è un problema di
educazione del partner, forte e capillare, che manca; il fatto che
neanche se ne parli è questo che mi stupisce, e questo anche a
livello nazionale! Il problema è questo perché la ragazzina che si
trova in certe situazioni o la donna coniugata perché sembra che ci
sia una forte percentuale di donne sposate fra i dati
dell'interruzione di gravidanza, allora lì c'è un rapporto...
questi uomini, non possono anche essere aiutati? E poi non voglio
sempre metterla sulla difficoltà, ma lei sa bene che in molti casi
queste donne dicono che non potevano nella situazione in cui si
trovavano, senza lavoro uno, precario l'altro, portare avanti
un'altra gravidanza!
Le chiedo, Assessore: se lei continuerà in questo lavoro nella
prossima legislatura, di fare uno sforzo di un progetto culturale
che riguardi anche gli uomini, e di potenziare quelle iniziative
che sono state avviate di rapporto con le donne immigrate, in modo
che si possa inviare il messaggio alle donne immigrate che c'è
tutta una possibilità non di abortire, ma di prevenire una
gravidanza non desiderata. Credo che questa sia un'attività utile
alla collettività e che soprattutto incida nel togliere dei carichi
di sofferenza alle donne e alle coppie.
