Classificazione
ASSISTENZA SANITARIA E OSPEDALIERA
Igiene e sanità pubblica
ASSISTENZA SOCIALE
Alcolismo e tossicodipendenze



Oggetto del Consiglio n. 433 del 24 marzo 2021 - Resoconto
OGGETTO N. 433/XVI - Interrogazione: "Individuazione di
priorità vaccinali per gli ospiti e gli operatori sanitari delle
strutture psichiatriche e operanti con il SERD".
Bertin (Presidente)
- Punto n. 21. L'assessore Barmasse
per la risposta.
Barmasse (UV) -
Si conferma che gli ospiti e gli
operatori sanitari delle strutture psichiatriche e le strutture che
operano con il SERD sono stati inseriti nelle priorità, alla pari
degli operatori sanitari e socio-sanitari e degli ospiti e
operatori delle strutture residenziali.
Il Dipartimento di salute mentale, nella figura della
coordinatrice infermieristica, nei primi giorni di febbraio ha
comunicato a Info Tamponi l'elenco degli operatori di tutte le
strutture convenzionate con il Dipartimento di salute mentale
disponibili a effettuare il vaccino.
A oggi sono stati tutti vaccinati.
Per quanto riguarda gli utenti, verso fine febbraio la stessa
coordinatrice, con la responsabile della Lumière, si è informata
presso Info Tamponi per capire come procedere per le vaccinazioni
degli utenti suddetti.
Con la ripresa dell'attività vaccinale sarà data priorità alta a
tale segnalazione.
Per quanto riguarda la vaccinazione di utenti autistici che
afferiscono ai servizi Set e Myosotis, la coordinatrice si è
accordata con le RPD di area territoriale e sono stati tutti
calendarizzati e in fase di vaccinazioni. Trattasi di utenti che
necessitano di vaccinazione a domicilio e di sedute dedicate, vista
la complessità della patologia.
Per quanto riguarda la domanda "se si sono prese in
considerazione al momento le vaccinazioni aziendali per le quali
Confindustria ha dato il suo assenso", posso dire che la
possibilità di somministrare l'antidoto, o meglio il vaccino,
all'interno di fabbriche e uffici non sarà una procedura
alternativa, ma solo un canale parallelo con cui costruire quella
capillarità necessaria a una campagna.
Tale modalità al momento non è stata ancora presa in
considerazione, perché si scontra con la scarsità di vaccini e con
i problemi di gestione del vaccino stesso; potrà essere presa in
considerazione quando le forniture saranno più cospicue e
soprattutto tenuto conto della tipologia dei vaccini gestibili dal
punto di vista della catena del freddo.
Alla domanda: "se all'interno dei CEA è sempre operativo il
servizio infermieristico e con quali orari": la risposta è che il
servizio infermieristico presso i CEA non è a oggi ancora operativo
in quanto, a seguito della recrudescenza della pandemia, gli
infermieri dell'Azienda USL che avevano risposto ad apposito
avviso, afferenti, per lo più, all'area territoriale, sono stati
impegnati in altri servizi prioritari nell'ambito dei servizi
territoriali stessi.
Inoltre, a oggi non vengono ancora forniti i pasti - momento in
cui è richiesto l'intervento degli infermieri - in quanto la
maggior parte degli attuali utenti deve assumere farmaci o subito
prima dei pasti o subito dopo.
Il 25 marzo è programmata una riunione con la direzione
dell'Azienda USL per riprogrammare gli interventi e per valutare la
necessità di fare un ulteriore avviso; è stata anche espletata una
gara per reperire infermieri non in ambito USL, non è andata a buon
fine.
Quello dei pasti dei CEA è una problematica che mi sta
particolarmente a cuore, perché pare sia abbastanza difficile
risolverla; la riunione del 26 marzo vi sarà un'altra riunione che
ho chiesto io proprio per cercare di arrivare a una soluzione,
perché alcune altre soluzioni prospettate - tipo utilizzare magari
l'infermiere di alcune micro comunità per somministrare i farmaci
visto che le OSS non lo possono fare - non sono praticabili, quindi
adesso cercheremo di trovare una soluzione alternativa, anche
perché ho preso l'impegno personale con le famiglie dei disabili di
riuscire ad arrivare a questo tipo di soluzione.
Presidente -
Per la replica, il consigliere Baccega ne ha
facoltà.
Baccega (PA) -
Grazie, Assessore, per la risposta. Mi
faccia fare alcune considerazioni: nell'interrogazione io ho voluto
richiamare il piano vaccino predisposto dalla USL proprio per fare
un plauso a quanto è stato predisposto, che in qualche modo ci sta
vedendo ancora tra le Regioni più performanti nel piano vaccinale
che noi stiamo approntando.
Ci sono state delle oggettive difficoltà, vicende esterne:
Astrazeneca che ha interrotto le forniture, si sono bloccati per
quattro giorni i vaccini perché bisognava avere dal punto di vista
sanitario un ulteriore ok, però il fatto di essere comunque pronti
a ogni evenienza è sicuramente un tema che ci fa guardare con una
certa serenità al futuro.
C'è un dato che è di oggi, 12.620 vaccinati, che ci fa ben
sperare per il futuro.
Venendo alla sua risposta, ribadisco che è positivo il dato che
il 71% dei 902 ospiti delle micro comunità sia già stato vaccinato
al secondo ciclo vaccinale, quindi è un dato positivo, il 71% è
importante e anche le 113 persone non deambulanti che sono state
vaccinate presso il loro domicilio, ma abbiamo avuto delle
sollecitazioni dai genitori degli ospiti appartenenti a quelle
categorie disagiate: lei mi dice che sono già stati tutti
vaccinati, a lunedì io avevo dei riscontri diversi.
Faccia una verifica, per favore, perché al momento, e parlo di
lunedì, il Dipartimento di salute mentale e tutte le strutture sul
territorio che richiamano questa volontà di essere vaccinati non
avevano avuto nessun tipo di riscontro.
Siamo anche stati sollecitati dalle assistenti sociali, affinché
ci sia anche per loro una certa attenzione, loro sono il primo
approccio alle persone in difficoltà rispetto a tutta una serie di
problematiche, che sono soprattutto di carattere sociale, e quindi
credo che anche loro, come gli utenti psichiatrici, meritino
un'attenzione.
Ora credo che, alla luce di quanto abbiamo espresso, le
strutture psichiatriche devono avere, secondo noi, una certa
priorità proprio perché, ovviamente, sono ospiti delle strutture
molto deboli, molto in difficoltà che hanno l'esigenza di essere
valutati. Va anche detto che le cooperative che gestiscono le
strutture si sono messe a disposizione anche dicendo: ve li
portiamo noi al centro vaccinale affinché ci sia anche
un'attenzione da parte loro.
Credo che più vacciniamo meglio è. Preoccupa un po' oggi, per
concludere, l'accentramento della strategia vaccini in ambito
nazionale ed è una questione per la quale - laddove funziona, come
da noi in Valle d'Aosta - sarebbe opportuno evitare che ci siano
interferenze di carattere nazionale.
Invito chi si confronterà domani o dopodomani alla conferenza
delle Regioni a sostenere questa tesi, perché il nostro percorso è
sicuramente virtuoso.
Rimane da parte nostra, ovviamente, la perplessità sull'utilizzo
del Palaindoor, perché c'erano tutta una serie di altre strutture
che potevano fare ad hoc.
