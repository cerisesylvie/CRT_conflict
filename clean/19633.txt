Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 2806 del 16 ottobre 2002 - Resoconto
OGGETTO N. 2806/XI Spese sostenute dalla Comunità montana Grand
Combin per la gestione del Centro socio-sanitario di Variney.
(Interpellanza)
Interpellanza A conoscenza che la Comunità Montana del "Grand
Combin" avrebbe richiesto all'USL il rimborso delle spese sostenute
dalla stessa per migliorare il Centro Socio-Sanitario ospitato
gratuitamente nei propri locali;
A conoscenza, altresì, della risposta dell'USL con la quale,
oltre a negare il pagamento di quanto richiesto dalla Comunità
Montana, compreso il pagamento dell'affitto del prossimo anno per
gli oltre 200 metri quadrati di superficie occupati dal Centro
Socio-Sanitario, avrebbe minacciato di chiudere il Servizio reso
alla popolazione della zona;
Considerata la forma con cui la dirigenza dell'USL mantiene i
rapporti con gli Enti locali e ipotizza di chiudere un servizio
pubblico;
il sottoscritto Consigliere regionale
Interpella
la Giunta regionale e l'Assessore competente per conoscere:
1) se corrisponde al vero il fatto che l'USL occupa
gratuitamente i locali della Comunità Montana;
2) se, e come, intende venire incontro alle esigenze della
Comunità Montana Grand Combin che ospita a sue spese il Centro
Socio-Sanitario di Variney;
3) come giudica la risposta della Direzione dell'USL, oltre che
per la forma, per i contenuti e arbitrio con cui minaccia di
chiudere un pubblico servizio.
F.to: Beneforti
Président
La parole au Conseiller Beneforti.
Beneforti (PVA-cU)
Questa interpellanza prende spunto da
una richiesta della Comunità montana Grand Combin all'USL e da una
risposta dell'USL ritenuta inaccettabile, che dimostra, se ce n'era
bisogno, ancora una volta da chi è gestita la politica sanitaria
nella nostra Regione! Siamo a conoscenza del fatto che la comunità
montana ha domandato all'USL il rimborso di spese sostenute dalla
stessa per lavori destinati a migliorare il centro socio-sanitario
di Variney ospitato gratuitamente nei suoi locali. La comunità
montana inoltre ha prospettato all'USL - almeno questa era la sua
intenzione alla luce della riduzione dei finanziamenti a suo favore
-, a partire dal 2003, il pagamento dell'affitto dei locali in
questione.
La risposta dell'USL non si è fatta attendere: in poche righe ha
precisato di non voler pagare l'affitto e ha aggiungo che, se la
comunità montana vuole dei soldi, è pronta a chiudere il servizio a
Variney. Queste affermazioni hanno provocato l'indignazione degli
amministratori della comunità non tanto perché l'USL non vuole
pagare, ma per il modo non certo civile con cui la risposta è stata
fornita; la comunità montana si aspettava di essere quanto meno
contattata in modo da discuterne insieme e, se possibile, da
giungere ad un'intesa, senza avere minacce e ricatti come è
avvenuto da parte della Dirigenza dell'USL. Questi sono i fatti che
hanno originato l'interpellanza.
Non mi dilungo oltre perché credo che il testo
dell'interpellanza, integrato dal mio intervento, sia abbastanza
chiaro. Si tratta di avere una risposta alle domande che sono state
poste su quanto è accaduto; si tratta di sapere se come Giunta
ritenete giustificate le richieste della comunità montana, ma anche
quali iniziative intendete prendere nei confronti dell'USL per il
comportamento tenuto verso la comunità e la popolazione della zona.
Mi chiedo con quale autorità l'USL possa minacciare di chiudere un
pubblico servizio in quella zona e se gli sia permesso di operare
come sta operando! Assessore, a volte lei mi ha detto che io
presento un'interpellanza in seguito alle lamentele del primo
cittadino che incontro, voglio precisare che sono stato informato
da rappresentanti della comunità montana, che mi hanno fornito
questi dati che le ho riportato. Ritengo che non sia logico, se
corrisponde al vero, che l'USL, di fronte alla comunità montana,
risponda come ha fatto e si comporti come si è comportata, reputo
che fra le istituzioni ci debba essere un rapporto diverso perché
insieme devono cercare di rendere i servizi sempre più pregevoli
per la popolazione.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Il Consigliere Beneforti mi ha chiesto:
"se corrisponda al vero il fatto che l'USL occupa gratuitamente
i locali della comunità montana"
. La risposta è affermativa,
questo in virtù di un comodato gratuito a tempo indeterminato
stipulato in data 15 ottobre 1995 dalla comunità stessa con l'USL,
per cui c'è un titolo giuridico assolutamente inconfutabile che la
stessa comunità montana riconosce essere valido a tutti gli
effetti. Nel merito, la comunità montana non ha chiesto un rimborso
spese all'USL, ma ha scritto testualmente che:
"In riferimento
al contratto di comodato gratuito a tempo indeterminato, stipulato
con codesto ente in data 15 ottobre 1995, si comunica che, a causa
di sopravvenute recenti modifiche normative, legge regionale 11
dicembre 2001, n. 38, legge finanziaria 2002-2004, che ha stabilito
una significativa riduzione del trasferimento finanziario spettante
alle comunità montane, meno 56 percento rispetto al 2001, questa
amministrazione si trova costretta a comunicarvi il recesso del
contratto di comodato gratuito a decorrere dall'1° gennaio 2003. In
alternativa e con decorrenza dall'1° gennaio 2003, si propone la
stipulazione di un contratto di locazione al canone annuo di 10
mila euro da versare in due rate semestrali anticipate"
.
Per cui non chiede il rimborso spese, ma domanda di recedere dal
comodato gratuito e di far pagare un contratto di locazione, che è
altra cosa; in effetti, rispetto agli altri temi, la comunità
montana ha detto:
"Si coglie l'occasione per precisare che, in
seguito a vostra nota dell'11 ottobre 2001 avente ad oggetto
l'adeguamento al decreto legislativo 626/94, abbiamo provveduto ad
accordarci con il vostro ufficio tecnico patrimoniale relativamente
agli interventi di nostra competenza da effettuare nei locali del
consultorio che verranno completati entro la fine del corrente
anno".
Il problema che si pone è il contratto di locazione, ma non si
pone solo per la comunità montana, si pone o si dovrebbe porre per
tutte le sedi territoriali dell'USL, le quali sono a volte ospitate
in immobili di proprietà regionale, a volte in immobili di
proprietà di consorzi, a volte in immobili in locazione diretta da
parte dell'USL, a volte in immobili di proprietà degli enti locali.
La situazione è assolutamente variegata - basti pensare alla
struttura dell'Envers, dove sono ospitate più strutture di più enti
- e va regolamentata con trasferimenti di proprietà e quant'altro.
A questo proposito ricordo che le leggi sono leggi, il Segretario
della comunità montana che ha scritto questa lettera dovrebbe
conoscere l'articolo 40 della legge regionale n. 5/2000, che recita
testualmente:
"I beni immobili di proprietà regionale con
destinazione a fini sanitari sono ceduti in comodato all'azienda
USL con vincolo di destinazione. I beni immobili di proprietà
regionale destinati all'assistenza sociale, persone anziane,
asili-nido, servizi alternativi sono trasferiti invece in proprietà
a titolo gratuito agli enti locali di cui alla legge 54/1998 o loro
forme associative con vincolo di destinazione, con le modalità
stabilite dalla legge 68/1994, alienazione di beni immobili di
proprietà regionale a favore dei comuni".
Il terzo comma prevede:
"I beni di cui ai commi 1 e 2 sono
trasferiti o ceduti, previo apposito atto ricognitivo di intesa fra
le amministrazioni interessate, nello stato di fatto in cui si
trovano o con gli oneri e i pesi connessi e con le relative
pertinenze e dotazioni"
. È proprio questo atto ricognitivo che
è complesso, difficile e gli uffici lo stanno facendo con molta
difficoltà perché va fatto un atto ricognitivo "di intesa con le
singole amministrazioni".
Si prevede poi che:
"Negli immobili di proprietà regionale, o
comunque in uso alla Regione per lo svolgimento di attività
socio-sanitarie e socio-assistenziali, alla fornitura,
integrazione, sostituzione di beni mobili e strumentali provvede la
struttura regionale competente in materia di sanità"
.
Quest'ultimo comma significa che si interviene direttamente, se è
il caso, sulle spese di manutenzione straordinaria. Qui è tutto
regolamentato, basta applicare le normative e un Segretario di
comunità montana non può non conoscere la normativa e scrivere
delle lettere dove venga detto:
"ti propongo un contratto di
locazione"
.
Il problema di fondo è questo, al di là di tutti i "contorni", è
capire se riteniamo che debba essere rispettata questa normativa
che abbiamo fatto per andare incontro alle amministrazioni locali
da un lato, per tenere in proprietà regionale l'Ospedale, i
consultori, i poliambulatori e fare in modo che con il contratto di
comodato non ci siano degli oneri di nessun genere, fatto salvo il
rimborso spese, che viene già regolarmente fatto perché l'azienda
rimborsa le spese di riscaldamento, le spese generali, di pulizia,
così come interviene per la manutenzione straordinaria - e viene
detto anche nella lettera del Segretario generale della comunità
montana -, mentre rimane a carico in genere la manutenzione
ordinaria, anche se è raro che questo si verifichi. Altra cosa è il
contratto di locazione che riteniamo non debba essere stipulato
perché viene meno tutto un ragionamento rispetto al rapporto
Regione-Enti locali in quanto è di tutta evidenza che le direttive
regionali devono essere applicate sul territorio e le direttive
regionali hanno sempre seguito la logica in materia socio-sanitaria
di decentralizzare i servizi sul territorio a costo di oneri
superiori di gestione di personale e noi vogliamo che questa
politica sia mantenuta. È di tutta evidenza che la risposta
dell'USL era assolutamente provocatoria, ma per far presente che a
provocazione si risponde con provocazione: la prima provocazione
era del tutto evidente, la seconda anche.
A questa corrispondenza ha fatto seguito un primo incontro fra
le parti che si è concluso con una ricognizione degli oneri
sostenuti direttamente dalla comunità montana, l'USL dovrà
rimborsarla, evidentemente, mentre è rimasto aperto il problema
della locazione. Riteniamo che su questo punto si debba
attentamente riflettere perché il caso della Comunità montana Grand
Combin è espandibile su tutto il territorio regionale con le grosse
conseguenze che sono facilmente immaginabili. Ripeto: se questo
ragionamento va fatto, va effettuato sul tavolo della finanza
locale.
Président
La parole au Conseiller Beneforti.
Beneforti (PVA-cU)
Prendo atto della risposta che
l'Assessore ha dato, però non sono del tutto soddisfatto.
Mettiamo dei punti fermi: non ci sono dubbi che la comunità
montana ospiti gratuitamente nei suoi locali il centro
socio-sanitario, che ci sia un vincolo giuridico e che, come lei ha
detto, l'USL per la superficie occupata paghi le spese vive di
riscaldamento e di luce, ma io dico anche che quelle spese di
manutenzione ordinaria sostenute dalla comunità montana, che non
rientrano nella straordinarietà, sono a carico dell'USL, questo è
il problema! È logico pertanto che da parte della comunità montana
ne venga richiesto il pagamento. È dal rapporto che è sorto in
questo momento fra la comunità montana e l'USL, che è nata la
provocazione da parte della comunità stessa di minaccia di chiudere
i servizi finora offerti… ecco perché è
venuto fuori il discorso della richiesta di affitto!
Vicquéry
(fuori microfono)
… è esattamente il
contrario…
Beneforti (PVA-cU)
… io non
sono in possesso della lettera, le dico quello che ho saputo dalla
comunità montana e cioè che la risposta dell'USL è stata questa:
"Se chiedete dei soldi, noi vi chiudiamo i servizi".
Questo
è quello che è stato detto alla comunità montana, anziché prendere
contatti e cominciare a trattare per vedere insieme come risolvere
il problema… ma sì, Assessore, non
c'eravamo né io né lei, quindi hanno riferito a lei come hanno
riferito a me… Ora non voglio prendere
per buono tutto quello che mi dicono, ma lei non prenda per buono
tutto quello che le dicono, Assessore, altrimenti non riusciamo mai
a trovare un punto d'incontro!
(interruzione dell'Assessore Vicquéry, fuori
microfono)
… io la
lettera…
sì…
Vicquéry
(fuori microfono)
… 12
giugno…
Beneforti (PVA-cU)
… io
quella lettera non l'ho letta, mi hanno solo
riferito…
(nuova interruzione dell'Assessore Vicquéry, fuori
microfono)
… mettiamoci nelle condizioni della
comunità montana, che vede diminuire le sue entrate e ha la
necessità di recuperare degli introiti, che si potrebbero ottenere
anche con l'affitto dei locali all'USL. È vero che da parte della
comunità montana c'è stata una provocazione e che c'è tutta la
normativa di legge a cui bisogna attenersi, però il comportamento
dell'USL dimostra che la gestione della sanità, non solo nei
confronti degli assistiti, ma anche nei confronti degli enti locali
e delle istituzioni, viene fatta con arroganza. L'USL poteva
contattare la comunità, poteva discuterne prima di rispondere
minacciando di chiudere i servizi, perché non lo ha fatto? Chiedo a
lei, Assessore, e a voi tutti se è questo il modo di gestire
l'azienda USL! Come fate a difendere e giustificare questa
dirigenza che non sa tenere i rapporti nemmeno con il
territorio?
Abbiamo visto le polemiche relative alla situazione di Châtillon
che un'oculata gestione avrebbe potuto evitare, sentiamo le
lamentele dei cittadini di Morgex e dell'intera alta Valle per le
inefficienze e i disservizi che sono costretti a sopportare, stiamo
accertando le segnalazioni che ci provengono per quanto riguarda il
Poliambulatorio di Donnas per portarle a sua conoscenza, Assessore!
Riteniamo pertanto che sia tempo, anziché giustificare sempre
l'operato dell'USL, che si prendano anche i dovuti provvedimenti e
si insegni all'USL come ci si comporta e si gestisce il territorio!
Non potete lasciare che questi amministratori - da voi difesi
continuamente - continuino ad agire impunemente! Io dico questo
perché si vive, e sono convinto che lo viva anche lei,
Assessore… non potete permettere che,
oltre a rendere irrespirabile il clima all'interno dell'USL, si
renda irrespirabile il clima anche all'esterno nei rapporti con il
territorio e gli enti locali. Gli errori che vengono commessi sono
evidenti a tutti, sia dal punto di vista amministrativo che
tattico, per cui è tempo di prendere i provvedimenti che si rendono
necessari, in modo da dare all'USL una gestione diversa!
Ritengo - e concludo, Assessore - che quanto accaduto
relativamente alla Comunità Grand Combin debba essere tenuto
presente e che, sulla base di questa situazione, si valuti come
agire nei confronti della Dirigenza dell'USL affinché ci sia un
rapporto diverso anche fra l'USL e il territorio, in modo
particolare verso gli enti locali, nell'interesse della
popolazione, prima che si arrivi a situazioni sempre più gravi, che
noi cerchiamo di portare all'attenzione del Consiglio, ma che non
vengono mai affrontate con la dovuta attenzione!
Si dà atto che dalle ore 11,47 presiede il Vicepresidente
Viérin Marco.
