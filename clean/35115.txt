Classificazione
BILANCIO E CONTABILITA' REGIONALE



Oggetto del Consiglio n. 2682 del 14 novembre 2012 - Resoconto
OBJET N° 2682/XIII - Début de la discussion générale des lois
de révision de la dépense publique, de finance et de budget pour le
triennat 2013/2015.
Président
- Comme on a convenu hier en occasion de la
réunion des Chefs du groupe, on ouvre la discussion générale, tout
en ayant deux interventions par Conseiller de trente minutes l'une.
La discussion générale est ouverte.
La parole au Conseiller Louvin.
Louvin (ALPE)
- Buongiorno Presidenti, buongiorno
Assessore...parliamo a freddo, ma speriamo che il motore riesca a
scaldarsi...
Colleghi, quello che iniziamo a discutere stamani è un bilancio
- dobbiamo dirlo subito senza giri di parole - che per noi non è
all'altezza dei tempi. È per diversi aspetti un mezzo bilancio, non
mi riferisco all'impegno che può avere messo l'Assessore o che
possono avere profuso i suoi tecnici, ma è un mezzo bilancio,
perché intanto varrà per sei mesi, chi verrà dopo sarà sicuramente
obbligato a riscriverlo...questo non consente di lavorare
correttamente per il buon funzionamento di questa Regione oltre
quel termine; mezzo, perché è stato dimezzato dalle risorse e non è
più il bilancio pingue (anche fisicamente), molto più spesso, dei
tempi aurei; ma mezzo è soprattutto perché lo sguardo che lo
sostiene si spinge solo fino ai confini di questa legislatura; non
aiuta comunità, famiglie, aziende, imprese a guardare oltre la
scadenza di questo mandato politico.
La crisi economica si è installata nelle abitazioni di migliaia
di famiglie e aziende valdostane, mentre anche la rabbia e
l'indignazione sono ormai di casa nel nostro contesto e
sembrerebbero chiamare ad un risveglio la comunità a cui
l'istituzione, come oggi governata, rivolge invece inviti a
restarsene rintanata in casa, a disertare le urne, a lasciare
tranquillo il manovratore. Di questi tempi invece ciascuno dovrebbe
essere chiamato ad un impegno maggiore, a dare un buon esempio. Ma
la Regione non sta facendo la sua parte, la Regione prende tempo,
traccheggia e...di fronte alla crisi cosa fa? Spegne i motori,
decreta la fine degli investimenti, ma non la fine delle grandi
opere; anzi, le incrementa ancora, come nel caso del polo
fieristico, una delle ultime follie di Mel Brooks - potremmo dire
cinematograficamente -dopo l'incompiuta di Gae Aulenti e dopo
l'ultimo metrò, non quello di François Truffaut, ma quello nostro,
che per fortuna non è partito. Una Regione comunque rinunciataria,
purtroppo, che arriva a motore spento alla fine di questa
legislatura, consegnandoci ad opera della Giunta Rollandin un
bilancio di rassegnazione, non di volontà di ripresa; un bilancio
per il quale occorrerebbero scelte radicali superando gli oggettivi
conflitti di interessi, che fanno della Regione il luogo in cui si
servono, ancora per primi, ristretti gruppi economici e categorie
privilegiate.
Lo slancio del neo Assessore La Torre fra afflati retorici, come
il "resistete, resistete, resistete" che è risuonato in quest'aula
potente, ma forse meno efficace di quello lanciato tempo fa da un
magistrato, un afflato carico di pathos e di nostalgie...ma quello
che noi aspettavamo era la seconda parte del suo intervento, quella
che con rammarico abbiamo visto interrotta sbrigativamente dal capo
del Governo, che ha intimato l'interruzione della relazione, forse
anche da un'aula in larga parte annoiata dall'ascoltare le
informazioni, i ragionamenti essenziali per la discussione
odierna.
Abbiamo operato - per quanto possibile - nelle ore notturne per
compensare questa mancanza di informazioni in aula, era doveroso
per lei e per chi con lei lavora per questo risultato. Un risultato
al quale siamo arrivati peraltro anche con un paziente lavoro da
dentisti, che hanno dovuto cavare di bocca all'Amministrazione le
informazioni necessarie per poter ricostruire cosa c'è dietro le
poche pagine, ormai, di un bilancio che è un documento di sintesi.
Abbiamo constatato che questo Consiglio non è più adatto, è
superato, si è dimostrato svogliato, merita la riduzione dei suoi
compensi, prima, per scarsa professionalità e, solo dopo, perché è
necessario un risparmio di spese.
Per la prima volta abbiamo sentito un coinvolgimento effettivo
da parte di un certo numero di categorie economiche; eravamo
abituati ad una passerella abbastanza noiosa negli anni passati, ma
quest'anno non è stato così per la maggior parte dei soggetti che
sono stati chiamati ad interloquire con noi. Oltre a parole di
allarme ed appelli accorati, abbiamo sentito anche punti di vista e
proposte che abbiamo cercato di fare nostre.
Nell'esaminare questo documento dobbiamo per prima cosa far
cadere un alibi: l'alibi che questo sia il bilancio di Monti. La
litania delle leggi che hanno avuto un pesante influsso sulla
quantificazione delle nostre risorse l'abbiamo sentita per giorni e
giorni ed è stata ripetuta doverosamente dal Presidente Rosset, che
ha condotto - e lo ringrazio - a conclusione tutto un ciclo di
legislatura nella quale si è prestato con impegno e serietà al suo
ruolo, non solo di Presidente, ma anche di relatore del
bilancio.
Le manovre finanziarie del 2010-2011:
ora pro nobis
;
federalismo fiscale:
ora pro nobis
; manovra salva Italia
2012:
ora pro nobis
; disposizioni urgenti per la
concorrenza, decreto sviluppo, decreto semplificazioni:
orate
pro nobis
; decreto spending review 2012:
ora pro
nobis
... Abbiamo effettivamente davanti a noi un quadro
desolante, siamo atterriti di fronte a queste piallature continue
ed ingiustificate della nostra autonomia finanziaria, in parte
comprensibili e negoziate. Il federalismo fiscale è stato negoziato
e non le altre iniziative, come avrebbero dovuto essere nel quadro
dell'autonomia responsabile di cui siamo protagonisti. Ma se siamo
vittime, questo non esonera la parte politica che governa la
Regione dalle sue responsabilità. Siamo vittime di un mezzo
federalismo fiscale, mezzo perché applicato a qualcuno e non ad
altri; mezzo perché è stato accettato da alcune Regioni e non da
altre, ma soprattutto un federalismo fiscale al quale si sono
accompagnati imperizia ed imprudenza da parte del Governo regionale
che hanno segnato gli errori del Centro-Destra alla valdostana,
della fiducia accordata a Berlusconi e dei patti di Palazzo
Grazioli. Altro che Desenzano! Mi scusi, Assessore La Torre, lei
vuol fare il nostalgico di momenti nei quali c'era un robusto
autonomismo alpino; ma dove l'abbiamo visto, sui salotti di Palazzo
Grazioli questo sano autonomismo alpino oppure ci si è comportati
diversamente?
Non è con un manto di retorica o con un velo di lacrima che
possiamo nascondere quella che è stata una delle pagine
politicamente meno felici di questa nostra Regione. Se glielo dico,
visto che è della linea Desenzano, è perché questa dovrebbe aiutare
a fare un confronto con Trento e Bolzano. Il bilancio 2010 è stato
un punto di rifermento rispetto al quale noi abbiamo avuto una
caduta pesantissima. Questa caduta non si è registrata in quelle
Province autonome, che pure non sono andate a patti con il Governo
Berlusconi, e che hanno potuto iscrivere, anno dopo anno, delle
cifre cospicue in bilancio, in forza dell'accordo di Milano che ha
portato risultati significativamente diversi da quelli dell'accordo
negoziato da noi. Trento quest'anno avrà solo il 3 percento in meno
delle risorse ed in più andrà a recuperare anche, in forza della
sentenza n. 241 - di cui abbiamo parlato ieri -, delle ulteriori
risorse. Sono attivi, sono operanti dei tavoli di lavoro da parte
di queste Province autonome con il Governo; noi abbiamo invece la
sensazione che la Giunta sia più impegnata nelle feste
paesane...
Un aumento di responsabilità finanziaria era necessario ed è
positivo. Oggi noi abbiamo un bilancio che al 90 percento è dovuto
a compartecipazioni di ricchezza che produciamo sul nostro
territorio, ci siamo alleggeriti dal peso o dal vantaggio - direi -
di una finanza derivata dallo Stato. Questo ci rende sicuramente
soggetti più responsabili, ma abbiamo delle indubbie fragilità,
abbiamo nel bilancio 2013 accise sulla birra per quasi 120.000.000
di euro in un unico cespite che produrrà una quota pari ad un
decimo del bilancio regionale. Dobbiamo essere consapevoli di
questo, questa è una delle situazioni nelle quali un'eventuale
delocalizzazione potrebbe creare grossi scompensi e mettere
seriamente in difficoltà la Regione. Ma questo bilancio dai
presupposti in parte fragili è stato scritto ancora una volta da un
uomo solo, un uomo che ha nel suo cassetto il riordino delle
società controllate, che viene distribuito goccia a goccia, degli
enti locali su cui pende una spada di Damocle pesantissima, e
questi sono il secondo ed il terzo pilastro della politica
regionale valdostana, e non vorremmo che subissero effetti
devastanti, come hanno subito altri settori che si sono trovati in
questi anni a subire svolte politiche inattese, come il settore dei
cantieri idraulico-forestali attraverso le peripezie della
"salvaprecari" e della privatizzazione forzata.
Questo quadro passa anche il tosaerba della Giunta regionale,
non avendo proceduto - questa è la grave lacuna di operato di
questo Governo e, con lui, della maggioranza che ha le leve per
governare - a riordinare il sistema contributivo regionale, il
sistema che non è solo di assistenza alle persone, il welfare, ma è
il sistema di aiuto alle imprese, alle aziende, all'industria,
all'artigianato, agli alberghi, all'agricoltura, avendo pensato di
passare su un sistema stratificato, intricato ed in qualche caso
iniquo semplicemente un tagliaerba per togliere qualche punta.
Qualche punta che farà male in qualche caso, ma qualche punta che
poteva essere regolata con un lavoro più da giardiniere che usa
strumenti più delicati per curare il proprio giardino.
Qualche tratto su questi caratteri del bilancio regionale lo
dobbiamo ritrovare. Intanto il ritardo nell'affrontare il nodo dei
costi delle istituzioni, parlo delle istituzioni e non della
politica, che è una parte soltanto di questo costo, ma lei ha
dovuto -credo a malincuore - ieri sottolineare come addirittura il
2013 segnerà una lievitazione ulteriore di questo centro di spesa.
Qui siamo di fronte di nuovo ad un traccheggiamento, quello sulla
legge che avrebbe potuto, se adottata in tempo utile con le
proposte che sono venute dall'opposizione, già ridurre le spese sui
vitalizi, sui fondi ai Consigli, operazioni che sono ancora in
corso e che non le hanno consentito di dare questo bel segnale alla
comunità: di avere già fatto la nostra parte nel momento in cui
pianifichiamo le spese per l'anno prossimo.
Poi mi permetta...cosa c'entrano nel 2013 le spese referendarie?
Lei evoca un aumento di spesa istituzionale per consultazioni
referendarie...mi consta che non ce ne saranno nel 2013, è vietato
per legge, sono nel 2012 queste consultazioni e quindi dobbiamo
rimettere le lancette in orario. Qui abbiamo solo un aumento di
spesa che è dovuto ad un onere che ci portiamo dietro come
Consiglio regionale, come fine di legislatura, questo va
riconosciuto, ma soprattutto va riconosciuto che non si è saputo
ricondurre questa spesa entro termini diversi. Quella sobrietà e
trasparenza che sono invocate da tutti, perché non le si
tratteggiano, visti i ripetuti incontri con i nostri colleghi
svizzeri, prendendo un po' di esempio dall'altra parte dove i
parlamenti regionali funzionano con un decimo della spesa, un
decimo dei dipendenti che hanno da questa parte e - posso dire -
producono molto di più? Allora, senza andare a Desenzano, andiamo
magari in qualche cittadina elvetica a prendere esempio e troveremo
spunti molto interessanti perché non si tagli solo sulle parti
molli della spesa pubblica, ma anche su qualche parte un po' più
rigida.
Come sempre, da quattro anni il bilancio si accompagna alla
riproposizione di misure anticrisi per le quali sono state operate
delle scelte di semplificazione e di parziale decurtazione. Credo
che non si sia preso atto con precisione che, nell'ambito dei mutui
per i quali si prevede la sospensione della rata di restituzione
solo per il primo semestre, abbiamo un panorama molto
diversificato. Le abbiamo posto questa questione, non si è ritenuto
di fare diversamente da come si fa per tutto il resto: una
decisione lineare di nuovo anche qui, lineare con una linea
precisa, le elezioni! Perché fino alle elezioni nessuno mette mano
al portafoglio, ma la prima rata che arriva subito dopo, quella sì,
bisogna pagarla! Quindi l'ammorbidimento è un passare le colonne
d'Ercole, andare oltre e far pagare dopo quello che si dovrà far
pagare.
Noi siamo di diverso avviso e presenteremo questa mattina una
serie di emendamenti che vanno nella direzione di avere una
maggiore flessibilità dal punto di vista dei mutui, perché noi
abbiamo constatato, a seconda dei casi, che ci sono ambiti nei
quali la sospensione è stata fruita al 5 percento, ambiti nei quali
è stata fruita al 20 percento e altri nei quali è stata fruita al
99 o al 100 percento. Se così è, perché non intervenire in modo
differenziato, perché non far sì che là dove c'è bisogno, e anche
andando a vedere eventualmente caso per caso le aziende che hanno
maggiori sofferenze - sofferenze congiunturali, non strutturali -,
ed andando a definire una casistica diversa, cercare di non imporre
a loro (passata la festa delle elezioni) di doversi subito
rimettere con la testa sott'acqua? Se ripartirà nel 2013, malgrado
la crisi, la restituzione dei mutui, le imprese non troveranno
punti di riferimento robusti per ricerca ed innovazione per dare
slancio ad un rinnovamento strutturale della nostra industria e del
nostro artigianato.
Le categorie si sono lamentate, non è cosa nuova, ma si sono
lamentate specificamente sotto questo punto di vista, hanno chiesto
di rivedere il sistema degli incentivi. Qui non c'è traccia di
indicazione verso la
green economy
, che pure in tutte le
conferenze viene ribadita come punto di forza e di crescita della
svolta economica; qui abbiamo perso il treno nel corso di questa
legislatura nel fornire a chi aveva gli
atout
in mano la
possibilità di crescere proprio in questi anni. Ma soprattutto
abbiamo un fenomeno di svuotamento, che abbiamo dovuto registrare
anche nell'utilizzo dei fondi europei, dove lo spostamento avviene
costantemente e anche in forza di provvedimenti che sono in corso
di adozione, sottraendoli alle piccole e medie imprese e portandoli
su grandi operazioni regionali.
Qui si certifica - ma non è cosa nuova - il declino
dell'agricoltura valdostana e della sua zootecnia; la riduzione
ormai ad un terzo degli stanziamenti che c'erano nel 2010 è un
fenomeno assolutamente devastante, e noi continuiamo intanto a
creare e mantenere matriosche burocratiche, con buona pace dei
colleghi del PdL molto battaglieri, a parole, su questo terreno.
Quelli che dovrebbero essere strumenti per dare slancio - ci
riferiamo alla
Chambre,
tanto per non fare nomi - diventano
strutture dove la spesa corrente oggi è superiore alla spesa di
investimento, cioè spendono più soldi per mantenere le loro
strutture di quanto non investano per il loro proprio mandato.
Credo che ci sia da interrogarsi seriamente su questo: l'incidenza
dei costi di personale, di gestione delle strutture non può, in
queste leve di cui si attrezzano la Regione e le categorie,
diventare così elevata. Noi formuliamo delle proposte anche su
questo e ce n'è bisogno, perché abbiamo un commercio ed un turismo
senza bussola, a cui non vengono date le priorità. Ci è stato
giustamente sottolineato che la distribuzione dei contributi non
guarda in faccia alla qualità dell'investimento che viene fatto, si
possono riutilizzare, far circolare beni strumentali da azienda ad
azienda, ottenendo nuovamente finanziamenti, senza che ci sia un
reale rinnovamento. Si può investire nell'acquisire beni che non
hanno una reale utilità, mentre mancherà la benzina per dare uno
slancio reale...cambiare gli arredi in un bar o sostenere una
piccola azienda strategica nel settore ricettivo o commerciale fa
enormemente la differenza!
Noi abbiamo ancora leggi vecchie che sono figlie di un'epoca
nella quale ce n'era per tutti; voi, come Giunta...lei Assessore è
l'ultimo arrivato e porta sicuramente meno responsabilità degli
altri...ma voi avevate il dovere di invertire questa marcia e non
lo avete fatto! Così come create, da quanto leggiamo nel bilancio,
forte apprensione nel mondo della cooperazione, dimezzata nelle sue
risorse, per tacere naturalmente di altri capitoli che sono quasi
scomparsi dal bilancio regionale...di casinò non si parla più,
mentre era un tema abituale. È vero che ne abbiamo parlato più
volte in quest'aula nel corso della legislatura, ma non è più tema
del nostro bilancio...ormai le operazioni che lo riguardano passano
anch'esse fuori linea!
Il finanziamento che non diamo più agli alberghi privati lo si
dà attraverso altri soldi a quelli pubblici con i 50.000.000 che
sono passati di mano dalla CVA al casinò nella sovietizzazione
finanziata dalla Gazprom valdostana che è diventata ormai la CVA.
Un effetto pesante di scaricamento sugli enti locali lo avevamo già
registrato nel 2012, ne avevamo già fatto un punto molto dolente
della nostra realtà politica, ma la fetta si è allargata. Ma la
passività che hanno in questo momento gli enti locali di fronte
alla loro sorte ed alle decisioni che li riguardano ci allarma, è
una reazione ancora fiacca rispetto al peso delle decisioni che li
hanno riguardati e temiamo che queste decisioni proseguano in una
logica di commissariamento strisciante.
È stato intaccato purtroppo anche il welfare valdostano, questo
senza cercare consenso, ma procedendo a colpi di delibere non
negoziate e con un grave ritardo nella revisione della spesa
sanitaria. La si poteva e doveva ridurre, incidendo prima con
interventi mirati di contenimento e razionalizzazione. La macchina
è cresciuta, ha preso velocità e la frenata non si intravede
ancora; ma non deve essere una frenata brutale, non si deve tirare
il freno a mano, si deve cercare la velocità giusta ed il livello
di spesa adeguato sul quale ancora aspettiamo informazioni che ci
vengono costantemente annunciate di confronti e di termini di
paragone, sui quali non abbiamo ancora nessuna traccia.
Emblematica è la rideterminazione recente della misura dei
contributi per le persone non autosufficienti, temiamo che si apra
una stagione di forte tensione sociale per questo e per altri
fronti, perché stanno emergendo nuove forme di povertà, di
indigenza, di disagio, e non c'è segnale di riorganizzazione. Noi
ci proveremo, anche qui, con qualche modesta proposta, ma crediamo
che si debba trattare di uno sforzo collettivo molto più ampio.
Le politiche educative tengono anche per la sostanziale non
comprimibilità della spesa, ma ci sono dati preoccupanti: intanto
il calo del settore universitario, la curva discendente annunciata;
mentre Province autonome importanti chiedono ed ottengono
competenze e rafforzano il finanziamento, noi abbandoniamo il
campo! Noi compriamo la Ferrari del campus alla Testafochi, ma
lasceremo languire l'università come corpo vivo di ricerca e di
didattica. Dall'insegnamento alla teledidattica come è avvenuto a
Verrès, il prossimo passo forse è una università per
corrispondenza.
Colleghi e Presidente, si può procedere utilizzando il secondo
intervento? Grazie, cercherò di non utilizzare tutto il tempo, ma
preferirei portare a chiusura questo ragionamento e questa
valutazione. La nostra cultura doveva soffrire fatalmente di
compressioni, ma qui sono ultimi fuochi di primavera, si chiude un
ciclo che è stato per molti versi all'insegna dell'effimero, si
chiude un ciclo di mostre a go-go e di
restitution
, ma
soprattutto si va verso il sostanziale abbandono del fiore
all'occhiello di questo Assessorato negli ultimi anni, ossia
l'etnografia ed il settore delle lingue minoritarie. Non è un
assottigliamento quello che è pianificato nei prossimi anni, è uno
spegnimento, un
"après nous, le déluge"
.
Non è invece stata colta una grande opportunità che in questi
anni abbiamo sotto le mani e che dovrebbe essere sicuramente presa
in forte considerazione: parliamo del volontariato, che è una vera
opportunità di cambiamento e di innovazione nelle strategie in
campo sociale. Invece, come dicono le stesse associazioni che lo
rappresentano, c'è ridimensionamento nelle risorse disponibili e
chiusura verso possibili investimenti innovativi. Abbiamo
registrato un grido di allarme che testualmente suona come "siamo
di fronte ad un sostanziale schiacciamento dei corpi intermedi
della società civile, che spesso non sono nemmeno liberi di
esprimere le proprie opinioni senza entrare in una situazione di
conflitto con la pubblica amministrazione". La invitiamo a
riflettere, Assessore Lanièce, su questa considerazione che viene
da un settore rispetto al quale lei è implicato ed esposto...quali
sono le risposte alla fatica della famiglia, all'invecchiamento
della popolazione, alla malattia e alla non autosufficienza?
Il terzo settore ci indica una direzione: creare scuole di
cittadinanza per la formazione permanente e l'apprendimento dei
saperi civici (riprendiamo loro considerazioni molto recenti),
rafforzare la coscienza sociale, ambientale ed economica puntando
al riutilizzo ed al contrasto allo spreco dei beni, abiti, oggetti,
alimenti; riabilitare il ruolo sociale attraverso convenzioni e
mediante forte legittimazione delle associazioni a sostegno delle
persone in difficoltà, delle scelte che non devono essere
strumentalizzate dall'ente pubblico, ma piuttosto veicolo di
appartenenza alla comunità e salvaguardia dei beni comuni...in
altri termini, Assessore, non solo una ruota di scorta o
un'occasione per qualche evento pubblico.
C'è poi un aspetto che è stato totalmente sottovalutato, devo
dire che non ha fatto oggetto di particolari riflessioni anche in
commissione, ma leggendo con attenzione il bilancio in queste
settimane, ce ne siamo avveduti con grande preoccupazione, ed è la
questione della scopertura dei rischi. Di fronte ai rischi
idrogeologici, ai rischi da catastrofe, ai rischi d'incendio, ai
rischi economici che possono presentarsi, la Giunta ha dato, nella
proposta di bilancio che ci è sottoposta, un segnale di forte di
considerazione: "speriamo che non accada". Vi invito ad andarlo a
rivedere, colleghi, puntualmente, c'è una diminuzione
pericolosissima del livello di copertura per questi servizi e per
gli interventi a precauzione del territorio, idrogeologici, da
catastrofi; per i servizi antincendio c'è un livello grave di
sottovalutazione. Il fatto di dire si troveranno comunque i soldi
non è sufficiente, un bilancio deve essere in grado di affrontarli
con la dovuta tempestività e in qualche caso...adesso non ho tempo
di citarli, ma lo vedremo nell'esame del documento nel
dettaglio...questo potrà essere messo in luce.
Il capitolo trasporti è ormai definitivamente terreno di
politica rinunciataria con l'unica bandiera tenuta alta del
trasporto aereo e con l'ulteriore depressione del trasporto
pubblico ferroviario e su gomma. Non si può più parlare di un
settore di mobilità, ma solo di immobilità e dopo il faticoso
switch off delle televisioni lo switch off dei trasporti, che
porterà a non avere nemmeno più pendolari stanchi, ma a non avere
più del tutto pendolari! E intanto però si finanziarizza
ulteriormente la Regione, la quale cresce ulteriormente nelle sue
partecipazioni azionarie, mentre l'Assessore sottolinea con forza e
con orgoglio la riduzione dell'indebitamento. Abbiamo approfondito
anche questo aspetto perché ci sembrava un aspetto meritevole, ma
"meritevole" è un termine non esatto in questo caso, perché si è
fatto più per necessità che per virtù. L'Assessore dice: per
coerenza con le norme nazionali di finanza pubblica di questi due
anni che impongono il contenimento della spesa e
dell'indebitamento, ed è vero, è una cravatta che ci hanno messo
altri. È virtù, sì, ma è un po' virtù - non vorrei che suonasse
maschilista questa battuta - come quella della vergine racchia, che
non è stata particolarmente sollecitata a peccare. Invece
l'indebitamento cresce per gli altri canali, lo sa bene il
Presidente che deve pressare il suo braccio armato di Finaosta nel
reperire risorse per le grandi opere. È sparito il libro dei sogni
che abbiamo conosciuto, quello che aveva ancora nel cassetto dei
fondi globali risorse per progettare e per avere delle ambizioni,
ma non c'è purtroppo quel bilancio di volontà e di trasformazione
che il gruppo di ALPE avrebbe auspicato.
Noi avremmo agito secondo linee di intervento ben diverse,
partendo dalla revisione complessiva degli interventi sia diretti
che agevolati secondo criteri selettivi essenziali di sobrietà e
non secondo percentuali matematiche, come ha fatto la Giunta.
Sulle 120 leggi non è giunta nessuna proposta di
razionalizzazione, la macchina cresciuta confusamente in questi
anni non trova oggi una guida razionale. Saranno necessari non uno,
ma diversi cicli di revisione della spesa pubblica, è lavoro che
sarà consegnato alla prossima legislatura e che noi avremmo
anticipato, a costo anche di fare tutti insieme un sacrificio
elettorale che si poteva fare, ma la linea di marcia doveva essere
chiara: riorganizzare la macchina regionale che oggi non ha avuto
nessun cambiamento sostanziale, riordinare ed accorpare società del
settore pubblico, non a piccoli pezzi, ma con un disegno organico e
chiaro, con verifica anche di interesse di eventuali
privatizzazioni, creazione di centri di servizi condivisi per
gestire funzioni di staff delle società; verifica dei bacini di
utenza serviti dai livelli di servizio erogati...anche qui, non si
può tagliare quantitativamente e non sapere fino a dove arriva il
servizio e con quale efficienza, riorganizzarli questi servizi
coinvolgendo di più privati, cooperazione, volontariato nella loro
gestione, in un contesto di responsabilizzazione collettiva
attraverso un utilizzo più oculato ed allargato dello strumento del
voucher, verifica dei livelli di concorso alla spesa da parte dei
cittadini...abbiamo delle sperequazioni enormi nel settore
educativo come nel settore sanitario fra quanto viene chiesto agli
uni e agli altri secondo le diverse situazioni...progetti, infine,
per favorire la nascita di una nuova imprenditorialità giovanile,
cosa di cui si sente particolarmente la mancanza e che potrebbe e
dovrebbe essere attuata spegnendo le luci su alcune opere
pubbliche, avanti quelle urgenti, ma ricalibrate nel tempo quelle
che tali non sono, e anche qui giungerà una piccola, ma emblematica
proposta di congelamento di qualcosa. Fondo di investimento quindi
regionale per generare sviluppo economico, supplendo attraverso
fondi che devono venire dalle controllate regionali per sostenere
oggi l'economia privata nella nostra Regione...dalle controllate
non devono più venire solo soldi per opere ed investimenti
pubblici. Questa è la legge finanziaria che avremmo immaginato, non
quella purtroppo poverissima di idee che ci è stata consegnata, che
congela situazioni anomale e un po' squilibrate che riguardano
alcune figure particolari, fiduciarie, di contorno alla politica
regionale, di mantenimento di interventi sbagliati come quello del
polo fieristico; una finanziaria che non taglia i megastipendi dei
manager pubblici, che continua a consentire cumuli di incarichi,
che non introduce criteri di gratuità delle funzioni di
rappresentanza categoriale ed istituzionale generalizzate.
Assessore La Torre, lei ieri richiamava un
together
...noi
le portiamo, insieme, come lei vuole, come vuole il Presidente
Obama, qualche piccola riflessione, non le suoni di pura critica
anche se il nostro punto di vista lo è, ma vuole essere un punto di
vista costruttivo. Crediamo però che lei, nel repertorio delle
citazioni del Presidente Obama, non abbia potuto utilizzare una
freccia recente che è quella de "il meglio deve ancora venire",
perché purtroppo, sulla base di questo bilancio, non crediamo che
sarà quello che ci aspetta. Grazie.
Si dà atto che dalle ore 9,10 assume la presidenza il
Vicepresidente André Lanièce.
Presidente
- Ricordo ai colleghi che entro le 10,30 ci
deve essere il deposito degli emendamenti ed entro mezzogiorno il
deposito di un elenco da parte di ogni gruppo degli approfondimenti
sulle unità previsionali di base, indicando il numero di pagina e
sugli eventuali dettagli di spesa.
La parola al Consigliere Praduroux.
Praduroux (UV)
- Grazie Presidente.
Il bilancio che stiamo esaminando è l'ultimo di questa
legislatura. È un documento contabile che contribuisce, insieme a
quelli degli anni passati, a condurre a compimento gli impegni
presi dalla maggioranza per il quinquennio che si avvia a
conclusione. Un percorso che negli ultimi tempi si è via via
complicato e che possiamo certamente definire "ad ostacoli" a causa
dei provvedimenti introdotti a livello nazionale per la riduzione
della spesa e per contrastare l'aumento del debito pubblico. Da un
lato, il perdurare della crisi economica e della negativa
congiuntura; dall'altro lato, le cosiddette "manovre" con tagli
alle risorse, revisione e contenimento di costi e spesa pubblica,
che sono stati introdotti in corso d'opera a livello nazionale.
L'accavallarsi di queste manovre finanziarie ha finito per creare
difficoltà, andando anche a generare nel paese Italia un clima di
incertezza diffusa sugli sbocchi futuri, rispetto ad una crisi che
non lascia per ora intravedere spiragli.
La risposta a livello regionale è rafforzata dalle scelte
operate all'interno del bilancio di previsione anche grazie ad una
impostazione improntata alla coerenza con la necessità di un
doveroso rigore economico finanziario. Il risultato non è quello di
un taglio indiscriminato, ma di un bilancio che interviene in modo
equilibrato, ad esempio continuando l'attuazione di misure
anticrisi già sperimentate nelle precedenti edizioni, andando così
a sostenere anziché a deprimere il sistema Valle d'Aosta. Di fronte
al perdurare della crisi e alla contrazione delle risorse, dobbiamo
essere realisti e responsabili nel sostenere le scelte non sempre
facili, ma doverose, per preparare il campo alla ripresa che non
mancherà di arrivare, speriamo presto.
Va detto inoltre che le scelte operate dal Governo regionale
tendono a contenere gli effetti, le problematiche tipiche di una
situazione di crisi e sostengono invece le esigenze prioritarie
della nostra comunità valdostana in settori come la sanità, la
tutela delle persone in difficoltà e la politica per l'occupazione
attraverso l'istruzione e la formazione in particolare dei
giovani.
Mi avvio alla conclusione del mio breve intervento, ma prima
ritengo necessario introdurre un altro elemento di riflessione, non
possiamo nasconderci che nulla sarà come prima e che è necessario
un approccio al futuro con un'ottica diversa da quella del passato,
per poter mettere a fuoco gli orizzonti futuri.
È necessario da parte di tutti un ritrovato senso di
responsabilità, di sobrietà e di parsimonia, un'esigenza che
coinvolge l'intera società civile valdostana, ma che richiede il
nostro massimo impegno in quanto amministratori regionali, per
essere interpreti coerenti e credibili, mettendo le nostre migliori
energie al servizio della comunità valdostana. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
L'Europa è ormai da molto tempo in balia di una gravissima crisi
economica, che rischia di minare i suoi fondamenti. Questa
gravissima crisi ha naturalmente creato gravi ripercussioni anche
nel nostro paese. La stessa politica italiana è stata messa in
ginocchio da questo "tsunami economico", tant'è che ha lasciato il
posto ad una tecnocrazia. Tale Governo di tecnici ha operato non
certo con bisturi da microchirurgia, ma con l'accetta, i risultati
sono sotto gli occhi di tutti; non dimentichiamoci però quale
Governo politico ha lasciato il posto al professor Monti!
Anche la nostra Regione non è immune da scelte sconsiderate e
pianificate, ritoccando indici e numeri senza però considerare le
persone destinatarie di tali sacrifici. In questo particolare
periodo storico la dignità delle persone è messa in gioco ed è
fortemente a rischio, anche la nostra Regione sta facendo i conti
con la crisi e le scelte politiche messe in atto dall'attuale
Governo. Per uscire da tale recessione dobbiamo puntare sulla
valorizzazione della nostra specificità regionale; siamo oggi qui
riuniti per discutere il bilancio regionale di fine anno e di fine
legislatura, oggi vi è la resa dei conti in tutti i sensi. Dobbiamo
comprendere qual è la salute delle casse della nostra Regione e
capire se si è operato nella maniera più opportuna.
Quello appena trascorso è stato un altro anno molto difficile
per tutto il popolo valdostano e per l'intera economia regionale.
La situazione di crisi nella nostra Regione è gravissima e ancora
non si vede all'orizzonte una via d'uscita o segnali
economico-produttivi che possano far pensare ad un'inversione di
tendenza o ad una uscita dalla fase più acuta di recessione. I
pensionati e le famiglie sono diventate più vulnerabili ed i
giovani sembrano non avere una prospettiva futura che li possa
rassicurare. Le imprese hanno difficoltà di accesso al credito ed a
mantenere i propri dipendenti; questi ultimi si trovano ad essere
fortemente esposti all'incertezza ed all'incubo di ritrovarsi senza
un'occupazione con tutte le ricadute personali e sociali che questo
comporta.
Negli ultimi 12 mesi l'economia regionale ha subito colpi
durissimi, specie in un settore già drammaticamente in crisi come
quello industriale; abbiamo assistito all'annuncio della chiusura
della Olivetti I-Jet di Arnad ed abbiamo rischiato di vedere chiusa
definitivamente la Verrès S.p.A.. Solo l'ostinazione dei
lavoratori, a cui è seguito lo sforzo congiunto dei sindacati,
degli amministratori e delle parti sociali, ha permesso un parziale
salvataggio dell'azienda. Non dimentichiamoci però anche di tutto
il resto del comparto industriale, molte fabbriche hanno già chiuso
i battenti seminando ovunque disoccupazione. Anche in edilizia la
situazione si presenta con molte similitudini: domanda in
fortissima flessione, seguita dalla perdita di molti posti di
lavoro. Anche nel settore agricolo la crisi ha dettato legge:
ingenti tagli, ma non compensati da appropriate politiche di
risanamento.
È innegabile che questa riduzione di risorse conseguente
all'applicazione delle varie manovre economiche che si sono
succedute dal 2010, non ultima la spending review, decisa dal
Governo centrale, si fanno sentire come un macigno. Sfortunatamente
tali manovre correttive incideranno ancora per molto tempo e su
tutti i settori della vita sociale della nostra Regione con la
comparsa di tante nuove povertà. Non possiamo esimerci dal valutare
che l'Amministrazione regionale non è riuscita a trovare misure
strutturali efficaci per far ripartire l'economia locale, e
favorire così le condizioni per creare nuovi posti di lavoro,
lavoro che per il Partito Democratico è proprio l'emergenza
capitale in Valle d'Aosta. Occorre uno sforzo straordinario dalla
Regione per salvaguardare i posti di lavoro attuali e per proporre
un piano di investimenti atti a creare una reale crescita ed un
reale sviluppo.
Uno dei dati più preoccupanti della crisi economica è
rappresentato dalla forte disoccupazione, in particolare di quella
giovanile. Anche in Valle d'Aosta oltre il 25 percento dei giovani
fra i 16 e i 24 anni non riesce a trovare lavoro. Sono molti anche
coloro che, pur trovandolo, devono accettare un impiego precario o
saltuario, e spesso senza reali prospettive di stabilizzazione.
Sappiamo bene cosa significa non poter immaginare di fare progetti,
quei progetti di vita che sono essenziali per poter pianificare il
proprio futuro. Non è una situazione che possiamo accettare senza
provare ad invertire la rotta.
Si chiede alla Giunta di mettere in campo un piano straordinario
di investimenti per favorire l'occupazione. Noi chiediamo politiche
del lavoro che siano realmente efficaci anche attraverso la
formazione e l'apprendistato, su queste scelte ci giochiamo il
futuro della nostra Regione. Il lavoro è alla base dell'economia e
della stessa società, l'Italia è una repubblica democratica fondata
sul lavoro, articolo 1 della Costituzione, non a caso il primo,
quindi il lavoro deve essere un diritto e non una concessione.
L'attuale Amministrazione regionale prevede, a bilancio,
drastici tagli agli investimenti per il settore industriale, come
annunciato in sede di audizione dai rappresentati di Confindustria:
questa è la rotta che la Giunta intraprende, e non mi pare vada
nella direzione dell'occupazione. Gravissima è anche la scelta di
tagliare dell'85 percento gli interventi per l'innovazione e la
ricerca, la Regione investe in questo campo meno dello 0,2 percento
del bilancio, una cifra ben lontana dagli obiettivi europei del 3
percento fissati a Lisbona. Senza nuovi investimenti e senza
ricerca il comparto produttivo è destinato all'immobilità ed alla
conseguente scomparsa del mercato, sempre più a misura di chi si
rinnova fronteggiando le nuove richieste. L'immobilità ha come
altra conseguenza la scomparsa di centinaia - se non di migliaia -
di posti di lavoro, con pesanti ricadute economiche e sociali per
l'intera Regione. I tagli necessari a contenere la spesa pubblica
non possono pesare sulle spalle delle fasce più deboli, una
redistribuzione del carico fiscale è d'obbligo; in questo senso
facciamo nostro l'appello delle organizzazioni sindacali alla
nostra Regione, affinché i sacrifici imposti dal Governo Monti non
intacchino ulteriormente capitoli di spesa essenziali come
l'istruzione, il welfare e la sanità.
Vorrei ora soffermarmi su un settore economico che ritengo
nevralgico per la nostra Regione, ossia quello agricolo. I tagli in
questo settore portano ad una riduzione delle risorse già esigue,
riteniamo che dovevano essere evitate; potrebbero segnare l'inizio
di una profonda crisi economica senza ritorno, in un settore che
già non gode di buona salute e che in una Regione alpina come la
Valle d'Aosta da sempre ne è uno dei suoi motori trainanti.
Restando in ambito agricolo, vanno evidenziate le problematiche
relative al settore occupazionale forestale, che dopo
l'esternalizzazione del servizio ha visto una drastica riduzione
dei lavoratori forestali. Il piano proposto dall'Amministrazione ha
dato risposte inadeguate a questi lavoratori, creando molta
incertezza, disoccupazione e disperazione, mettendo in crisi la
stabilità di moltissime famiglie valdostane. Auspichiamo per il
2013 una più efficace e sostenibile gestione della problematica dei
forestali da parte del Governo regionale. Il compito del politico è
soprattutto quello di individuare le possibilità di crescita e
incentivarle, dare certezza e dare risposte ai cittadini che ci
hanno delegato a tale ruolo. È controproducente tagliare le
risorse, specie in un settore come quello agricolo, semplicemente
per far quadrare i conti. Le ricadute negative possono ingigantirsi
e compromettere con reazioni a catena gravemente tutta un'economia
regionale.
Altra nostra grande preoccupazione: la sanità. I tagli imposti
da Roma in tale ambito e la diminuzione delle entrate hanno portato
il Governo regionale a diminuire i fondi destinati ai servizi
essenziali, quali quello per la non autosufficienza e per le
politiche familiari, nonostante la domanda da parte dei cittadini
sia in costante aumento. Non è possibile tagliare
indiscriminatamente i finanziamenti all'USL ed in genere ai servizi
socio-sanitari. Occorre ricominciare a riformare modi e metodi di
organizzazione, obbligando di più le strutture a collaborare e
programmare.
Riteniamo opportuna una più approfondita analisi degli eventuali
sprechi, quali quelli legati a spese legali, a consulenze esterne;
occorrerebbe ridurre drasticamente il numero delle consulenze e
degli incarichi in tutta la pubblica amministrazione, in
particolare nell'USL, dove il numero dei consulenti è esorbitante e
dove già con queste riduzioni si potrebbero risparmiare non
indifferenti risorse sul bilancio della sanità del 2013. È
necessaria inoltre una maggiore concentrazione delle risorse su
pochi ma qualificanti interventi strategici che evitano la
duplicazione degli interventi, e promuovere una revisione degli
incarichi finalizzata ad un miglioramento dei servizi e ad un
risparmio delle risorse. Risulta necessario alleggerire la macchina
organizzativa della sanità, una riduzione di dipartimenti e di
strutture complesse porterebbe ad una contrazione significativa di
spesa, il tutto prima di procedere alla riduzione del 10 percento
delle risorse destinate a tali fondi. Così facendo, si creerebbero
risorse utilizzabili che consentirebbero di garantire anche in
futuro i servizi e le prestazioni ad oggi in essere. Richiediamo
all'attuale Amministrazione regionale una maggiore attenzione sul
problema dei lavoratori precari nella sanità, risparmiare non
significa tagliare posti di lavoro, ma - come menzionato - può
significare gestire più proficuamente quanto già a disposizione,
investendo i soldi in una riqualificazione e stabilizzazione del
personale precario.
E che dire dell'istruzione? Questo è il volano essenziale per lo
sviluppo e la crescita del singolo e di conseguenza del paese; uno
degli indici in cui si valuta lo sviluppo di un paese
industrializzato è quello dell'alfabetizzazione. Prendiamo atto che
alcune razionalizzazioni sono state effettuate, ma auspichiamo che
si ponga maggiore attenzione sulla destinazione delle risorse
necessarie al miglioramento ed al potenziamento del nostro sistema
scolastico. Da non sottovalutare una proficua sinergia con i
Comuni, nonostante anch'essi siano stati colpiti da drastiche
riduzioni di risorse, al fine di garantire il mantenimento dei
servizi scolastici di sostegno alla persona. Insegnanti e personale
educativo in numero adeguato sono essenziali al fine di garantire
il diritto all'istruzione ed un'adeguata formazione professionale e
personale.
La politica deve cercare di razionalizzare al meglio le poche
risorse a disposizione, investimenti ingenti e inutili specialmente
in un periodo storico come questo devono farci riflettere sul fatto
che opere faraoniche non sono ciò che ci serve. La nostra Regione è
un luogo di montagna e di confine, ha delle chiare specificità
socio-culturali oltre che economiche, che poco si prestano ad
essere inserite in politiche sconsiderate. L'imperativo è di
portare a termine le grandi opere in atto e considerare per il
futuro di proporre azioni giustamente dimensionate e compatibili
con una realtà di montagna qual è la Valle d'Aosta.
Altro punto dolente sono i trasporti. Come possiamo pensare di
fare qualsiasi tipo di progetto in Valle, se le vie di accesso ad
essa risultano essere molto carenti ed inefficienti? Come si può
progettare un futuro turistico ed economico promettente se la Valle
d'Aosta non ha una rete di collegamenti idonei a sopperire alle
proprie necessità? I trasporti devono essere efficienti, puntuali,
generando vantaggi e benefici per il cittadino e non essere un
handicap. Siamo quotidianamente isolati sia dal resto d'Italia sia
dal resto d'Europa, la nostra ferrovia si può definire un viaggio
verso l'ignoto. I tempi di percorrenza della linea ferroviaria
Aosta/Torino sono infiniti, chiunque decida coraggiosamente di
mettersi sul treno - naturalmente per necessità, nessuno si
sognerebbe di farlo per qualsiasi altro motivo! - non sa mai cosa
lo attende, quando e se arriverà. Siamo nel 2012, crisi o non
crisi, non è ammissibile proporre una cosa del genere e definirla
"un servizio per il cittadino". Anche solo l'accesso ai binari,
come più volte dal PD evidenziato in sede di Consiglio, è
inaccessibile per i portatori di handicap. Inoltre durante i
periodi di pioggia bisogna munirsi di stivali di gomma per
affrontare il sottopasso. Non dimentichiamo la nostra cara
autostrada in perenne rifacimento...in questi anni abbiamo avuto
dei rincari autostradali a dir poco esagerati, abbiamo l'autostrada
più cara d'Italia! Com'è possibile aver apportato tagli ai fondi
per il rilancio dell'aeroporto, viste le ingenti somme stanziate
riducendo così i voli? Ciò significa ripensare negativamente alle
scelte fatte e soprattutto la penalizzazione del turismo che ne
deriverà. Anche all'interno della città la situazione non è delle
più rosee: traffico spesso congestionato e linee di autobus che non
consentono una costante e piena mobilità del cittadino in Aosta e
nei paesi limitrofi, oltre che nel resto dei comuni regionali.
Che dire del turismo, tassello importante per la nostra economia
e per il nostro rilancio nazionale oltre che europeo? Non sembra
decollare, speriamo però che non prenda il treno... La Valle
d'Aosta va opportunamente rilanciata, abbiamo un patrimonio
culturale naturale invidiabile, ma ancora non degnamente
valorizzato. Dobbiamo essere competitivi in tutte le stagioni, non
solo nel periodo invernale, siamo una Regione che può offrire molto
al turista che voglia sciare, visitare siti archeologici, camminare
immerso nella natura, le nostre montagne sono le più alte d'Europa,
oppure viaggiare da un castello all'altro e soffermarsi a gustare i
molti prodotti di qualità che siamo in grado di produrre. Non ci
manca proprio nulla...ma allora perché il turismo valdostano non
sembra godere di buona salute? La risposta è che servono politiche
adatte al problema, che sappiano coinvolgere tutte le parti, che
concorrano ad offrire un prodotto accattivante al turista con una
prospettiva di lunga durata. Bisogna creare un sogno vacanze per
tutte le stagioni e per tutte le tasche, un turismo che deve
rivolgersi con particolare interesse alle famiglie, ai giovani,
agli anziani, alle scolaresche ed ai diversamente abili. Occorre
una maggiore autonomia della struttura creata per la gestione del
comparto e soprattutto un maggiore raccordo con il territorio, per
recuperare senso di appartenenza, energie, idee e produrre
pacchetti e proposte di marketing a medio raggio. Occorre inoltre
investire con progetti chiari e seri a lunga durata, non con azioni
improvvise e continui cambi di direzione.
Il primo provvedimento che doveva portare ad una svolta epocale
nell'organizzazione turistica locale con lo scioglimento delle AIAT
e la nascita dell'Ufficio del turismo, scelta che si era
programmata anche per l'esigenza di risparmio di risorse, si è
rivelata una scelta disastrosa, perché se prima la Regione erogava
alle AIAT circa 3.000.000 di euro all'anno, oggi all'ufficio unico
ne eroga 4. Un altro passaggio ancora più negativo è che sono
scomparse del tutto le sensibilità turistiche sul territorio.
Pensiamo inoltre che il comparto alberghiero vada sostenuto con
iniziative più durature come l'adozione di provvedimenti che
alleggeriscano il peso fiscale, la riduzione dell'IVA, affinché
possano essere competitivi con i mercati concorrenti e sostenuti
nelle riconversioni mirate delle strutture, per adattarle alle
nuove esigenze. Risparmiare si può, evitando anche grandi
investimenti per iniziative di impatto locale, ma che lasciano
molto a desiderare sul ritorno complessivo.
La politica ha il compito e il dovere di ascoltare e tradurre la
volontà dei cittadini, gli stessi che ci hanno permesso di essere
oggi in quest'aula, e riappropriarsi del proprio ruolo e delle
proprie responsabilità, traducendo il malcontento in azioni che
sappiano rispondere realmente al loro disagio. Deve rimettersi al
servizio del cittadino, dando risposte concrete e ridandogli
dignità, quella dignità che purtroppo spesso è messa in scacco
dalle difficoltà che ogni giorno bisogna affrontare per dare da
mangiare ai propri figli. La politica deve ridare al cittadino la
speranza e la fiducia nelle istituzioni e, come ha detto il
Presidente Giorgio Napolitano, la politica deve avere il coraggio
di cambiare, con scelte nuove, rafforzando le prospettive di
ripresa economica e dell'occupazione necessarie per superare questa
situazione così difficile, riacquistando quella credibilità che
oggi i cittadini hanno perso. Ritengo che questa sia la vera sfida
per il futuro. Grazie.
Si dà atto che dalle ore 10,01 assume la presidenza il
Vicepresidente Chatrian.
Président -
La parole au Conseiller Salzone.
Salzone (SA-UdC-VdA)
- Grazie Presidente.
Cercheremo con questo nostro intervento di elaborare un
documento che consenta di aprire il dibattito anche per il welfare
della nostra Regione, che dovrà affrontare i prossimi anni nelle
difficoltà guardando al passato in maniera diversa. Naturalmente lo
faremo senza sottacere alcune evidenti storture della nostra
società fortemente in crisi, sia sotto il profilo morale che
politico.
Oggi, cosa dobbiamo dire? Oggi abbiamo all'esame dell'Assemblea
tre provvedimenti contabili che rappresentano la vita
amministrativa della nostra Regione per il triennio 2013-2015, che
come vedremo ci obbligherà a ripensare in modo diverso il nostro
futuro. Con i prossimi bilanci dovremo probabilmente raschiare il
barile fino in fondo, per poi costruire in maniera diversa e
secondo le priorità più opportune i nostri documenti contabili. Per
quanto riguarda la situazione attuale abbiamo ben poco da fare, il
sistema che abbiamo progettato è cambiato, oggi non siamo più nelle
condizioni di confermare i documenti così come li abbiamo sempre
concepiti. Con il Governo Monti le riduzioni ed i tagli sono
imposti, quindi non abbiamo più molta competenza nelle scelte.
L'iter cronologico degli interventi che determinano l'attuale
bilancio è sostanzialmente caratterizzato dalle manovre che si sono
succedute dal 2010 in avanti, la manovra estiva del 2010 con il
disegno di legge n. 78, il federalismo fiscale, la manovra
salva-Italia, la spending review del 2012, tutte partite che hanno
portato riduzioni nel bilancio del 2011 del 9 percento e nel 2012
del 21,4 percento con 361 milioni di euro come riduzione.
Come si può capire, tutto ha un unico comune denominatore: i
tagli. Il processo di revisione della spesa attuato dal Governo
Monti ha destabilizzato la capacità delle Regioni introducendo
parametri poco condivisibili, ma che dobbiamo applicare. La
conseguenza è che oggi abbiamo un bilancio imposto, che limita
fortemente la competenza discrezionale, tanto che nel 2013
registriamo una riduzione del 36 percento rispetto al 2011; il
fatto positivo è che riusciamo ancora una volta a mantenere quasi
tutto il pacchetto anticrisi. L'impatto negativo più importante è
la spending review, che ci obbliga al congelamento di più di
30.000.000 di euro; il rischio di non riuscire a dare più alcuni
servizi per ora non c'è, ma le preoccupazioni sono tante. La
riduzione sui trasferimenti alla finanza locale di 13.000.000 di
euro mette in apprensione, ma non allarma ancora; anche i
trasferimenti senza vincolo di destinazione scendono di quasi
15.000.000, mentre i fondi FOSPI sono praticamente dimezzati.
In questa crisi non si può nascondere quanto sia difficile la
situazione occupazionale nella nostra regione; il 20 percento dei
giovani fra i 24 ed i 35 anni sono senza lavoro e le prospettive
sono preoccupanti. Le imprese valdostane risentono delle difficoltà
contingenti, anche se qualche intervento regionale tramite
Finaosta, come quello della sospensione della rata dei mutui, ha
dato qualche boccata di ossigeno. A soffrire di più sono le aziende
piccole e piccolissime, in particolare quelle metalmeccaniche ed
artigianali, una galassia di circa 300 imprese sotto i 15
dipendenti, in tutto 3.000 lavoratori il cui unico riparo è
rappresentato dalla cassa integrazione in deroga, strumento
introdotto dalla Regione nel 2011 proprio per tutelare le piccole
imprese. Lo scenario poi si innesta nelle problematiche di aziende
note come la Verrès S.p.A., la Olivetti I-Jet per le quali la
situazione rimane comunque nebulosa. In questo contesto le
difficoltà di alcuni enti locali paiono complesse, infatti la
predisposizione di bilanci di previsione in mancanza di certezze
rispetto alle possibili modificazioni dell'IMU e dal patto di
stabilità lasciano ancora dei dubbi, senza contare che questa
situazione finanziaria così pesante potrebbe generare gravi
sofferenze di programmazione, per cui i Comuni potrebbero essere
costretti ad agire sulla leva fiscale.
Rimane aperto il tavolo della riforma che ridurrà gli organi
politici e porterà l'aggregazione dei Comuni, il confronto con i
Sindaci continua, anche perché accorpare Comuni, servizi e modalità
non pare la cosa più semplice. Ogni Comune conserverà le funzioni
essenziali, per il resto vi saranno delle aggregazioni che si
andranno a costituire volontariamente. D'altronde stiamo cercando
di operare in modo autonomo, anche se non si può prescindere dalla
legge nazionale che, in questo caso, ci consente una deroga, in
quanto nel resto del paese i Comuni al di sotto dei 1.000 abitanti
sono già spariti, mentre per quanto ci riguarda ai nostri Comuni
rimangono tutte le funzioni essenziali. La scure si abbatte in
tutti i settori; stabilito che tutti siamo ben consci di dover
contribuire al risanamento dei conti pubblici, pare sempre più
difficile prevedere con puntualità interventi a sostegno di alcune
aree di sviluppo piuttosto che di settori in cui è opportuno
ridimensionare la spesa.
Oggi bisogna fare i conti con la realtà, una realtà cruda che
non dà segnali confortanti, almeno per il prossimo futuro. I dati
sostengono che abbiamo vissuto quasi tutti al di sopra delle nostre
possibilità. Il famoso 15 settembre 2008, data che ricordiamo per
il fallimento della Lehman Brothers, una delle banche più
importanti d'America, ci ha fatto capire quanto grave fosse la
crisi e quali risvolti avrebbe avuto l'economia mondiale. Le prime
ripercussioni le abbiamo avute in Europa, che non ha saputo darsi
una fisionomia politica che aveva annunciato e che non ha mai
realizzato, dove i paesi più deboli, o meglio i paesi che non hanno
provveduto per tempo a riformarsi, pagano oggi un prezzo
traumatico, e fra questi c'è l'Italia; una Italia con un debito
pubblico da far accapponare la pelle - almeno così ci hanno sempre
detto gli analisti -, ma se andiamo a fondo del problema ci
rendiamo conto che non è tutto come ci hanno fatto vedere
finora.
Provando ad analizzare meglio i dati, vedremo che il nostro
Paese in effetti mantiene un debito pubblico altissimo, infatti nel
2013 raggiungerà la cifra di 1.988 miliardi di euro, ma anche il
debito francese sarà di 1.946 miliardi, quello inglese sarà di
1.900 miliardi e quello tedesco sarà di 2.082 miliardi di euro...e
qualcosa vorrà pur dire! L'Italia non è più la pecora nera, ma dove
sta l'anomalia che ci relega fra i paesi più in difficoltà? Sta nel
fatto che nel 2013 pagheremo 91 miliardi di euro di interessi di
debito, ben 36 in più della Francia, 21 in più della Gran Bretagna,
27 in più della Germania. Questo avviene perché l'Italia paga
interessi svantaggiosi. Il nostro Paese è l'unico ad avere due
crisi: quella economica, come quasi tutti gli altri, e quella
politica, che in alcuni casi è anche peggio della prima, perché ci
fa perdere in credibilità e condiziona pesantemente i mercati. Da
qui il ragionamento di prima, perché nel momento in cui la politica
ha abdicato si è creato un vortice negativo nel mondo della finanza
che ha fatto precipitare la nostra credibilità, accentuando sempre
più la differenza fra i rendimenti tedeschi, i Bund, ed i BPT
italiani. L'Italia è immersa in una difficile condizione politica,
prigioniera di una profonda e rissosa contrapposizione dei partiti,
ha delegato al Governo dei tecnici la gestione della crisi. I
tecnici hanno accentrato fortemente le scelte di Governo ed hanno
risposto alla grave situazione in cui versa il Paese, imponendo
alle Regioni ed ai Comuni limiti di sovranità e di scelta con
iniziative legislative e tagli ai trasferimenti che hanno
condizionato gli atti di programmazione e di bilancio nel
territorio.
La domanda quindi è: come risanare in questo contesto il nostro
Paese? Tutto nasce da tre grandi problemi: il debito dello Stato di
cui abbiamo già detto, il rallentamento della crescita economica e
la credibilità del Governo. Senza avventurarsi in voli pindarici,
le ricette per uscire da questa situazione secondo molti analisti
ci sono: tagliare le spese, stimolare la crescita diminuendo le
tasse, favorire le liberalizzazioni, incentivare la ricerca,
incrementare la lotta all'evasione fiscale che quest'anno ammonta a
260 miliardi di euro - ma su questo tornerò dopo - e naturalmente
risanare i conti pubblici intervenendo massicciamente sui costi
della politica. Per fare questo ci vuole una presa di coscienza
collettiva nella consapevolezza che il mondo è cambiato e che le
cose che si potevano fare prima, oggi non è più possibile fare.
I primi a dover dare l'esempio siamo noi che facciamo politica
e, a tale proposito, crediamo di poter dire che stiamo facendo la
nostra parte, fra breve si vedranno i dati nella loro completezza.
I nostri partiti devono dimostrare di voler cambiare con azioni
concrete, come ad esempio fare una puntuale selezione nelle proprie
liste, perché chi vuole candidarsi per essere eletto deve avere le
caratteristiche idonee a svolgere il proprio ruolo con competenza
ed indiscussa onestà. Ma il rigore non può essere chiesto solo al
mondo della politica, deve valere anche per la società civile, per
tutti; se prima non facevamo caso a chi per un servizio non ci
rilasciava la ricevuta, oggi dobbiamo pretenderla, se prima i
disoccupati ed i giovani potevano rinunciare ai "lavori
allettanti", oggi bisogna tornare al vecchio concetto di sancire la
dignità di qualunque lavoro, oggi bisogna incentivare i giovani a
dedicarsi ai nuovi settori dell'innovazione, senza dimenticare che
l'agricoltura può essere una scommessa per il futuro. Se in passato
abbiamo educato i nostri figli a fissare l'obiettivo di un posto di
lavoro in Regione o al Casinò, oggi non sarà più possibile.
Il nostro ruolo è ancora importante, lo è il ruolo della
politica, di quella più nobile, se vogliamo recuperare quella
credibilità perduta che pochi oggi sono disponibili a riconoscerci.
Pensiamo a quanto sarebbe importante il ruolo dei media, dove
esistono professionalità di indiscussa qualità, ma non è sempre
così; senza ledere la suscettibilità di nessuno, ci piacerebbe
immaginare un giornalismo più neutrale, capace di fare una cronaca
politica imparziale. Lo diciamo per sottolineare che, chi scrive, è
in possesso di un grande potere di indirizzo per chi legge, quindi
ha una grande responsabilità che, se non è abbinata ad una profonda
onestà intellettuale, procura danni irreversibili...penso alla
collettività, ma anche alle singole persone.
Nel fotografare uno spezzone negativo del nostro Paese, parlando
anche di cose più importanti o tragiche - se vogliamo - di questo
Paese, cosa possiamo dire di quei dottori di Modena che in combutta
con le aziende farmaceutiche usano le persone sane come cavie per
esperimenti fasulli, avendo come unico obiettivo il vile denaro con
un giro di tangenti da vergogna e...ascoltando le intercettazioni
telefoniche c'è da rabbrividire! Ma questo è anche un Paese dove la
giustizia lascia uscire per decorrenza dei termini otto fra i
peggiori camorristi in circolazione...ciò che più addolora è
pensare agli sforzi che sono stati fatti dalle forze dell'ordine
per catturarli! E poi - consentitemelo - è anche il Paese dei
"Fiorito", ci rendiamo conto, ma anche dei "Di Pietro", primatista
mondiale di moralismo negli ultimi vent'anni!
Tornando alle questioni nostre, siamo alla fine della
legislatura e dobbiamo mettere il nuovo Consiglio e la nuova Giunta
nelle condizioni migliori per affrontare la prossima stagione
politica. Questo non ci esime però dall'assumerci le nostre
responsabilità ora. Allo stesso tempo riteniamo che la
considerazione fatta in premessa e al di là della fase
congiunturale che ci vede impegnati oggi sui bilanci, ci dovrebbe
far riflettere e far guardare al futuro, anche quello prossimo, e
considerare se siamo sufficientemente attrezzati per affrontare le
sfide che abbiamo di fronte.
I quesiti che ci dovremmo porre dovranno riguardare la nostra
capacità di autogoverno, la nostra Autonomia e Specialità che sono
profondamente messe in discussione. Domandarci se il nostro sistema
delle autonomie locali regge ancora nel contesto attuale come
sistema economico regionale in grado di competere sul mercato,
rispondere alla difficile situazione occupazionale, se il nostro
welfare è in grado di assolvere le risposte che deve fornire agli
anziani, ai giovani, alle famiglie ed a chi non ha più lavoro.
Tutto questo anche se l'impianto del bilancio regionale è ancora
attuale, sia sul versante delle entrate che su quello delle uscite.
Siamo convinti della necessità di impegnarci fin da ora ad
affrontare le mutazioni in atto e ripensare complessivamente
all'organizzazione della vita collettiva e della società, sia sul
piano istituzionale, mantenendo saldo il principio dell'intesa con
il Governo nazionale, sia sul piano economico che su quello del
lavoro e del sociale. Superare questa fase congiunturale e
tecnocratica definendo un disegno di medio-lungo periodo, tenendo
conto degli scenari che sono cambiati, reinterpretando i bisogni
della società valdostana, mettendo al centro della nostra realtà un
progetto, il territorio, l'economia, il lavoro, il nuovo
welfare.
È necessario da subito riaffermare nei confronti del Governo
nazionale la nostra specificità, ricordandola in particolare a
qualche amico della Valle d'Aosta presente nell'Esecutivo nazionale
(mi riferisco al Ministro Giarda), rivendicando quanto la
Costituzione e le leggi ancora vigenti ci riconoscono, aprendo
nuovi spazi di negoziazione sia con il centro che a livello
europeo. Riproporre una logica di federalismo cooperativo e
solidale, che ci consenta di assolvere ai livelli essenziali delle
prestazioni per i diritti civili e sociali in un sistema in cui si
possa coniugare autonomia ed equilibrio, responsabilità e
solidarietà. È necessario rivendicare un'impostazione politica
realmente federalista, che valorizzi la nostra specificità cercando
di rivalorizzarla, attualizzarla e rivendicarla su basi nuove e non
come diritto divino, anche alla luce del dibattito aperto fra Stato
e Regioni a Statuto ordinario e quelle a Statuto speciale.
Non possiamo infine accettare le critiche che oggi piovono sulle
Regioni, in particolare quelle a Statuto speciale, che mettono in
discussione il federalismo e restringono lo spazio di autogoverno
delle Regioni. La Valle d'Aosta nel passato è sempre stata una
realtà ricca di politiche di interventi sociali anticipatori del
quadro nazionale ed in grado di realizzare una più ampia politica
di redistribuzione sociale della ricchezza prodotta. Per
conquistare tutto ciò va sviluppato il ruolo pubblico di promozione
e realizzazione delle nuove politiche. Le politiche di bilancio
quindi sono lo strumento per accompagnare le scelte politiche ed
amministrative regionali e vanno considerate sia sul piano delle
uscite per realizzare un progetto, sia sul piano delle entrate per
garantirci di concretizzarle confrontando il bilancio consuntivo
con le coerenze di quello preventivo, così come le certezze delle
entrate con quelle di spesa. Dobbiamo, iniziando da questa fase
contingente, in cui siamo obbligati a ritarare le scelte
precedenti, interrogarci sulla tenuta del nostro sistema, definire
un nuovo modello di sviluppo locale in grado di sostenere il
sistema produttivo, stimolando anche l'offerta esterna e rendendo
attrattivo il territorio ai nuovi investimenti. Un sistema
produttivo capace di sviluppare il lavoro coniugandosi ad
iniziative utili e ad un welfare più efficiente per affrontare le
nuove povertà emergenti, accompagnare le persone e le famiglie
nell'arco della loro vita. In questa chiave potrebbe essere utile
ridefinire l'intervento regionale attraverso un decentramento della
sua organizzazione per funzioni e per aree territoriali interne
significative da un punto di vista storico, culturale, sociale e
produttivo, coinvolgendo nelle varie fasi i Comuni e valorizzando
la loro capacità a consorziarsi.
Il nostro sistema produttivo locale oggi si presenta fragile,
non in grado di competere e di interagire con il mercato, con
scarsa capacità di garantire condizioni di sviluppo della nostra
economia, di offrire opportunità di lavoro e senza garanzie
sociali, non in grado di soddisfare le esigenze o mantenere i
livelli raggiunti nel passato di una società avanzata che vorremmo
restasse tale. La nostra economia deve fare sistema, solo così sarà
in grado di affrontare le sfide che abbiamo di fronte, perché la
sfida competitiva si può giocare non tanto fra singole aziende, ma
fra sistemi economici, perché è evidente che fare sistema sarà
sempre più indispensabile per assicurare il migliore sviluppo
sostenibile nel nostro territorio, e beneficiare delle positive
ricadute sulle condizioni di vita e di lavoro.
La Valle d'Aosta è vicina ad importanti centri economici
industriali finanziari e culturali dell'Italia, nel contempo
confina con importanti Regioni della Svizzera e della Francia, dove
sono presenti città come Ginevra e Lione, con cui si possono
sviluppare relazioni economiche e sociali. La nostra posizione
transfrontaliera è il fulcro dal quale deve nascere un progetto di
coesione reale fra i paesi confinanti e si favoriscano gli scambi
economici, sociali, culturali e politici attraverso delle sinergie
con le Regioni confinanti, senza limitarsi a semplici relazioni
istituzionali o di pochi attori.
L'obiettivo economico di sviluppo delle imprese è il lavoro, che
rimane un'emergenza da affrontare insieme alla definizione del
nuovo welfare. Il ciclo di vita basato sulla tradizionale visione
scuola-lavoro-pensione, si è rotto ormai da tempo, nello stesso
momento si assiste ad una straordinaria divaricazione dei percorsi
di vita personali e professionali, accompagnati da un
invecchiamento della popolazione e da una scarsa natalità.
L'allungamento della vita media, il calo di natalità, la presenza
di immigrati stanno cambiando il volto della Regione; è cambiato il
modello predominante di famiglia per effetto di una maggiore
presenza della donna nel mercato del lavoro e dall'affievolirsi
delle reti parentali oltre che dalla dimensione delle separazioni e
dei divorzi. La quota di popolazione con più di 65 anni è cresciuta
notevolmente, raggiungendo percentuali superiori alla media
nazionale e di molte altre città europee; nei prossimi anni sarà la
demografia più che l'economia a cambiare la nostra società. I
processi demografici e sociali che si prospettano determineranno
fenomeni di emarginazione, disagio e povertà, che coinvolgeranno
fasce di popolazione diverse dal passato. Gli anziani non
autosufficienti, i bambini della prima fascia di età ed i giovani
rappresentano oggi in prospettiva un problema sociale di grande
rilevanza, che richiede la messa a punto di interventi efficaci e
condivisi. Il nostro welfare così come è strutturato non può
reggere la spinta delle novità, né sul piano quantitativo, tanto
meno su quello qualitativo. Di fronte a questi grandi cambiamenti
la domanda dei servizi sociali è inesorabilmente destinata ad
aumentare. Non vi è solo un problema di sostenibilità finanziaria,
ma un altrettanto drammatico problema di sostenibilità sociale. I
giovani sono esposti ad un futuro previdenziale insufficiente
quanto incerto, gli anziani sono sempre più a rischio povertà e di
non autosufficienza, le donne vivono una condizione di oggettiva
difficoltà e sono chiamate a scegliere fra l'esperienza della
natalità e quella del lavoro, il primo modo di difendere la
famiglia e consentire che venga formata. Questo è un impianto che
richiede una strumentazione per essere governato, quindi è
necessario per avere maggiore efficacia un osservatorio
socio-economico che ci permetta di monitorare il contesto in tempo
reale, per proteggere gli interventi e valutarne gli effetti nel
breve e nel lungo periodo, e finalizzare le società e le strutture
pubbliche alla missione. Il tutto ridisegnando scelte fiscali e
politiche di welfare coerenti con una moderna visione sociale.
Vorremmo far emergere nel dibattito politico una discussione
adeguata a riflettere sui cambiamenti strutturali che stanno
mutando l'orizzonte di riferimento, non solo per la politica, ma
anche per l'economia ed il mondo del lavoro; conviene non fermarci
solo sugli aspetti di carattere generale, ma individuare anche le
priorità dell'azione politica di Governo che devono costituire
un'agenda coerente con le precedenti premesse.
Tre sono gli assi principali su cui, a nostro avviso, siamo
chiamati ad interrogarci, tre assi che fanno parte di un lavoro
svolto all'interno di Stella Alpina, con il fine di approfondire un
passaggio più sociologico che concreto, ma che credo sia la cosa
più importante perché nei prossimi anni ci sia un cambiamento che
ormai è in atto.
Il primo asse è quello che investe le dimensioni del welfare, lo
si è capito dalle premesse. Lo stato sociale va riformato
contrapponendo una diversa prospettiva da quella che in questa fase
ci obbliga a procedere con i tagli della spesa. La gestione
pubblica del welfare da sola non basterà ad affrontare questa
grande emergenza, la diffusione della mutualità, di forme diffuse
di sussidiarietà soprattutto territoriale, il ruolo della famiglia,
la necessità dell'immigrazione come risorsa, sono tutte priorità
per una politica di riforme. C'è l'esigenza di rimodellare i
riferimenti culturali, di riorganizzare i sistemi degli affetti, di
pensare alla gestione dei percorsi di vita, di lavoro, del tempo
libero, anche attraverso un'attenta conciliazione fra lavoro e
famiglia, l'architettura delle nostre città, dei mezzi di
trasporto, il sistema di protezione sociale.
Il secondo asse è legato ai grandi cambiamenti
dell'organizzazione del lavoro e dei sistemi produttivi, un tasso
di occupazione che si sta abbassando con un aumento dei disoccupati
soprattutto fra i giovani ed i meno giovani che hanno perso il
lavoro, ed un mercato del lavoro caratterizzato da una flessibilità
che in molti casi risulta insostenibile sul piano sociale. È una
realtà che rischia di presentarsi con molti anziani, per fortuna
longevi, e con pochi giovani con aspettative di reddito scarso e
con prospettive professionali incerte, ecco la realtà che interroga
la politica.
Il terzo asse riguarda la distribuzione del reddito. Il tema
della crescita e quello dell'equità sociale si legano insieme
attraverso la questione redistributiva. Il dibattito sempre
presente al varo di ogni legge finanziaria è di quanta evasione si
annida nel nostro paese e anche lo schiacciamento verso il basso
dei redditi degli italiani. Ricchezza occulta e povertà palese
sembrano essere la condizione fiscale della nostra popolazione.
Ritorna in gioco la lotta all'evasione fiscale, la centralità
tributaria della famiglia, il federalismo fiscale, più in generale
il tema dell'equità sociale come valore riconoscibile nella
proposta politica. Il fisco è una delle poche leve per incidere
sullo sviluppo e sulla redistribuzione del reddito. Sono almeno tre
i titoli da introdurre nell'agenda politica sul tema della politica
tributaria: un sistema fiscale che faccia emergere la reale
capacità tributaria dei contribuenti; il rilancio del federalismo
fiscale, che non deve evolversi in aggravio alla pressione fiscale
complessiva a danno dei cittadini, ma deve rappresentare
concretamente un'opportunità di autogoverno alle comunità locali;
infine, l'introduzione di un quoziente familiare che tenga conto
dei carichi familiari.
Concludendo, in questo contesto così difficile bisogna
accompagnare la ripresa, ma non sarà con il Governo Monti che si
potrà uscire da questa crisi e un Monti bis ci spaventa. Senza un
piano di sviluppo le fabbriche continueranno a chiudere e la
disoccupazione, già a livelli di guardia, potrebbe mandarci in
default. Ma di questo Governo non possiamo buttare a mare tutto,
fra queste proposte abbiamo condiviso il decreto anticorruzione con
pene severe, il fatto di mettere a posto i conti pubblici, la
riduzione dei costi in generale ed in particolare gli sprechi. Allo
stesso tempo rigettiamo il ritorno ad un neo-centralismo di vecchia
memoria, che mortifica pesantemente le prerogative delle autonomie
sociali e che ci obbliga a continui ricorsi costituzionali. Non
condividiamo le proposte unilaterali di contenimento della spesa
pubblica e dei costi della politica solo per gli enti territoriali,
senza che il Parlamento dopo i molteplici annunci di riduzione dei
Parlamentari non ne abbia neanche più parlato.
Vorremmo immaginare una classe politica capace di dialogare in
modo diverso da quello attuale. Stella Alpina lavorerà per un
ritorno alla normalità nella dialettica e negli impegni, lo vuole
fare come qualsiasi famiglia che vuole far quadrare i propri conti.
Vorremmo un mondo più moderato senza scontri tribali, senza odio,
capace di ascoltare la gente e di risolvere i problemi di chi ha
più bisogno, ma questa speranza purtroppo sta diventando pura
utopia. Siamo alla fine di una legislatura complessa, è inutile
risottolinearlo, le ragioni le abbiamo appena dette. Non sappiamo
in futuro quanto nuovo emergerà, quanto - in virtù dei prossimi
appuntamenti elettorali - il "grillismo" crescerà, quanta
antipolitica prevarrà; abbiamo l'impressione che in questo clima le
intelligenze migliori fuggano dalla politica e questo ci preoccupa
molto, e che i giovani non trovino più dei riferimenti ideali. Che
fare? Anche su questo tema dovremmo interrogarci! Grazie.
Si dà atto che dalle ore 10,22 assume la presidenza il
Vicepresidente André Lanièce e che dalle ore 10,45 riassume la
Presidenza il Presidente Emily Rini.
Président -
La parole au Vice-président Chatrian.
Chatrian (ALPE)
- Merci Président.
È stato molto interessante il dibattito di ieri sera e l'inizio
di questa mattinata su questi tre disegni di legge, che racchiudono
l'ultimo bilancio di previsione di questa legislatura. Siamo al
capolinea, il mandato iniziato quasi 5 anni fa sta terminando, un
mandato intenso, posso dire in prima persona, un mandato che sarà
ricordato in Valle d'Aosta per un suo passaggio da uno scenario
relativamente ottimistico e forse più semplice in uno scenario
complesso e difficile. È stato detto da tutti: il mondo è cambiato,
probabilmente noi siamo cambiati, le nostre certezze non sono più
tali ed il nostro futuro ci appare più inquietante. Sono venuti
meno in poco tempo i principali capisaldi della nostra società,
della nostra economia e forse anche della nostra esistenza, e nulla
sarà più come prima, neppure nella nostra Regione.
Il mondo della finanza e dell'economia in generale è in
subbuglio, alla ricerca di una direzione certa a livello mondiale
ed indubbiamente a livello europeo. Questa Europa costituita
purtroppo non da popoli, ma da Stati che sovente si dimenticano
dell'interesse comune perché chiusi nel loro egoismo. Per
recuperare un po' di credibilità internazionale la politica
italiana ha dovuto fare mille passi indietro e lasciare al
professor Monti la parte del cattivo, del medico chiamato a curare
uno Stato distrutto da una classe politica impegnata a fare gli
affari propri, non in grado di amministrare, con poche idee e senza
senso delle istituzioni.
Se questo Governo ha ridato un po' di dignità al paese, tuttavia
ha anche messo a nudo la fragilità e l'incapacità di decidere della
politica tutta, legata spesso a interessi di parte ed ingessata
dalle logiche di partito o di correnti. Monti rappresenta la
sconfitta di quel tipo di politica e degli stessi partiti, incapaci
di selezionare la classe dirigente fra i migliori, prigionieri di
un modello sbagliato, basato su un solo leader carismatico, a noi
ben noto, e anche per questo incapaci di tagliare il cordone
ombelicale con i rispettivi padri, padroni, padrini e di
rinnovarsi. Nulla si può e si deve chiedere ad un tecnico come
Monti, forse ora è tempo di una nuova stagione che deve vedere la
riscossa della buona politica. Da buon ottimista credo che da una
sconfitta così forte e drammatica della classe dirigente possa
nascere una vera ripartenza salutare, possano essere lanciate nuove
e più stimolanti sfide, sicuramente difficili. È vero che la
situazione è grave, che la classe politica italiana è messa sotto
accusa in varie forme e per i più disparati motivi; molto spesso le
accuse sono anche meritate, perché è innegabile che i politici non
hanno messo sempre al primo posto la ricerca del bene della
collettività. Sono purtroppo innumerevoli i casi di scelte
calibrate sull'interesse di pochi, di qualche categoria o di
qualche casta. Ci sono state scelte miopi forse, scelte
populistiche, demagogiche, sprechi, cattivo utilizzo di risorse
pubbliche, favori agli amici, scandali di ogni genere, parentopoli,
appalti guidati o accompagnati, promesse a vuoto e varie
ruberie.
Anche in Valle d'Aosta non siamo immuni da questo virus. Tutto
questo malcostume, senza vergogna, né pentimento, ha disilluso la
gente, creando spesso un vero e proprio solco fra noi eletti ed il
cittadino. Mi vorrei soffermare su questo punto per fare qualche
considerazione sul nostro ruolo di politici-amministratori. Ieri il
collega Rosset, Presidente della II Commissione, che ringrazio per
il lavoro questo quinquennio - ho partecipato attivamente alla II
Commissione-, anche se non sono un delegato, sia nella redazione
del previsionale e triennale che nei rendiconti - ieri il collega
Rosset diceva: tutto questo coincide con un periodo di profonda
antipolitica che investe noi stessi e l'istituzione che
rappresentiamo. Condivido questa sua affermazione, nessuno di noi
ha la bacchetta magica, né è indispensabile, penso. Per questo sono
convinto che il mandato che abbiamo ricevuto, anche se portato
avanti con senso del dovere, con la volontà di agire nell'interesse
della collettività che rappresentiamo, debba avere una durata
limitata. Solo un periodo circoscritto della propria esistenza va
dedicato alla politica, finito il quale si torna alla vita di
prima, alla propria professione, alle abitudini di tutti i giorni,
perché se è vero che la gente ci percepisce lontani dai problemi
quotidiani e dal vivere comune è perché forse in parte lo siamo
davvero! Il nostro quotidiano è diverso da quello dei comuni
cittadini, la nostra vita è vissuta in un'altra dimensione rispetto
alla maggioranza dei nostri concittadini. Siamo dei personaggi
pubblici e questa distanza non ci aiuta in questo momento a capire
cosa succede realmente, con il tempo ci sfugge anche il polso della
situazione. Anche se non lo facciamo di proposito, anche se non ci
atteggiamo, per la gente siamo degli intoccabili e dei privilegiati
e per di più rimaniamo anche per decenni in questo limbo, correndo
il rischio anche di credere - qualcuno di noi forse lo crede - di
essere indispensabili.
Ieri, sempre il collega Rosset, ha fatto un passaggio importante
e che condivido, ha detto: oggi è in atto un cambiamento che impone
anche per la Valle d'Aosta di trovare un modello efficace e valido
per conciliare le nostre esigenze con la nostra logica federalista.
Questo è un cambiamento di sistema che comporta un riposizionamento
strutturale della finanza regionale ed il conseguente
riorientamento delle politiche e delle azioni. La logica
decisionale, accentratrice, autoritaria a tutti i principi
autonomisti e federalisti, cioè non solo il mondo è cambiato, ma
dobbiamo in quest'aula, nella prossima legislatura, rimettere in
discussione il modello: chi si presenterà e chi sarà rieletto.
Questa crisi ha ulteriormente allargato il fossato; se non vogliamo
perdere i contatti, tocca a noi allungare le braccia verso il mondo
fuori di qui e dimostrare che non siamo una casta di intoccabili,
ma siamo solo temporaneamente prestati alla politica ed al servizio
del nostro paese e della comunità che ci ha eletti. Dobbiamo farlo
non per noi stessi, ma per il bene della società in cui viviamo,
per il rispetto della democrazia e delle istituzioni. Se non
cambieremo il nostro atteggiamento, la disaffezione anche in Valle
d'Aosta verso la politica aumenterà ancora e l'astensione diventerà
un alibi per il qualunquismo e l'antipolitica. Almeno per questo
aspetto dovremo imparare dagli americani e dal loro fiero senso di
appartenenza alla nazione, nel loro caso corrispondente alla
collettività. Fino a qualche anno fa ci stupivamo della poca
affluenza alle urne negli Stati americani perché da noi votava
circa l'80 percento degli elettori e da loro meno del 60 percento;
adesso il rapporto rischia di invertirsi: grazie forse alla forza
propulsiva di Obama, gli americani che si sono recati alle urne nel
2008 e quest'anno superano gli elettori attivi del 1960, comunque
c'è stata un'inversione di tendenza, quando fu eletto un grande
Presidente, John Kennedy. È invece di segno opposto il dato tutto
italiano sull'affluenza al voto nelle elezioni regionali in
Sicilia, dove neanche un elettore su due si è recato alle urne.
A proposito di "antipolitica" - una parola che non mi piace
molto, devo dire - vorrei dire due parole sulla campagna per il
referendum propositivo che si sta concludendo. Cito ancora la
relazione del collega Rosset, che terminando il suo intervento ha
detto: anche in Valle è in crisi la democrazia rappresentativa,
anche per questo mi permetto un'osservazione, il contrarsi di
risorse a disposizione della comunità implica un confronto vero e
partecipato su come allocare le risorse e su dove si devono operare
le economie. Condivido questa filosofia e penso che sarà la sfida
del domani prossimo. Per quanto riguarda il discorso della campagna
referendaria, trovo molto grave l'atteggiamento assunto dalla
maggioranza che ha scelto meschinamente di sottrarsi, prima, al
confronto pubblico e, poi, alla concorrenza nelle urne. Non
dimentichiamo mai che votare è un dovere civico di ogni cittadino e
come tale è definito dalla Costituzione italiana: l'articolo 48
dice anche che il voto è personale ed eguale, libero e segreto.
Forse è proprio questo a spaventare questa campagna, il fatto che
gli elettori siano liberi di scegliere in base alla propria
coscienza, credo proprio di sì, e penso anche che le deleghe in
bianco per le prossime legislature non siano positive per la
situazione drammatica che abbiamo.
Passando all'ultimo bilancio della previsione di legislatura, ho
seguito attentamente la discussione in commissione, ho più volte
sollecitato gli Assessori ed i responsabili dei dipartimenti per
avere il più possibile informazioni, documenti, raffronti,
paragoni, quadri anche riepilogativi e riferimenti con un obiettivo
ben preciso, ovvero avere sul tavolo tutte le carte per affrontare
con cognizione di causa questo dibattito, ma anche per avere uno
spaccato di ciò che si è fatto finora, di com'è la situazione
odierna e per capire in che direzione questa maggioranza intende
portare la Valle d'Aosta nei prossimi tre anni, sapendo bene che
alcune scelte strategiche non incideranno solo sul prossimo
triennio, ma avranno ripercussioni molto più lunghe. Accennerò a
pochi numeri perché nel dettaglio entreremo successivamente,
articolo per articolo, ma è necessario affrontare certe criticità
senza fare demagogia.
La prima impressione, scontata, è che la coperta è corta e lo
sarà sempre di più. La diminuzione di risorse rischia di avere
effetti devastanti sul nostro sistema e allora conterà sempre più
la capacità di amministrare e di fare le scelte migliori. Partirei
da questo dato: nel 2010 le risorse disponibili incluse spese
correnti, investimenti e quota capitale per rimborso prestiti, sono
state circa 1.700.000.000; nel 2013 saranno 1.300.000.000 a
disposizione, meno 23,5 percento, che la dice lunga sulla
situazione generale. Faccio un esempio: se prima c'erano 1.000 euro
da spendere, ora ce ne saranno 750.
Passerei poi ai Comuni: ieri sera, dopo il Consiglio, mi sono
riletto la relazione dell'Assessore La Torre e mi sono soffermato
su due considerazioni che ha fatto per quanto riguarda il
centralismo romano, un'inversione di rotta verso un centralismo
totalitario e, in seconda battuta, la resistenza civile è la strada
giusta da intraprendere in risposta alla persistenza delle
imposizioni centralistiche del Governo Monti, che condivido. Adesso
riporto la discussione sulla situazione finanza locale e
Comuni.
Voi conoscete la posizione del gruppo ALPE sull'errore a nostro
avviso che avete commesso nel togliere una quota consistente di
autonomia agli enti locali. Con questo bilancio il Governo e la
maggioranza decretano il definitivo strangolamento della finanza
locale e mettono in soffitta il principio di sussidiarietà, su cui
si era basata la riforma del sistema degli anni '90. La scelta di
un sempre maggiore centralismo regionale è brutale, machiavellica
ed è certificata in modo più che evidente dai numeri, e questo
delitto politico si consuma purtroppo con l'assenso di tanti
Sindaci, espresso all'interno di un CELVA quasi silente, dove
tuttavia si inizia a scorgere il
malaise
di diversi primi
cittadini, meno pavidi e lodevoli. Lodevoli non certo, perché
condividono idee di ALPE, ma perché vogliono rappresentare con
dignità i propri concittadini anche di fronte alle decisioni di
potenti personaggi del loro movimento. Ci sarebbe da fare i
complimenti al manovratore, come già feci l'anno scorso,
manovratore che è riuscito ancora una volta ad imporre la sua
linea. Ma io non lo farò, perché per lui i concetti di federalismo,
di sussidiarietà, di autonomia comunale sono solo fuffa, tempo
perso, come forse lo stesso concetto di democrazia.
Nel 2010 i trasferimenti senza vincolo di destinazione sono
stati pari a 127.000.000 di euro e 42 per gli investimenti, i
trasferimenti con vincolo sono stati 56.000.000 di euro. Nel 2013
saranno trasferiti solo 95.000.000 di euro senza vincolo di
destinazione, il 25 percento in meno rispetto al 2020 e solo più
9.000.000 per gli investimenti, mentre quelli con vincolo di
destinazione saranno 128.000.000, cioè 72.000.000 di euro in più
rispetto al 2010: dati che si commentano da soli, e per quanto
riguarda i trasferimenti finanziari con vincolo settoriale di
questo colore, diciamo un verde chiaro, è drammaticamente più che
raddoppiato. Come se non bastasse, è arrivato l'annuncio di un
imminente disegno di legge di riforma del Governo centrale
regionale che andrà a rivoluzionare l'intera mappa delle autonomie;
il tutto calato ancora una volta dall'alto, senza che le parti
coinvolte siano state ascoltate, e neanche noi come gruppo
consiliare non ne sappiamo nulla. L'ho già detto, lo ripeto: forse
è il caso di perdere un po' di tempo prezioso e tutti insieme
rileggere qualche testo che tratti di "democrazia", nel caso il
termine ci sia forse sfuggito, concetto che per la finanza locale
comunque con la scelta della finanziaria 2013 penso sia
tombale.
Vista la grande rilevanza di ciò che andremo a votare fra poco,
vorrei affrontare un altro nervo scoperto che conferma quanto vado
argomentando, più volte sollecitato in questa legislatura. Credo
che questo sia il momento ed il luogo adatto per fare qualche
riflessione sulle controllate e sulle partecipate. Riprendo una
frase dell'Assessore La Torre: occorrerà aprire anche ragionamenti
ad ampio raggio sulle società partecipate della Regione,
analizzando costi, benefici e traendone le adeguate conseguenze. È
una citazione che condividiamo, ma la condividiamo da quasi 5 anni
a questa parte e più volte in tema di approvazione di bilancio
triennale abbiamo presentato cosa può fare un gruppo di
opposizione: può dialogare, può stimolare e poi può presentare
ordini del giorno o mozioni o emendamenti che vadano in quella
direzione. Noi, per l'ennesima volta, ripresentiamo emendamenti che
cercano di andare in quella direzione, chiedendo che entro il 31
ottobre di ogni anno gli organi di gestione delle società
controllate dalla Regione con bilancio superiore a 1.000.000 di
euro relazionino alla commissione competente in merito alle linee
strategiche e di indirizzo delle società stesse per l'anno
successivo; entro il 30 giugno di ogni anno gli organi di gestione
delle società controllate dalla Regione con bilancio superiore a
1.000.000 di euro relazionino alla commissione sul rendiconto
dell'anno precedente. Perché diciamo questo? Perché in un momento
in cui le risorse sono calate drasticamente, è sempre più
importante avere una visione generale delle controllate e le
partecipate, ed avere sul tavolo tutte le carte scoperte per
affrontare in maniera grintosa e prendere delle decisioni. Su
questo argomento avere informazioni, dati, documenti è veramente
arduo - ve lo assicuro da Consigliere di opposizione - ed è
difficilissimo. Mi scuso con gli uffici che mi capita spesso di
tediare, ma visto che l'articolo 116 del Regolamento è l'unico
strumento di cui noi Consiglieri disponiamo, ogni tanto devo far
perdere tempo alle strutture amministrative per ottenere solo ciò
che ci spetta di diritto.
Mi piacerebbe non far perdere neanche un secondo a tutti gli
uffici amministrativi regionali, ma avere quelle informazioni sul
tavolo per discuterle, affrontarle e prendere delle decisioni. A
volte si ha l'impressione di dare fastidio, e che per qualcuno
l'Amministrazione sia cosa nostra, quando ti senti chiedere: "Ma
sei sicuro di volere quelle informazioni, ma ti servono proprio, ma
ti servono per il tuo mandato, è una richiesta di natura politica
la tua?"... La risposta completa arriva solo se non demordi, solo
se ti viene qualche dubbio sulla tanto decantata "trasparenza"
delle procedure e delle istituzioni. Lo dico proprio con il cuore
aperto, che ogni tanto è fastidioso e anche pesante. Se davvero
tutto è fatto a regola d'arte, non vedo perché ci siano certe
resistenze, e questo accade in particolare per le partecipate, e
non a caso. In un momento come questo, visto che il para-pubblico -
tolte le spese correnti - è molto più pesante del bilancio
regionale, non sarebbe logico che anche i bilanci di queste
società, le loro attività rientrassero a pieno titolo nel bilancio
di previsione? Se davvero sono bracci operativi
dell'Amministrazione regionale, le loro scelte, le loro missioni,
la loro ricaduta sull'occupazione...prima il collega Salzone
parlava di disoccupazione, di allarme...le loro difficoltà
dovrebbero entrare nei rendiconti e nei documenti di programmazione
economica della Regione. Non mi direte che non apprezzate i bilanci
consolidati che il controllante deve redigere per gli azionisti o
che pensate che i valdostani, che sono i nostri azionisti, quelli
che ci hanno mandato qui, a cercare di spendere al meglio il loro
denaro, siano così stupidi da non meritare questo atto doveroso di
trasparenza soprattutto in un momento di grande difficoltà!
Non è più accettabile che solo il Presidente o la Giunta o la
maggioranza sappia cosa succede nelle innumerevoli società
partecipate, mentre il Consiglio non viene messo in condizione di
approvare o non approvare tutto quello che viene supportato con
risorse pubbliche, ma in sedi che non sono considerate pubbliche!
Ricordo ai colleghi che abbiamo gli stessi doveri e diritti, anche
se agiamo su piani diversi. Lo so che per qualcuno qui dentro
quello di cui sto parlando è fantascienza o fantapolitica. A mio
avviso farlo sarebbe una vittoria della politica valdostana, non
dell'antipolitica o del sottoscritto o dell'opposizione! Invece ci
troviamo di fronte sempre a scelte già fatte, quando non c'è più
modo di intervenire. Faccio un esempio: a quanto ammonta il piano
operativo dei lavori pubblici della Regione per il 2012? A qualche
decina di milioni di euro. Pensate che solo il gruppo CVA ne
gestisce di più...sto parlando di una controllata. Questa è una
piccola risposta, non vi tedierò ulteriormente su questo argomento
per dire però che il motore economico del pubblico e para-pubblico
è fuori da questo bilancio e non sarebbe stato male, oggi,
affrontare anche quella parte, avendo sul tavolo tutte le carte, e
ognuno mettere in campo una propria proposta. Vogliamo avere sul
tavolo tutte le carte, anche perché, sapendo che in questo momento
le risorse calano, sarebbe necessario iscrivere in un unico
documento finanziario tutte le voci di spesa, tutte le entrate,
tutti i lavori, i servizi e le forniture collegate alla
movimentazione di soldi pubblici, in modo da avere un quadro di
insieme che permetta di compiere scelte significative,
economicamente valide, in grado di creare occupazione e rilanciare
l'economia, ma anche di permettere un controllo ed una verifica del
rispetto dei principi di trasparenza e pari opportunità.
In Valle d'Aosta un giovane su cinque non ha un lavoro, il tanto
decantato modello che solo fino a pochi anni fa era portato ad
esempio di solidità e buona amministrazione, sta dimostrando tutti
i suoi limiti. Il numero di imprese è in calo, aumenta la
precarizzazione degli avviamenti e la disoccupazione schizza in
maniera esponenziale. In un momento di grave difficoltà per
l'occupazione è ancora più insopportabile che non si adottino
metodi di assunzioni trasparenti al di sopra di ogni sospetto.
Anche per quanto riguarda gli appalti pubblici non è il momento di
interpretare a piacimento il codice dei contratti, il dinamismo e
gli stimoli possono arrivare dalle imprese e dal territorio, ma non
ci devono essere scorciatoie per nessuno o discriminazioni di alcun
genere.
Non posso non fare due considerazioni sul mondo agricolo e sulle
scelte fatte in questi ultimi anni. Sono dati tanto strabilianti
che viene il sospetto che forse sono stati definiti a sua insaputa,
Assessore Isabellon. Capita anche ad altri più titolati personaggi,
ma il mondo agricolo quello no, quello non può non preoccuparsi.
Questo è un grafico molto semplice, non siamo partiti da
lontanissimo, non siamo tornati al 2009, 2008, 2007 o 2006; siamo
partiti dal 2010 e lascerei il 2014-2015 e affronterei soprattutto
il 2013, perché mi è stato rimproverato di fare demagogia,
populismo...quindi parliamo del 2013. Nella funzione obiettivo nel
2010 c'erano 86.000.000 di euro, nella stessa voce per il 2013
comprensivo di tutti i cofinanziamenti siamo a 40; questi sono dati
forti che ci preoccupano. Non so se aggiungere qualcos'altro su
questo settore, forse un consiglio mi permetto di darlo al
Presidente Rollandin: cerchiamo almeno di portare a regime prima
della competizione elettorale l'indennità compensativa ed i
pagamenti agro-ambientali, sono certo che vi darete da fare almeno
per quest'anno; ma quanto meno dopo cinque anni di battaglie in
quest'aula penso che questo si debba mettere in campo. Quanto al
resto, possiamo dire che non valeva la pena perdere altro tempo,
forse anche per una nuova legge sui riordini fondiari, viste le
poste in bilancio decise. E poi non saprei cosa consiliare ai 170
consorzi di miglioramento fondiario ancora in lista d'attesa per i
loro progetti di investimento; anche la zootecnia, gli investimenti
dei privati, la promozione, l'agriturismo, che delusione! Che
brutta legislatura per quanto riguarda questa funzione!
Non posso non fare un cenno anche alla scelta a nostro avviso
scellerata, peraltro reiterata, che sarà riproposta anche per il
2013: l'esternalizzazione dei lavori dei cantieri forestali.
Avevamo lanciato l'allarme fin dall'inizio, ma non c'è stato alcun
risparmio di risorse ed i risultati sono devastanti: meno
occupazione da una parte, meno ore di lavoro dall'altra, meno
interventi sul territorio. Vi ricordo la risposta che l'Assessore
competente ci ha dato in commissione su cosa fare del parco
macchine e di tutta l'attrezzatura di proprietà regionale,
praticamente non più utilizzata dalla creazione della
"salvaprecari". L'Assessore ci ha risposto dopo quasi un anno e
mezzo: ci stiamo pensando. Non posso non fare un piccolo cenno alla
delibera che il Governo regionale ha approvato il 5 ottobre con cui
si riducono di 10 punti percentuali tutti gli aiuti. Ringrazio
l'Assessore per averci fornito, a seguito del nostro stimolo, tanti
elementi che non conoscevamo, penso siano serviti a tutti i
colleghi, ma non ci trova d'accordo sul come è stata impostata. È
vero che sono indirizzi, ma avremmo gradito che si dicesse: qui
bisogna fare un sacrificio più pesante, qui non si possono fare
sacrifici, perché la ricaduta sarebbe devastante, qui probabilmente
si può e si deve rimodulare a livello di richiesta ed a livello
eventualmente di bandi da mettere sul tavolo. Avremmo gradito
questo e non invece un taglio lineare.
Termino parlando della lentezza della macchina regionale e anche
su questo ieri l'Assessore nella relazione ci ha detto: dobbiamo
tagliare gli eventuali sprechi, abbiamo sburocratizzato e dobbiamo
migliorare le leggi. Devo dire che poco è cambiato per quanto
riguarda i comuni cittadini, ma - come più volte ho detto in questi
cinque anni - sovente capita che la macchina diventa perfetta,
competitiva, dinamica ed efficiente per pochi e non per tutti.
Come gruppo abbiamo presentato diversi emendamenti che vanno
nella direzione che ho in parte anticipato e che affronteremo nel
dibattito.
Concludo dicendo che questo bilancio ha forse un grosso limite,
un peccato originale: quello di essere stato scritto da una persona
sola e non da una maggioranza aperta. Grazie.
Si dà atto che dalle ore 11,11 assume la presidenza il
Vicepresidente André Lanièce.
Presidente
- La parola al Consigliere Lattanzi.
Lattanzi (PdL)
- Grazie Presidente.
Potremmo partire dalla constatazione condivisa che tutti hanno
espresso: questo è un bilancio formalmente triennale, sappiamo
tutti che la legge ci impone di farlo triennale, ma sappiamo che
per le imposizioni del Governo Monti questo è un bilancio che può
avere una sua prospettiva per la chiusura del 2012 e 2013, mentre
sul 2014-2015 dovremo vedere quali saranno gli effetti dei nuovi
rapporti Stato-Regione, perché è evidente che c'è una partita
aperta sul rapporto delle Regioni, in particolare della nostra
autonomia con un Governo tecnico che oggettivamente - sono contento
che tutti lo abbiano riconosciuto - ha, rispetto ad un Governo
politico, un deficit di democrazia. Siccome abbiamo sentito negli
anni passati critiche furibonde ai Governi che lo avevano
preceduto, oggi voglio sommessamente ricordare che se non ci
fossero stati quegli accordi di tipo politico, oggi non avremmo i
10/10 di riparto fiscale ed un graduale ritorno dell'IVA da
importazione fino al 2017; oggi, senza quei due provvedimenti,
saremmo qui a non pagare le tredicesime ai dipendenti regionali,
forse neanche la dodicesima! Vogliamo ricordarlo, perché siccome si
è usata la parola "onestà intellettuale", collega Chatrian, dovremo
di conseguenza essere coerenti. Noi abbiamo passato i dieci anni
precedenti questa legislatura, dal 1998 al 2008, a spiegare che il
mondo sarebbe cambiato, che non si poteva continuare a mantenere
sovrastrutture di tipo regionale che incidevano sul bilancio per il
69-70-72 percento di spese correnti, non potevano continuare a
mantenere un assetto di bilancio che promuoveva un'unica economia,
quella giunto-centrica.
Abbiamo passato dieci anni antecedenti a questa legislatura a
raccontare quello che oggi finalmente tutti avete riconosciuto,
cioè che il mondo cambia. Certo, nessuno di noi aveva la palla di
vetro per immaginare che il nostro paese si sarebbe ritrovato in
così grande difficoltà per effetto degli scenari di globalizzazione
della finanza e dell'economia! Però noi, e per chi ne ha voglia
faccio una breve raccolta degli interventi che il nostro gruppo
politico da quando è in quest'aula ha fatto ad ogni bilancio,
abbiamo sempre spiegato che nel cambiamento le prime cose che
dovevano cambiare erano le menti delle persone, perché se si
continuava a raccontare ai valdostani che potevano continuare ad
avere avanzi di bilancio per la ricca finanza pubblica regionale,
si stava mentendo ai valdostani, creando non solo la prospettiva di
un'impostazione di finanza e di economia errata, ma si stava
impostando un processo culturale sbagliato nella testa dei
valdostani. Noi lo abbiamo detto per anni, inascoltati e qualche
volta ridicolizzati, con naturalmente i media che davano più spazio
a quelli che governavano e che poi nel tempo, guarda caso, hanno
cambiato sedia e non idee! Ricordo che gli ispiratori dei partiti
che oggi qui sono stati molto capaci a raccontarci quello che non
si dovrebbe tagliare, senza aggiungere dove avrebbero tagliato loro
rispetto alle manovre che stiamo valutando, i padri ispiratori di
movimenti come ALPE e lo stesso Partito Democratico, in quel
decennio (1998-2008), hanno abbondantemente partecipato alla
costruzione di una Regione a stato sociale assistenziale, perché è
il momento di tirare anche i conti politici! Con questo non si
vuole disconoscere chi con quel sistema di socialismo reale
giunto-centrico ha dato posti di lavoro, ha consolidato clientele,
ha ottenuto consenso e oggi può ancora, dai banchi
dell'opposizione, raccontarci che il nuovo che avanza è quello che
ci ha governato fino a cinque anni fa! Noi, a questo giochino,
possiamo anche rifiutarci di giocare, perché vogliamo mantenere una
certa coerenza - anche se siamo oggi in maggioranza - nel ribadire
alcuni concetti che questa finanziaria a nostro avviso ha avuto il
coraggio di affrontare.
Il primo tema è che nel nostro bilancio regionale mancano e
mancheranno nei prossimi anni qualcosa come 72.000.000 nel 2012
(peccato che ce lo hanno comunicato ad ottobre!), 103.000.000 nel
2013 e adesso è già scritto 118 e 122 nel 2014-2015, ma non abbiamo
per questi due ultimi anni la certezza delle entrate. Quello che
abbiamo di certo è che non ci aspettiamo che l'economia esploda nel
2013, non ci aspettiamo versamenti in F24 IRPEF, IVA in aumento e
quindi entrate di tributi nostri per il 2013-2015, quindi
prudenzialmente e correttamente gli uffici hanno impostato un
bilancio che stia in piedi per il 2014-2015, ma sappiamo che nel
2013 le variabili che andranno a modificare questo
status
saranno ulteriormente non positive.
Allora quello che oggi abbiamo di fronte non è una sfida di tipo
tecnico-finanziario, che è già complessa ed a cui va riconosciuto
agli uffici di aver dato una risposta in tempo reale, perché in
pochissime settimane si è messo in piedi un bilancio che sta in
piedi e che permette a questa Regione di mantenere quelli che
chiamiamo i "livelli essenziali minimi" di società di questa
Regione. Ma quello che abbiamo di fronte obbliga la nostra
coscienza politica...e qui non ci sono questioni di parte politica,
caro Chatrian, non c'è chi ha torto e chi ha ragione, chi fa il
grillo parlante, chi è il fenomeno, chi ci viene a raccontare
adesso dopo dieci anni di assistenzialismo che è diventato
liberista...no, qui c'è un problema che la comunità valdostana deve
affrontare e che ha iniziato finalmente, purtroppo in un momento di
crisi, ad affrontare, cioè quello che questa comunità si deve
mantenere sulle proprie gambe economiche e, di conseguenza,
finanziarie e di bilancio regionale.
La partita è complessa e devo dare atto al Presidente, che in
qualche momento si sarà trovato da solo a prendere delle decisioni,
di aver avuto la mano ferma, vi parlo delle settimane nelle quali
sono arrivati i provvedimenti a lama tagliente in poche ore, e di
aver reso la Giunta e la maggioranza consapevoli del momento
difficile. Lo dico perché abbiamo partecipato ad innumerevoli
riunioni sul bilancio, sia della commissione, sia della
maggioranza, sia con gli uffici che con l'Assessore La Torre ed il
Presidente...per comprendere che mentre questi tagli ce li possiamo
ancora permettere, quello che non ci possiamo più permettere è
mantenere l'assetto di questo bilancio per i prossimi anni.
È evidente che quando scriviamo che la spesa corrente passerà
nel prossimo triennio da 72 a 86 percento delle risorse
finanziarie, i casi sono due: o cominciamo a pregare che nel
2014-2015 le risorse aumentino per riposizionare questa percentuale
a livelli accettabili, o noi ci stiamo infilando in un tunnel senza
uscita! E allora lì sì dovremo andare a raccontare alle persone che
la Regione non solo non si può più permettere di fare bandi di
concorso di assunzione o di stabilizzare i precari come ancora sta
facendo, ma non potrà più mantenere l'attuale assetto dell'apparato
burocratico amministrativo, che fra amministrazione pubblica,
comparto unico, sanità e scuola conta decine di migliaia di persone
comprese le società para-regionali!
È evidente che la sfida che questa classe politica deve
affrontare è veramente straordinaria ed anticipatamente espressa in
maniera epocale; abbiamo detto per anni interi che prima o poi
avremmo dovuto dimostrare la capacità di cambiare il nostro
sistema. È evidente che una comunità che vive esclusivamente di
distribuzione di risorse pubbliche, è diversa da una comunità che
accetta la sfida del mercato di vendere i propri prodotti, di
incamerare l'IVA e l'IRPEF per il fatturato che produce e di
mantenere i suoi livelli di assistenza sociale, vedi i problemi che
ha citato il collega Salzone, che sono assolutamente reali: quelli
delle persone anziane che avranno sempre più bisogno di assistenza
e di spese, quindi una comunità che deve accettare il cambiamento,
che non è solo del bilancio o della finanza, ma un cambiamento
culturale e sociale. Di questo abbiamo parlato per un decennio,
inascoltati! Oggi abbiamo la fortuna di essere ascoltati, primo
perché siamo in maggioranza; secondo perché abbiamo delle persone
di buon senso e responsabili che hanno accettato la sfida: quella
di cambiare gradualmente l'economia sulla quale si basa questa
comunità, passando da un processo di socialismo reale ad un
processo di capacità di produzione di PIL e di valore reale, che è
una sfida completamente diversa.
Devo dare merito a questa maggioranza, che non solo ha avuto la
capacità di ascoltare, ma anche di condividere l'accettazione di
questa sfida; devo dare merito agli Assessori che hanno a volte
"spintaneamente" accettato che a sei mesi dalle regionali non era
opportuno mantenere alcune posizioni di rendita che erano più
orientate a fare bella figura professionalmente rispetto a quello
che era il bisogno della comunità, e che hanno accettato riduzioni
sensibili delle loro disponibilità, in un momento dove anche
elettoralmente sarebbe stato più conveniente resistere. Se da un
lato dobbiamo, collega La Torre, attuare una forma di resistenza
verso Roma, sulla quale abbiamo già espresso le nostre perplessità,
dobbiamo accettare la sfida di esistere oltre che di resistere, e
per esistere questa comunità deve prendere il toro per le corna ed
affrontare alcune tematiche che potranno renderla non un paese per
vecchi, ma una comunità florida che mantenga ed addirittura
sviluppi il proprio benessere.
Noi, mentre siamo stati per dieci anni molto pessimisti, in
questo momento siamo molto ottimisti. Siamo consapevoli delle
risorse che ha questa Amministrazione, siamo convinti che questo
bilancio abbia un telaio che ha subito uno tsunami, ma che ha
resistito e che può essere correttamente orientato, se ne si ha la
volontà politica, a sfruttare al meglio le straordinarie risorse
che ha questa comunità. Risorse che non sono solo le bellezze
naturali, ma sono la cultura del fare, del lavoro di questa
comunità che nei decenni precedenti aveva dimostrato e che si è un
po' addormentata, perché qualcuno le aveva spiegato che per fare
del PIL della propria famiglia, bastava fare un concorso in
Regione! Siccome questo processo è finito, crediamo che siano stati
gesti importanti sotto l'aspetto dell'utilizzazione delle risorse e
della cultura le operazioni sulla forestale. Abbiamo reso merito a
questo Presidente di avere utilizzato in maniera intelligente le
risorse perché abbiamo spostato 10.000.000 dalle spese correnti
agli investimenti, contrariamente a quello che diceva il collega
Chatrian, abbiamo fatto sopravvivere 150 imprese che, senza quegli
investimenti, sarebbero chiuse!
Forse abbiamo...
(interruzione del Consigliere Donzel, fuori
microfono)
...forse abbiamo smesso di proteggere qualcuno che pensava che
lavorare in Regione significava fare 4 mesi d'estate e 2 mesi
d'inverno, lavorando 6 mesi e vivendone 12, forse questo sì,
abbiamo smesso di dire che è possibile farlo!
Abbiamo iniziato a passare un messaggio che mentre è finita la
manna dell'apparato pubblico, inizia l'opportunità del mercato,
perché ancora oggi questa Regione, che sotto l'aspetto del proprio
PIL ha una sua tenuta, cerca competenze e professionalità sia di
alto che di basso livello. Certo, è più facile spiegare ad una
famiglia che ha un laureato con una triennale in economia
all'Università della Valle d'Aosta che forse, prima di cominciare a
fare il dirigente della Regione, deve cominciare a lavorare. Forse
oggi è un po' più facile aiutare le nostre famiglie a comprendere
questo. Ma lo hanno già capito, molti giovani si sono dati da fare,
si stanno mettendo in gioco, si stanno orientando ad aprire piccole
attività ed accettare magari lavori più umili perché hanno preso
coscienza che un certo sistema è finito.
Noi esprimiamo un atteggiamento molto positivo rispetto a questo
bilancio, primo perché dà delle certezze, mantiene certi capisaldi,
ma non nasconde i problemi strutturali che dobbiamo affrontare, e
sono già iniziati i percorsi. Al riguardo devo dire, caro Chatrian,
non condivido il tuo giudizio politico, cioè del centralismo di
questa decisione, quella della riforma sia dell'apparato regionale
che dell'apparato degli enti locali, perché sono gli enti locali
che stanno lavorando sulla loro riorganizzazione; è evidente che un
dialogo non può essere che bilaterale, e se da una parte è
competenza degli enti locali farci delle proposte, è altrettanto
legittimo che questa Amministrazione proponga, e in questo
confronto si sta andando avanti. Ho sentito dal Presidente degli
enti locali grandissima coscienza in commissione, come anche dai
suoi dirigenti, che sono venuti in audizione a dirci che, pur
sapendo che non è una cosa facile, avevano consapevolezza che si
devono riorganizzare, andare verso l'unità dei Comuni, la
cooperazione nei servizi, il personale, in breve quella famigerata
riorganizzazione dell'apparato pubblico che noi da dieci anni
attendevamo.
Altrettanto evidente è che, pur volendo mantenere una sanità di
montagna ed una formazione di montagna, cui va riconosciuto il
merito di aver dato delle risposte di qualità alla comunità
valdostana, sarà comunque una sfida importante mantenere degli
assetti di bilancio compatibili con un'organizzazione di montagna
che ha dei suoi presupposti. Forse non ci potremo più permettere le
cattedrali delle scuole per ogni comune, come pure quelle degli
impianti sportivi, ma il processo di riorganizzazione anche della
macchina per quanto riguarda la scuola e la sanità in atto...al
punto che abbiamo sentito sia l'Assessore all'istruzione, sia
l'Assessore alla sanità che il lavoro sui loro bilanci specifici
sono al vaglio euro per euro. È un lavoro enorme, è come scalare
una montagna gigantesca che dovrà vedere dei passaggi molto
delicati sul ruolo delle partecipate, sul quale non smetteremo mai
di dire: non stiamo ancora mettendo sufficiente attenzione, i fari
sulle partecipate vanno accesi perché queste hanno al loro interno
delle potenzialità che possono trasformarle in strumenti di
sviluppo, cosa che a questo punto sono chiamati a fare.
Sulle leggi dei contributi...portate pazienza, avete promosso
una serie di rilievi su cosa noi non dovevamo far venire meno e
quando si devono tagliare 103.000.000 per il 2013 e 118 per il 2014
e 122 per il 2015 è evidente che da qualche parte bisogna
prenderli! Però non ho sentito una sola proposta del "qui non
avreste dovuto togliere, ma avreste dovuto togliere qui", perché
quando fate questi giochini è bello dire che non bisognava
togliere, ma ridurre i contributi a pioggia, 120 leggi per
130.000.000 all'anno di contributi a pioggia non dovevate ridurli!
Peccato che non ho sentito dov'è che li avreste tolti; li avreste
tolti da cosa? Dai 10.000.000 di investimenti per la forestale?
Ditemi...da dove li avreste tolti? Distribuiamo 17.000.000 per il
bon chauffage
...li avreste tolti da lì? Da dove li avreste
tolti?
Abbiamo avuto anche con un po' di fortuna la possibilità di
andare a ridurre spese che ci potevamo permettere di togliere,
perché non impattanti sull'economia di questa Regione ed è stato
fatto un lavoro di cesello straordinario grazie al lavoro degli
assessorati e del Presidente, che ha permesso di modificare quello
che era considerato superfluo, magari rinviabile, ma non impattante
sull'economia già asfittica della Regione, anche se migliore di
quella del resto d'Italia. Ci auguriamo che ci sia un buon inverno
ed una prossima buona estate, perché sappiamo che la nostra
industria primaria è il turismo con la quale incassiamo i 10/10 di
IVA e di IRPEF, e non purtroppo i 10/10 degli aumenti di queste
imposte, ma se facessimo delle buone stagioni con la nostra
industria primaria...e qui ci vuole uno sforzo gigantesco di
coscienza della qualità del servizio, della capacità di proporre il
nostro prodotto, dell'attrazione dei nostri turisti, è evidente che
qualcuno deve smettere di chiudere i ristoranti alle 14,30 o che
non si può non mangiare una pizza alle 9,30 di sera, è evidente che
questa comunità deve ancora accettare la sfida della
competizione...ma è certo ancora un sistema economico, quello
turistico-commerciale, che attrae il 60 percento del nostro
PIL!
Altra sfida che dobbiamo vincere è quella delle decisioni
strategiche in parte già prese per l'industria; è evidente lo
sforzo enorme che questa Amministrazione sta facendo per mantenere
mille famiglie della Cogne Acciai Speciali. Altrettanto sappiamo
che dobbiamo puntare su futuri diversi come produzione industriale,
non solo perché non è confacente quel tipo di produzione al nostro
spirito turistico ed ambientalista, peraltro ritrovato in questi
giorni dai referendari, ma perché dobbiamo cogliere le opportunità
di scenari economici che stanno sfuggendo, perché non c'è stata in
passato sufficiente concentrazione...ricordo lo Studio Ambrosetti,
per essere chiaro. Potremmo continuare lavorando sugli scenari che
aspettano la comunità valdostana su molte specifiche; quello che
invece quest'anno ci limitiamo a dire è che finalmente si è preso
coscienza. Ci dispiace che si sia dovuto prendere coscienza in
maniera "spintanea" e non spontanea, ma ogni crisi è un'opportunità
e noi questa opportunità abbiamo la consapevolezza ed il coraggio
di accettarla e di tradurla in una visione.
Ho sentito alcuni interventi che hanno l'ossigeno politico del
31.12.2012, che non vanno oltre la visione del 2013; noi crediamo
che questa comunità abbia la capacità di costruirsi il futuro,
quello che noi immaginiamo è che questa Regione, avendone le
risorse, sia economiche, sia strutturali, sia soprattutto quelle
culturali, potrà creare valore reale, di creare PIL reale. Siamo
convinti di questo, ne siamo talmente convinti che gli eletti del
nostro partito si riuniscono settimanalmente per ragionare delle
potenzialità di sviluppo di questa Regione, perché è evidente che
ci dobbiamo lasciare un passato alle spalle, magari guardarlo con
un po' di nostalgia, ma dobbiamo accettare la sfida del futuro. Non
parliamo di futuro, invece, pur dovendo prendere atto dell'urgenza
di questo momento, ma dobbiamo alzare gli occhi e guardare le
scelte che oggi facciamo per la predisposizione di un futuro che
vediamo invece positivo se abbiamo la capacità di sfruttare le
enormi risorse che anche questo bilancio dà. Non dimentichiamo che
1.400 milioni per 100.000 abitanti è ancora un bilancio che
garantisce la solidità dei livelli minimi di benessere di questa
società, ma questo non ci solleva dalla necessità di accettare una
sfida che è più culturale che finanziaria. Il danaro si produce, se
i cervelli sono connessi con il territorio, se il territorio
accetta la sfida e se la classe politica, come noi stiamo facendo
in questo momento, risponde con responsabilità a chi oggi propone
la protesta, che non ci porta da nessuna parte. Protestare su un
sistema che non funziona credo siamo capaci tutti, proporre dei
cambiamenti di questo sistema, dare una visione a questa comunità
ed ai nostri figli è più complesso! Noi ci sentiamo in grado di
dare le risposte ai nostri figli, aspettiamo che anche i colleghi
dell'opposizione siano d'accordo con noi.
Si dà atto che dalle ore 11,47 riassume la presidenza il
Presidente Emily Rini.
Président -
La parole au Conseiller Secrétaire Rigo.
Rigo (PD)
- Grazie Presidente.
Se dovessi raffigurare il bilancio della Regione con tre
sostantivi, userei la gherminella, l'improvvisazione, la miopia. E
per dare il senso alle parole, utilizzerò due esempi, fra loro
molto diversi, non solo nell'entità degli impegni di spesa, ma che
rendono bene l'idea e fotografano il mio pensiero.
Alla politica tocca, sotto qualsiasi regime e qualsiasi cielo,
prendere decisioni razionali intese a realizzare ciò che si ritiene
sia bene, senza distrarsi, né cadere preda di obiettivi che nulla
hanno a che fare con la consapevolezza che i problemi hanno bisogno
di soluzioni lungimiranti, all'insegna dello sviluppo sostenibile e
del migliore impiego delle risorse.
La politica del Governo regionale sembra invece essersi
ritratta, con all'orizzonte la scadenza del mandato e le ormai
prossime elezioni regionali. La disposizione sui rinfreschi - mi
spiace non ci sia il Presidente - e quella sui contributi economici
danno bene il segno della necessità di rispondere, in maniera
sbrigativa, alla realtà di questi giorni che è fatta di crisi
economico-finanziarie e discredito delle forze politiche e delle
Assemblee elettive. Ecco in questo scenario io inquadro l'indirizzo
dato dalla Presidenza della Regione sulla non opportunità di
organizzare rinfreschi al termine di iniziative assessorili o la
deliberazione della Giunta regionale di ridurre, in modo lineare,
sovvenzioni, contributi, sussidi, ausili finanziari. Due risposte
non meditate, frutto dell'attuale situazione e non di una ragionata
decisione. Il taglio dei rinfreschi a cui non si crede ma oggi
necessario per far vedere che si mette mano agli sprechi, come una
gherminella, un inganno fanciullesco che ha il sapore di burla o
quello dei contributi, che dà il senso dell'improvvisazione e della
miopia perché il taglio lineare di 10 punti percentuale non è il
frutto di una diversa idea di sviluppo, bensì la ricerca affannata
di fare cassa con il contenimento della spesa. Novembre 2008,
bilancio di previsione per l'anno 2009: Gli effetti della crisi
economica cominciavano a farsi sentire con forza proprio a partire
dall'ultimo trimestre di quell'anno ed allora nel mio intervento
chiedevo: "È possibile recuperare risorse finanziarie da destinare
a settori in crisi? Sì, credo di sì. Ma dove? I costi della
politica certo, ma anche altrove..." e facevo degli esempi. La
gestione ed il funzionamento dell'Amministrazione regionale, i
contributi di tante leggi regionali ed i possibili interventi
piccoli, ma mirati, per dare il segno del cambiamento e, tra
questi, citavo i rinfreschi: "...non vedo la necessità - dicevo -
di organizzare, dopo ogni piccola o grande conferenza, dibattito,
presentazione, un rinfresco per le persone che sono quasi sempre le
stesse".
Caro Lattanzi, la necessità di tagliare spese improduttive ed
inutili e quella di ripensare i contributi erogati dalla Regione
era, a nostro avviso, un indirizzo politico che già allora si
doveva assumere. La devastazione non è solo economica e sociale. È
anche democratica, morale e culturale. In questo senso, assunti ad
inizio legislatura, questi provvedimenti avrebbero avuto un altro
spessore, qualcosa di diverso e di più autentico.
Il Presidente Rollandin rispose allora con benevolenza: "Siamo
per risparmiare a livello amministrativo su una serie di spese e
Rigo ha detto bene, ha fatto una serie di elenchi su cui stiamo
riflettendo per alcune spese che sono da eliminare
progressivamente. Adesso con tutto il rispetto, non penso sia il
rinfresco fatto alla fine di un seminario che sballi il bilancio
regionale, ma capisco lo spirito con cui è stato detto, di fare
attenzione un po' a tutto". Vede, Presidente, allora non è stato
capito o non si è voluto capire; adesso si è costretti a
razionalizzare con poco raziocinio e con molti tagli, ma manca lo
spirito e la serenità giuste per approntare un vero e proprio
cambio di rotta. La generalizzazione del taglio dei contributi, per
esempio, è profondamente sbagliata: ci sono investimenti o
iniziative in questo momento essenziali ed altri che invece non
solo possono essere ridotti, ma addirittura eliminati! Ho voluto
ricordare quella discussione sul bilancio 2009 per significare che
una stagione era ormai finita e la posta in gioco era, già allora,
quella di una crisi valdostana, nel contesto italiano ed europeo,
in termini di sistema.
Dappertutto si legge che la crisi del mondo occidentale è una
crisi di civiltà, dei suoi valori e delle sue credenze. Ma è
soprattutto una transizione fra un mondo antico ed un mondo nuovo.
Le vecchie visioni della politica, dell'economia, della società, ci
hanno reso ciechi ed oggi dobbiamo costruirne di nuove. Ogni vera
riforma politica, economica e sociale è indissolubile da una
riforma di civiltà, da una riforma di vita, da una riforma di
pensiero. La riuscita materiale della nostra civiltà è stata
formidabile, ma ha anche prodotto un drammatico insuccesso morale,
nuove povertà, il degrado di antiche solidarietà, il dilagare degli
egocentrismi, disoccupazione e disgregazione familiare. Le visioni
della politica e dell'economia erano basate sull'idea del progresso
come legge ineluttabile della storia. Questa idea deve essere
rivista. Se riflettiamo vediamo che il futuro non va verso il
progresso garantito, ma verso una straordinaria incertezza, lo ha
ricordato ieri l'Assessore La Torre.
E allora, se si vogliono seriamente realizzare gli obiettivi di
"sostenibilità" e di "umanizzazione" ricordati anche questa
mattina, non basta introdurre qualche innovazione: bisogna cambiare
via. Il confronto quotidiano e difficile con una crisi economica
senza precedenti sta profondamente cambiando modi di vivere ed
abitudini dei cittadini. Molte sono state le conquiste di questi
ultimi decenni che rischiano di non sembrare più tali davanti ad un
percorso condizionato dalle difficoltà. E diventa
"sempre più
assillante, in effetti, la domanda se non si debbano ripensare
conquiste di benessere faticosamente raggiunte per aprire la strada
a nuove concezioni - e anche diverse misurazioni - della qualità
della vita"
. È la riflessione che il Presidente della
Repubblica ha affidato recentemente ad un messaggio con cui ha
invitato a
"riflettere sulle potenzialità educative e creative
di nuovi sistemi di valori e stili di vita più corrispondenti a
bisogni civili e sociali che comprendano il diritto alla salute,
all'ambiente sano, alla cultura diffusa"
. Riflessioni che anche
il Presidente Rollandin ha manifestato recentemente in un pubblico
convegno. In questo scenario, a mio avviso, dobbiamo collocare la
riflessione sulla nostra realtà. Dobbiamo discutere di noi, ma con
grande attenzione a quello che ci circonda. Dobbiamo farlo perché,
per la prima volta, la Valle d'Aosta sta vivendo un processo di
impoverimento finanziario a tutti i livelli. Meno soldi per la
Regione, meno soldi per i Comuni, meno soldi per l'economia, meno
soldi per il sociale, meno soldi per le famiglie. Tutto ciò mentre
il confronto fra le forze politiche e al loro interno, tra e nei
diversi livelli di governo (Regioni, Comuni, sindacati) in una
parola la democrazia repubblicana soffre, a sua volta, un
indebolimento pericoloso.
La crisi che stiamo attraversando è una crisi di sistema che ha
bisogno di risposte alte, chiare, alternative. Dal lamentarsi
giustamente, come ha fatto l'Assessore La Torre dello Stato cattivo
che nega l'autonomia ed i soldi alla nostra Regione e ci prevarica
su diritti riconosciuti, occorre passare al cambio di mentalità e
di approccio politico, facendo però un po' di autocritica. Tutti
noi, dico "tutti", a partire dall'Union Valdôtaine, dobbiamo
chiederci perché gli ultimi vent'anni - forse fino al 2005 - sono
stati anni di benessere e ricchezza, ma in assenza di un autentico
sviluppo? Quanti sprechi, quanti inutili e faraonici progetti,
quante spese improduttive sono state fatte da Regione, Comuni,
Comunità montane? E non è certo lo stato sociale, il settore, caro
Lattanzi, dove abbiamo sprecato di più! E allora qualche volta - lo
dico sommessamente - fare autocritica, dire abbiamo sbagliato, è un
passo che fa bene alla politica. Tutto ciò richiede come non mai
una politica che sappia dire la verità alla gente, metterla di
fronte alle alternative; non basta farlo ogni tanto nelle occasioni
celebrative e poi passarci sopra!
In una Valle d'Aosta impaurita e impoverita quindi non si può
continuare a raccontare che nel bilancio ci sono solo tagli e
rigore. Bisognerebbe dare delle prospettive ai valdostani.
Servirebbe una grande idea; bisogna ripartire da una grande
proposta di ricostruzione di un'autonomia innovativa e solidale
come quella del dopoguerra. Io non sono certo giovanissimo, eppure
non abbiamo memoria di una crisi così difficile per tempi tanto
prolungati, lo ha ricordato molte volte il Presidente Rollandin.
Non c'è settore che vada bene, non c'è nessun dibattito in cui il
tema non sia quello della crisi. E diventa quindi sempre più
urgente mettere al centro della nostra riflessione il segmento
della società oggi più debole, i giovani. Giovani che stanno
vivendo un'età infinita perché non raggiungono mai una certezza. La
politica deve dare una prospettiva che non insegua i lavoretti o la
precarietà. E bisogna fare in fretta, perché la situazione attuale
lo richiede! Ma come vedremo più avanti, questo bilancio non dà
certezza in questo ed in altri settori. Compito della politica oggi
è quello di preparare riforme di struttura, capaci di dare alla
Valle d'Aosta quella prospettiva di sviluppo che ha caratterizzato
la nostra regione negli anni della ricostruzione postbellica, fino
alla fine degli anni '80. Quel periodo fu caratterizzato dal
rilancio economico che si manifestò tramite iniziative promosse
dalla pubblica amministrazione con la piena ripresa delle attività
delle grandi industrie e con iniziative in campo turistico; e poi
con la progettazione di grandi opere, come i trafori stradali
alpini ed i grandi impianti idroelettrici. Contemporaneamente al
rilancio economico fu messo in campo un grande sforzo per
organizzare l'Amministrazione regionale e poi il sistema delle
autonomie, quello scolastico e quello sociosanitario, in una
parola: la svolta "regionalista".
Di fronte alla più grave crisi che la Valle d'Aosta sta vivendo
dal dopoguerra, non possiamo commettere l'errore di credere, come
sembra fare il Governo regionale, che i tagli ed il rigore del
bilancio, l'iperattivismo di Finaosta, gli interventi istituzionali
decisi, quasi in maniera unilaterale senza partecipazione e
coinvolgimento possano tirarci fuori dalle difficoltà in cui ci
troviamo. È il momento invece della politica: se è vero che il
problema sta anzitutto nella crisi della politica, è a questa che
spetta recuperare la propria dignità, dimostrare capacità
progettuale, mobilitare l'interesse e la partecipazione.
Questo bilancio invece è privo di un progetto di futuro è
appunto miope; non c'è quel filo che unisce le diverse pagine del
bilancio e le audizioni degli Assessori in Commissione lo hanno
messo in luce. I responsabili dell'Esecutivo che abbiamo audito non
erano componenti di una squadra di un team affiatato, che aveva ben
chiaro un obiettivo comune: il progetto. Ogni Assessore, con la
propria personalità, ha messo in luce il suo dicastero, senza far
emergere quelle scelte, al di là dei tagli, che collegialmente la
Giunta regionale si era data. Non sono risultate visibili le scelte
di campo pensate, non è emersa chiaramente la direzione di marcia.
Insomma, la cornice entro cui definire gli interventi specifici.
Allora, non conoscendo né il punto di arrivo né il tragitto
stabilito, dico la mia su alcune questioni che conosco meglio
cercando di dare un contributo alla discussione consiliare.
La prima questione è relativa ai beni culturali, un tema poco
discusso che invece può e deve diventare opportunità vera di
sviluppo per la nostra regione. Il dibattito sul ruolo dei beni
artistici e culturali come esclusivi beni di pubblica utilità, per
i quali non si rende necessaria l'adozione di principi gestionali
efficienti o, al contrario, come beni che proprio in virtù di una
gestione tramite strumenti innovativi possono essere pienamente
valorizzati e tutelati, è un tema che dovrebbe essere centrale e
vivo nella politica della programmazione del futuro della Valle
d'Aosta...così non è purtroppo! Al di là della filosofia della
"restitution"
, dell'impegno finanziario e del lavoro messo
in campo in questi anni dall'Assessorato competente relativamente
alla valorizzazione e promozione dei beni artistici e culturali,
questo settore finora non è stato considerato dalla politica una
potenziale e credibile fonte di sviluppo economico e culturale.
Interessanti, a questo proposito, sono le suggestioni espresse
dall'Assessore Laurent Viérin nel n. 10 di
Visibila
,
notiziario dell'Assessorato, che cito:
"In un momento di
congiuntura economica quale quello che si sta vivendo a livello
nazionale ed internazionale, i dati relativi ai consumi culturali
sono fra i pochi in continua crescita, elemento che ci supporta
nelle azioni intraprese finora nel settore della cultura, con
continui investimenti atti a garantire importanti opportunità per
il mantenimento del livello di sviluppo economico e sociale della
nostra regione, ricco di testimonianze storiche, monumentali ed
archeologiche".
Tutto condivisibile, ma scritto prima della
presentazione del bilancio regionale, in quanto l'Assessore sa bene
infatti che gli investimenti di cui parla sono stati drasticamente
ridimensionati. È davvero questo il settore in cui risparmiare? Il
taglio nel bilancio c'è ed è significativo rispetto agli anni
precedenti, riduzione che via via aumenterà per il futuro prossimo.
La valorizzazione del nostro patrimonio artistico quale occasione
di sviluppo passa attraverso il taglio lineare stabilito come
principio generale?
Il recupero di "contenitori" di prestigio che si trasformano in
splendidi musei, con mostre sapientemente allestite che potrebbero
richiamare migliaia di visitatori portando turismo culturale,
indotto economico, commercio, benessere sociale e occupazione, deve
seguire queste logiche? La valorizzazione del nostro patrimonio
artistico quale occasione di sviluppo passa anche attraverso la
ricerca di finanziamenti aggiuntivi a quelli che può, anche senza i
tagli, sopportare la pubblica amministrazione. Ne ha parlato
l'Assessore Laurent Viérin nelle audizioni in II Commissione; certo
i fondi europei, chissà fino a quando però, ma anche il
partenariato pubblico-privato. È possibile riuscire a convogliare
risorse e competenze nell'ambito di servizi di tipo culturale,
servizi che, altrimenti, non saprebbero "drenare" finanziamenti e
ausili di vario genere? È ipotizzabile un quadro legislativo
diverso in questo settore, che io considero strategico per il
futuro della regione? È possibile, ad esempio, collegare una parte
degli introiti che si riceveranno dalla fruizione delle opere
recuperate attraverso royalties, per un certo numero di anni,
dirette al gruppo di investitori, operatori o consorzi che ne ha
reso nuovamente possibile la fruizione? Questo sta avvenendo in
città italiane! Pensiamo a cosa potrebbe diventare domani la nostra
regione, un potente magnete formativo, grazie alla sinergia con
l'Università valdostana, nella valorizzazione e recupero del
patrimonio culturale in grado di diventare occasione di crescita
per i giovani che vogliono acquisire competenze qualificate. La
cosa grave nel bilancio pluriennale in discussione oggi è non solo
la riduzione drastica degli investimenti, ma il rischio concreto di
togliere la speranza, la fiducia, la passione a chi ancora ci
crede.
La seconda questione riguarda un settore, anch'esso strategico,
che è stato oggetto di un taglio significativo delle risorse: le
politiche sociali. Anche se l'Assessore Lanièce ha ribadito, in
audizione, che il trasferimento dei fondi regionali alla finanza
locale è stato dettato da ragioni di restyling del bilancio, ma lo
stanziamento complessivo non è stato ridimensionato, le cifre
dimostrano il contrario. La differenza degli stanziamenti su questa
unità previsionale di base, il fondo per le politiche sociali, fra
il bilancio di previsione 2012 e quello 2013 ammonta ad oltre
6.000.000 di euro, quindi del 10 percento. Per capire meglio la
consistenza della spesa, da 62.600.000 euro del 2012 si è passati a
56.400.000 per il 2013. Questo emerge anche da una nota in risposta
ad uno specifico quesito del Coordinatore dell'Assessorato che
conferma quando avevo detto in commissione. Anzi a quella riduzione
dobbiamo aggiungere 1.000.000 di euro nella parte investimenti. Tra
l'altro il Coordinatore, nella sua nota, ha confermato quanto da me
detto in commissione, cioè che, per la ricerca, non sono previsti,
al momento, stanziamenti. La crisi, i vincoli imposti dalla spesa
impongono, anche nella nostra regione, una valutazione attenta e
virtuosa nella definizione degli impegni di bilancio. Ma
l'attenzione alle cifre non può far venir meno i buoni propositi e
gli impegni che il Governo regionale ha manifestato in questi anni
in occasione di convegni e conferenze: la famiglia prima di tutto
e, quindi, la priorità di non ridurre i servizi alla persona. La
famiglia, cardine essenziale dello sviluppo umano e della società;
famiglia come punto di riferimento per guardare alla realtà di oggi
con l'obiettivo di attrezzare meglio la società valdostana a vivere
il futuro. Ed allora, se queste non sono parole in libertà,
guardare al futuro con speranza per un domani migliore per tutti
vuol dire promuovere politiche che assicurino il benessere di tutte
le famiglie ed aiutino, in particolare, quelle in difficoltà:
perché esse davvero siano aperte alla genitorialità ed orientate
alla qualità affettiva delle relazioni, alla reciproca solidarietà
e responsabilità. Non possiamo non vedere invece che la condizione
della famiglia si è aggravata su tutti i versanti: da quello
economico a quello occupazionale, da quello relazionale e
affettivo, a quello della natalità, a quello sociale.
Condivido il richiamo e le proposte fatte dal collega Salzone,
mi auguro che lei possa introdurre nella prossima legislatura
questi temi, perché oggi non li trovo nel bilancio. Non possiamo
dire che non ci sono finanziamenti e servizi, ma perché non
riusciamo ad invertire quella condizione sopra descritta? Va fatta
una riflessione su quanto fatto e come innovare, ma non vediamo
questo indirizzo politico, anzi. Arriva la decisione assunta dalla
Giunta regionale di rideterminare per il 2012 la misura del
contributo a favore di soggetti non autosufficienti. In pratica una
drastica riduzione dell'importo mensile concesso alle famiglie che
si prendono cura di una persona che, per la gestione della sua vita
quotidiana, ha bisogno dell'aiuto oltre che dei familiari, di una
badante. Tagliare, dimezzare l'importo di questo contributo
economico che, ricordo, ha precisi criteri e modalità per la sua
concessione, è sbagliato politicamente ed economicamente.
Politicamente perché vuol dire non mettere al centro la persona e
la famiglia e non scegliere politiche orientate al sostegno della
quotidianità della vita di quelle donne e di quegli uomini non più
autosufficienti che hanno bisogno non solo di assistenza ma di
continuare a vivere nei luoghi e tra le persone a loro care. Questa
società ha bisogno di politiche che valorizzino i legami e le
relazioni fra le persone e ne promuovano il sostegno. In una parola
mettere al centro la solidarietà fra generazioni. Economicamente
perché questa scelta inevitabilmente metterà in crisi non solo le
famiglie ma gli enti locali che saranno chiamati in causa perché
aumenterà la richiesta di inserimento nelle strutture residenziali
e di accedere ai servizi di assistenza domiciliare. A parte il
fatto che non credo sia possibile per gli enti locali fra fronte a
queste nuove domande sarebbe un costo maggiore per le finanze
pubbliche. Questa scelta ricadrà inevitabilmente anche
sull'attività svolta dall'USL che si troverà a fronteggiare
situazioni e casi che troveranno risposta in una non opportuna
ospedalizzazione con costi maggiori rispetto a quelli per la
badante. È poi una decisione che favorisce la non regolarizzazione
dei contratti di lavoro, il nero, l'evasione fiscale. La badante in
regola dovrebbe compilare il modulo unico e pagare l'IRPEF per la
parte di reddito che supera gli 8.000 euro: ciò significa
1.700-1.900 euro che calcolati per le 696 domande pervenute
quest'anno, fanno una cifra superiore al milione di euro! Sono
soldi che potrebbero entrare nelle casse della Regione. Ecco un
altro motivo per cui giudichiamo non opportuna la scelta operata
dall'Assessorato competente.
I dati che recentemente sono stati oggetti di una riunione del
Consiglio sanitario e sociale hanno fotografato una popolazione
valdostana che non solo invecchia, ma che si trasforma e si riduce
progressivamente a causa del declino della fertilità e del tasso di
natalità. E l'impatto sulle politiche di welfare crescerà sempre
più. Questo comporta già oggi costi elevati: si tratta di una delle
grandi sfide con cui si misurano tutte le società economicamente
sviluppate. È evidente che un problema di così forte e crescente
impatto non può trovare soluzione negli strumenti ordinari
dell'assistenza ed il bilancio regionale non potrà essere l'unica
fonte di finanziamento. Di fronte, quindi, a bisogni crescenti che
richiedono un aumento consistente delle risorse da mettere a
disposizione, è necessario prevedere un'entrata autonoma e
straordinaria che finanzi questa necessità e che coinvolga tutti i
cittadini che producono reddito. In questi anni più volte ho
richiamato l'attenzione del Governo regionale sull'istituzione di
un fondo per la non autosufficienza e di questo finalmente da
alcuni mesi si sta occupando il Consiglio sanitario e sociale. La
sostenibilità finanziaria del nostro sistema di welfare è una delle
priorità della politica. Io sono testardamente convinto della
necessità di introdurre una tassa di scopo, ma sono disponibile a
considerare tutte le proposte finalizzate ad alimentare fondi a
sostegno della vulnerabilità sociale. Distribuiamo le
responsabilità in una visione solidale anche attraverso la
compartecipazione della Fondazione comunitaria in un modello di
integrazione pubblico privato, come suggerito dall'Assessore
Lanièce, altrimenti l'invecchiamento della popolazione genererà un
conflitto intergenerazionale. Mi fa piacere che di questo tema,
anche se in ritardo, si cominci a parlarne.
La terza questione è rappresentata dal finanziamento all'Azienda
USL della Valle d'Aosta. Nella tabella di riepilogo della funzione
obiettivo 9 - sanità -sono iscritti circa 300.000.000 di euro quasi
il 30 percento del bilancio. Se sommiamo però a questi i fondi
trasferiti alla Finaosta e quelli statali, la cifra si avvicina ai
400.000.000 di euro. Una cifra rilevante, ma poco trasparente. Non
sto qui a riprendere il dibattito aperto in questi giorni in II e V
Commissione sulla verifica dei meccanismi di spesa sulla sanità
pubblica regionale. Da tempo mi chiedo come sia possibile che il
Consiglio non abbia titolo per essere parte nella programmazione
degli interventi in un settore molto delicato e costoso qual è
quello della salute dei valdostani. Mi chiedo anche come sia
possibile che il Consiglio regionale non sia messo in grado di
valutare annualmente l'attività complessiva dell'USL e la sua
capacità di prendersi cura dello stato di salute della popolazione
valdostana. E non può essere sufficiente la relazione utile, ma
notarile, presentata ieri dal Presidente Rollandin; i costi della
sanità pubblica necessitano di altre analisi ed
approfondimenti.
Tornando alle cifre del bilancio, i documenti non evidenziano,
al di là della diversa classificazione delle descrizioni di spesa,
cambiamenti o innovazioni sostanziali, al di là di alcune novità e
del contenimento della spesa dettato dalla spending review,
rispetto alla gestione della sanità pubblica. L'attuale modello
sociale valdostano si potrà sostenere e migliorare nel futuro se
sapremo agire in due direzioni: risorse aggiuntive, che ho detto
prima, e sussidiarietà da una parte, e razionalizzazione e
riorganizzazione del sistema dall'altra. I grandi interventi di
riconversione e di riorganizzazione funzionale non possono non
partire dal nuovo ospedale, quello disegnato in questi mesi. Al di
là dei giudizi di merito sulle scelte fatte da questo Governo
regionale nella progettazione di viale Ginevra, da lì dobbiamo
partire per essere in coerenza con i tanti soldi impegnati e con i
nuovi standard nazionali al fabbisogno di salute. Per quel che ho
capito il nuovo modello organizzativo ospedaliero non prevede più
le macro-aree, i reparti, ma un approccio moderno che divide
l'ospedale in ali diverse rispetto all'intensità di cura. Le
decisioni dovranno essere quindi condivise, come lo saranno i
percorsi assistenziali e le risorse che saranno sempre più
integrate e dove, le stesse, non saranno più gestite dal singolo
primario. L'ospedale non dovrà essere una tessera grande e
qualificata, molte volte prevaricatrice, ma spesso isolata dal
sistema salute. Dovrà necessariamente proprio in virtù del nuovo
modello organizzativo, essere una tessera integrata, in coerenza
con le modalità di offerta sanitaria e socio-assistenziale presente
sul territorio, altrimenti si creeranno grossi problemi. Un modello
capace di ridurre i costi gestionali, ma più aderente ad una
dimensione strategica. Sarà o dovrà essere una rivoluzione, anche
culturale, in particolare per i professionisti medici e quindi
dobbiamo attrezzarci per arrivare preparati a questo appuntamento.
Dalle cifre del bilancio non si può capire se ci stiamo attrezzando
in tal senso o se le belle parole restano sempre e solo tali. Io ne
ho voluto parlare perché la prossima legislatura dovrà essere
capace di disegnare percorsi nuovi, per non giocarsi il passato, il
nostro sistema salute ed il futuro.
Bene, per il momento termino qui, ma oggi pomeriggio vi
racconterò altre due o tre questioni. Grazie.
Président -
La parole au Conseiller Zucchi.
Zucchi (PdL)
- Grazie Presidente. Tranquilli...collega
Rigo, al limite potrà utilizzare parte del tempo che le lascerò io
del tempo a mia disposizione, dal momento che non ho intenzione di
utilizzare tutti i 30 minuti.
Credo che anche la politica, così come viene intesa adesso,
abbia bisogno di un rinnovamento anche nei metodi di espressione;
da sempre ritengo che non sia tanto la quantità del tempo
utilizzato, quanto gli argomenti che vengono espressi anche in modo
sintetico che fanno la differenza. Poi ognuno ha il suo stile, ma
non ritengo che sia il fatto di occupare fino all'ultimo secondo il
tempo a disposizione che fa la differenza fra la bontà di un
concetto rispetto all'altro. Sintetizzando, non intervengo per
replicare quelli che sono i temi di carattere generale che ha
egregiamente spiegato il collega Lattanzi, temi generali che il PdL
condivide, che sottoscrivo, quindi non li riprenderò. Intervengo
piuttosto su delle questioni settoriali, alcune delle quali mi sono
state spontaneamente messe a disposizione dalla stampa, riferite in
particolare all'intervento che non ho avuto tempo di sentire perché
sono arrivato in ritardo stamani, in aula, riferite all'intervento
del collega Louvin, il cui intervento è stato riportato dall'ANSA e
che sintetizzo.
Il collega Louvin contesta il ritardo nell'affrontare il nodo
del costo delle istituzioni, i rinvii nella legge sui fondi dei
Consigli e sui vitalizi, l'aumento delle spese istituzionali e la
riproposizione mutilata dello strumento anticrisi e l'assenza di
ricerca ed innovazione. Orbene, non userò oggi il linguaggio che
non ci appartiene e che ieri ha utilizzato un deputato dell'Italia
dei Valori, che è stato redarguito dal Presidente della Camera, ma
il senso è questo: non bisogna abusare della pazienza, perché
quando è troppo è troppo, ed in questo caso tengo a sottolinearlo.
Il fatto che la stampa abbia evidenziato...mi riferisco alle
questioni emerse in seno all'ipotetico rallentamento da parte della
maggioranza di voler fare melina sulla questione della riduzione
dei costi...è un argomento che non solo non ci appartiene, ma che
corrisponde alla contrarietà. Se questo può essere stato male
interpretato dalla stampa, che ci può anche stare fino a un certo
punto, non credo che sia accettabile da parte di chi è presente in
commissione, che sa bene come sono avvenute le cose. Non c'è
nessuna intenzione da parte...lo dico in modo tale che non ci siano
degli equivoci in questo senso, in quest'aula, e soprattutto al di
fuori, perché ormai sta imperando un populismo dilagante dove
sembra che tutti i Consiglieri abbiano come scopo quello di andare
a tagliare su tutti meno che su noi stessi, questo è falso!
Noi, in commissione, la scorsa settimana eravamo pronti a varare
un provvedimento che la Presidente Rini aveva portato in
commissione, pertanto noi abbiamo deciso, insieme a tutti i
commissari, due questioni all'unanimità: avevamo deciso che il
rinvio era finalizzato all'approvazione del decreto, perché poteva
essere modificato come infatti è stato modificato, e anche proprio
per recepire la vostra proposta di legge perché l'intenzione della
commissione, per dare un senso di unanimità, poteva trovare una
convergenza fra le proposte del vostro gruppo e quelle della
maggioranza, che era pronto a recepire un taglio drastico che
comunque vedrà la luce al 1° gennaio 2013.
Quindi la strumentalizzazione che è stata fatta su questo
argomento la rimandiamo al mittente, e mi fa specie che proprio tu,
Roberto, non uso il "lei" perché sarebbe ipocrita, ci conosciamo da
tanti anni, abbiamo la stessa età, ma che proprio tu venga a fare
dei sermoni sulla questione dei vitalizi...sono al corrente, avendo
la tua stessa età, che sei l'ultimo a dover parlare in quest'aula
delle questioni riferite ai vitalizi! Avevi 43 anni quando hai
spazzolato in quest'aula tutto quello che c'era da spazzolare su
questo argomento, quindi per piacere, su questi temi abbi la
compiacenza ed il
bon ton
di fare parlare qualcun altro del
tuo gruppo, perché su questo tema non sei credibile!
Per parlare del resto, perché è ora di dare un senso a quelle
che sono state le accuse che sono state mosse sui temi che sono
stati riferiti dall'ANSA, il nostro gruppo rimarca che non è nostra
responsabilità politica se siamo arrivati ad una situazione di
difficoltà, soprattutto generata da una diminuzione delle risorse
che sono destinate agli investimenti. Ma questo è un fatto che è
riconducibile ad atteggiamenti che si riportano nel passato, quando
anche tu, Louvin, c'eri, a buon titolo, a costruire un sistema come
quello valdostano, che è stato molto florido quando c'erano tante
risorse a disposizione, ma che sono state utilizzate per creare una
macchina che produce poco ma consuma tantissimo.
Collega Rigo, ho sentito una parte del tuo intervento, la parte
nefasta è ascrivibile ad una responsabilità politica che non ci
appartiene e che è riferita ad una costruzione nel tempo che è
avvenuta, dove voi eravate in maggioranza, e che soprattutto negli
anni '90 e 2000 ha costruito un sistema che in questo momento, per
motivi indotti e anche contingenti, siamo chiamati a
correggere.
Tornando alla situazione dei costi...
(interruzione del Consigliere Segretario Rigo, fuori
microfono)
...mi fai finire? Sto parlando io, Rigo! Non ho una cartella
dattiloscritta da 30 minuti, vado a braccio secondo le cose che
dicono i colleghi...se mi interrompi perdo il filo!
Tornando alla questione dei costi e dell'atteggiamento
responsabile che la maggioranza - e l'opposizione spero! - vuole
adottare su questo tema, noi, quest'anno, dal 1° gennaio 2013,
voglio che sia chiaro a tutti che non stiamo giocando e che non
facciamo agli altri quello che non facciamo per primi a
noi...l'anno scorso abbiamo diminuito del 10 percento i nostri
emolumenti, capisco che possa essere ritenuto insufficiente, ma di
questi tempi è insufficiente tutto...faremo un taglio drastico sul
costo del funzionamento dei gruppi per dare l'esempio - al di là
del modo in cui questi temi sono stati indotti da Roma che hanno
provocato la nostra presa di distanza e la nostra ferma contrarietà
- e per dimostrare che siamo convinti di andare in questa direzione
in modo autonomo. Fatto questo, auspichiamo che altri settori che
fanno parte del nostro sistema adottino lo stesso comportamento.
Certo, prima lo dobbiamo adottare noi e lo faremo, ma non è
possibile che ci siano nell'ambito dell'Amministrazione ancora oggi
dei settori (sono stati citati: le società partecipate, le società
che non sono sotto i riflettori) che guadagnano cifre spropositate.
Che il Presidente di Finaosta o altri manager guadagnino 320-
350.000 euro non va bene, l'ho sempre detto, lo ribadisco in
quest'aula, quindi non va bene, e se la ricetta del pauperismo
certe volte troppo riflessa sulla classe politica deve essere
fatta, noi lo facciamo, perché ci rendiamo conto dei tempi: deve
essere applicata a tutti i settori della nostra macchina
amministrativa.
Ieri sera, tornando dal Consiglio, ho visto la trasmissione
Ballarò
, che è iniziata con un servizio che faceva il focus
finalmente sul mondo dei dirigenti, sugli emolumenti spesso
nascosti dietro premi di produzione ed altre voci, che sono
costituiti da somme molto elevate. A Roma come qua, ritengo che su
questo punto si debba intervenire, perché non è possibile che in
Valle d'Aosta ci siano dirigenti che sono tutti proiettati con
livelli di retribuzione al massimo...guarda caso, a Roma come qua,
tutti al massimo del cosiddetto "bonus di risultato"! Non ce n'è
uno a Roma e non ce n'è uno qua che non prenda il massimo
dell'indennità di risultato...chissà come mai! Anche su questo
punto credo sia opportuno nel prossimo futuro, dopo aver dato
l'esempio, mettere mano alla legge che su questo punto evidenzia un
certo tipo di anomalia e che sia anche importante andare in questa
direzione.
Concludo dicendo che il fatto che questo bilancio debba
affrontare questi tagli plurimi che sono arrivati da Roma non è una
bella cosa, anche per il metodo con il quale sono giunti; quindi,
pur facendo parte io di una forza politica che sostiene insieme al
PD questo Governo, non ho mai lesinato le critiche a tale riguardo,
perché i metodi e le salvaguardie del nostro
status
devono
essere messe al primo posto. Ciò non toglie che questo acuirsi
dell'esiguità delle risorse che sono state imposte da Roma ci mette
nelle condizioni di dover affrontare in un modo serio, coatto se
vogliamo, una situazione che noi da tempo avevamo perorato che
venisse introdotta, come ha detto il collega Lattanzi. E anche se
attraverso queste forme molto discutibili siamo chiamati a prendere
delle decisioni drastiche per il prossimo futuro, vediamo in questo
contesto un'occasione non così negativa, ma positiva, perché induce
tutto il popolo valdostano a tirarsi su i pantaloni da soli ed a
prendere quelle graduali manovre e ricette che dovranno portare la
nostra Regione in un nuovo contesto, non più un contesto di "vacche
grasse" di cui abbiamo goduto negli ultimi anni, ma in un contesto
di risorse che dovranno essere oculatamente suddivise fra
funzionamento della macchina e somme che devono essere destinate
agli investimenti; questi ultimi, purtroppo, in questo momento sono
ridotti.
Il nostro auspicio è che gradualmente - come questo bilancio sta
dimostrando e che riscuote, ma non solo per questo, il nostro
convinto voto - si vada in questa direzione e quindi, proprio
nell'imminenza della fine della legislatura, il nostro gruppo, pur
facendo i
distinguo
sulla forma, voterà in modo convinto
questo bilancio, perché va nella direzione che il nostro gruppo da
tempo sostiene.
Président -
La parole au Conseiller Donzel.
Donzel (PD)
- Grazie Presidente.
Ritengo importante fare un intervento su questo bilancio, che
arriva a chiusura di una legislatura perché, per la mia esperienza
personale in questo Consiglio regionale, è stato l'atto più
importante con cui ho dovuto confrontarmi fin dal 2008. Diciamo che
avevo in mente un intervento che, prestando attenzione a quanto è
emerso dall'aula, mi sento di correggere, perché pensavo ci fosse
una visione univoca da parte della maggioranza della situazione ed
invece ho dovuto constatare che si passa dal "Via Crucis" del
collega Rosset, che lamenta questa terribile situazione e chiude
addirittura in maniera molto preoccupata la sua relazione dicendo
che questa maledetta crisi rischia di incidere sul benessere dei
valdostani, a situazioni di ampio ottimismo, di prospettive future
molto favorevoli per noi e per il rimettere in sesto una Regione
molto male organizzata. Come dire: ho delle perplessità rispetto a
queste letture così difformi della situazione, intanto perché non
c'è un rischio che la crisi incida sul benessere dei valdostani, la
crisi ha già inciso, picchiato duro e le famiglie che stanno male e
sono in situazione di difficoltà sono tante.
La cosa che mi preme di più ricordare è che proprio in queste
ore è arrivato un ultimo dato sulla disoccupazione in Valle
d'Aosta, è il 7 percento, una cifra record, in un quadro - quello
nazionale - non positivo, dove cresce la disoccupazione. Ma non è
la stessa cosa che avviene a Bolzano (siamo ancora sotto al 5
percento), o a Trento (siamo sotto il 6 percento), ha meno
disoccupazione di noi il Friuli. Allora noi partivamo da una
situazione molto positiva 4 anni fa ed oggi dobbiamo prendere atto
che queste straordinarie misure anticrisi, questo straordinario
sforzo che è stato messo in campo sul lavoro non paga!
Sono state fatte scelte non sufficienti, se non addirittura
errate, sbagliate, altrimenti non si spiegherebbe perché una delle
Regioni che poteva dire dal punto di vista occupazionale di essere
fra le migliori in Europa, oggi si avvicina alla media euro che è
7,9 di disoccupazione. Quindi non siamo più la Regione che aveva
quei dati splendidi e li abbiamo patiti molto di più sia di altre
Regioni a Statuto speciale, sia di altre Regioni non a Statuto
speciale, perché abbiamo più disoccupati dell'Emilia Romagna.
Questo perché è avvenuto? Perché al di là dei consigli preziosi che
sicuramente il PdL che aveva capito tutto già 20 anni fa ha dato
anche ai colleghi di maggioranza, c'è stata una profonda
incomprensione della crisi. Nella relazione 2009-2011 si leggeva
(nella relazione dell'Assessore Lavoyer, che immagino fosse
condivisa da tutta la Giunta e la maggioranza):
"Il bilancio in
discussione viene approvato all'inizio di un periodo di crisi
economica; come appena illustrato, questo bilancio non ne risente
gli effetti, bensì è stato costruito per creare le premesse per
arginarla".
C'era la perfetta convinzione che in Valle d'Aosta,
sì, c'è la crisi, ma noi, con tutti i soldi che abbiamo e anzi con
i provvedimenti che stiamo prendendo non si muoverà niente;
"3.000.000 di euro sono stati iscritti nei fondi globali per un
primo intervento di risposta alle necessità più urgenti
- si
leggeva -
ma l'intero bilancio, settore per settore, presenta
gli stanziamenti necessari per far fronte a questo periodo di
incertezza economica".
Questa cosa si è ripetuta nel 2010
perché nel 2010 le risorse complessive del bilancio addirittura
crescono nonostante la crisi, perché si passa da 1.675.000.000 a
1.685.000.000 del 2010, ancora si cresce e...previsioni
astronomiche di entrate.
Oggi la realtà che abbiamo davanti è molto più dura, perché il
bilancio dell'anno scorso, 1.470.000.000 di euro, si riduce di
ulteriori 50.000.000 con il dato di quest'anno, 1.420.000.000, e il
trend è a decrescere. A questo si sommano tanti provvedimenti e -
devo dire - con una lettura leggermente diversa, non c'è stato
tutto quell'entusiasmo in Valle d'Aosta quando sono arrivati i
10/10...a me pareva di aver capito anche dal Presidente che lui
aveva cercato di arginare con l'introduzione di alcuni 10/10 il
pesantissimo taglio dei 300.000.000 che derivavano dalla
sostituzione di IVA da importazione ed aveva cercato di diluirli
nel tempo perché non fossero così impattanti. Quindi quella era una
compensazione ad un pesante taglio che si cominciava a costruire,
perché era evidente che questo paese aveva accumulato un deficit
pubblico che doveva essere corretto. Altrettanto non nutro un
particolare entusiasmo nel leggere che siamo messi bene perché
abbiamo un rating AA-, nel senso che l'anno scorso era AA+,
quest'anno è AA-, diciamo che siamo contenti perché c'è un altro
che sta peggio. No, è andata male, non siamo riusciti a tenere
questo rating. Non è che diciamo: però ce n'è uno più zoppo di
noi...allora, ho già dimostrato che come disoccupazione il trend
nostro è uno dei peggiori, quindi la situazione è molto
difficile.
Vengo ad alcune questioni che sono state sollevate. È stato
evocato spesso il clima di "antipolitica profonda"...poi, andando a
prendere qualche dato, cercherò di spiegare come alle volte si
manifesta nella popolazione un senso di insofferenza nei confronti
delle istituzioni, ma starei attento a non classificare tutto come
"antipolitica". Sta nascendo una buona politica fra i cittadini,
perché non è che c'è un anarchismo di fondo che dice spazziamo via
tutte le istituzioni, sta crescendo invece una quota della
popolazione che dice voglio delle istituzioni migliori. Non è
antipolitica chiedere più sobrietà ai rappresentanti politici, alle
istituzioni di fare il loro dovere; condivido che sarà antipolitica
quella che dice mettiamo una bomba nei parlamenti ed aboliamo
tutto, questo non è corretto, ma sta crescendo una fascia
larghissima di popolazione che non vuole abolire le istituzioni, le
vuole semplicemente migliorare, le vuole diverse! Quindi starei
attento a classificare tutto questo mondo come antipolitica, perché
ci chiede di lasciare un obolo rispetto alle nostre indennità.
Nella relazione leggo: serve un sistema pubblico regionale più
moderno ed efficiente, meno costoso, che rappresenti una leva
essenziale in grado di assicurare una forte riduzione delle spese,
soprattutto di funzionamento, salvaguardando le risorse per gli
investimenti essenziali per lo sviluppo, fornire servizi di
maggiore qualità alla collettività e contribuire al corretto
riequilibrio della finanza pubblica. Ma perché non lo avete fatto?
Perché da 4 anni ce lo raccontate? Fatelo! Siete voi che avete il
Governo regionale, perché continuate a scrivercelo?
Così come sono sconcertato da alcune affermazioni fatte anche
dall'Assessore, tutte a mo' di interrogativo nella sua relazione in
cui lui, che dovrebbe dire, interroga: quali prospettive di
programmazione adeguate per il 2013 si possono avere
nell'incertezza della mancanza di un interlocutore politico fra
Stato e Regioni? Ma come quali certezze? Con quello che abbiamo
dobbiamo fare i conti! Se non me lo sa dire lei, glielo dobbiamo
dire noi che siamo all'opposizione? Sono stupito da questo
smarrimento, perché la popolazione che si è smarrita è normale,
quando andiamo a dirle ci sono molte meno risorse, è un dato di
fatto, e sappiamo che molte di queste responsabilità sono della
crisi economica, ma sono anche di una pessima politica nazionale
che ha contribuito a creare deficit pubblico. Però che la Regione
Valle d'Aosta si tiri completamente fuori da questo atteggiamento,
quando ha partecipato sia a sostenere Governi di Centro-Sinistra
che Governi di Centro-Destra, come il Governo Berlusconi, che
adesso dica: però, che cattivi che sono a Roma! Va bene, sono il
primo a dire che a livello nazionale sono state fatte delle
malefatte incredibili, ma non è che qui ci sia stato
quell'atteggiamento rigoroso da condannare questi Governi! No! Si
andava giù a cercare di pigliare la nostra parte di quella torta
che veniva spartita di fronte ad un debito pubblico dilagante.
Quindi anche queste azioni rispetto all'aspetto economico non le
condivido.
Condivido invece tutte le preoccupazioni al tentativo di
intervenire pesantemente sulle istituzioni regionali ed il
tentativo - mai visto prima - a livello governativo di un attacco
pesante all'autonomia regionale. Questa cosa è inaccettabile e va
respinta con forza all'unanimità da tutte le forze politiche che ci
credono, quindi su questo siamo solidali alla maggioranza...ma
attenti sulla questione economica, perché ci sarebbe molto da
discutere! Ho assistito alle difficoltà con cui l'Assessore La
Torre comunicava i tagli...gli mancava solo la lacrimuccia per
essere la Fornero che, mentre dava una mazzata sulle pensioni, poi
si metteva a piangere.
Anche qui un passaggio conclusivo della relazione dell'Assessore
al bilancio, si dice: dobbiamo tener duro, dobbiamo fare uno
sforzo...e poi si dice: arriverà la crescita del PIL a partire dal
2014. Questi sono i dati che rappresentano tutte le agenzie che
spesso hanno sbagliato nel prevedere la ripresa, perché doveva
esserci nel 2011, poi nel 2012, poi 2013 adesso siamo arrivati al
2014! Ma questo dato è un dato importante, che però attiene solo a
quelle realtà che avranno messo in campo le misure per ripartire,
non sarà uno sviluppo che ripartirà in modo generalizzato; ci
saranno dei luoghi attrezzati per ripartire, ma se non riapre
l'Olivetti I-Jet non riparte nessuno sviluppo, bisogna che la
fabbrica riapra perché ci sia la ripresa del PIL. Se le fabbriche
hanno chiuso i cancelli, non c'è nessuna ripresa economica, se sono
diminuite le imprese, ne nascerà qualcuna nuova trascinata dallo
sviluppo, ma avremo uno sviluppo più lento rispetto ad altre
Regioni.
Naturalmente il passaggio fondamentale della relazione è quando
si dice: è fondamentale la responsabilizzazione della classe
politica valdostana a tutti i livelli, con la riduzione anche del
numero dei Consiglieri regionali. Ci mancherebbe! Siamo a qualche
mese dalle elezioni, parte la campagna elettorale in cui tutti
quelli che hanno accusato di demagogia ed irresponsabilità chi nel
passato parlava di questi provvedimenti e presentava anche dei
disegni di legge (bocciati!), adesso diventa il campione dei tagli
dei costi della politica! Noi abbiamo cercato di dire non vogliamo
essere campioni, sosteniamo il provvedimento insieme alla
maggioranza, ci fa piacere che su questi provvedimenti si crei
unanimità, è un grosso lavoro prezioso che si sta facendo, però
quali sono i numeri che presentiamo ai valdostani al termine di
questi cinque anni? Cioè presentiamo un bilancio che è passato, nel
2010, da 1.685.000.000 di euro a 1.470, cioè 1.458 nel 2013, quindi
siamo regrediti di oltre 200.000.000 di euro. Se vado a fare invece
il confronto per quanto riguarda il riepilogo delle funzioni,
riepilogo funzione 1, troviamo una riduzione pesantissima del
bilancio regionale e, come vedremo in altre voci, riduzioni
consistenti, ma sul funzionamento degli organi istituzionali non
abbiamo un segno negativo. Quindi io dico - e me ne assumo la
responsabilità personale - che ci presentiamo ai valdostani,
abbiamo chiesto due anni fa di evitare questa cosa qui, cioè che
avremmo presentato dei segni negativi ai valdostani con meno
servizi, meno trasporti, meno questo e meno quell'altro, c'era
anche un meno nei costi della politica...poi, tanto non accontenti
mai nessuno...però qui c'è un segno più!
Allora sicuramente si vede leggendo le macrovoci che la
maggioranza ha cercato di tenere sulla questione occupazionale,
quindi essendo la maggior parte del personale dipendente pubblico,
si vede il grosso sforzo di non incidere sulle voci personale, in
particolare quello della scuola, ma attenzione: oggi per il 2013
c'è questa difesa, ma sono molto preoccupato se vado a vedere il
bilancio in modo prospettico. Infatti il bilancio sulla voce del
personale scuola è stato tirato al lumicino e negli anni prossimi
va in calo...me lo spiegate come facciamo a mantenere l'occupazione
se diminuisce quella voce? Bisogna avere un colpo di fortuna, che
arrivano dei soldi da chissà dove nel bilancio regionale; ma
sappiamo che non è così! Allora per il 2013, anno elettorale, tutto
fermo, poi si vedrà!
Finanza locale: questa permette di leggere con chiarezza come
aveva anticipato bene il collega Chatrian quello che è avvenuto in
questi anni, perché leggendo i trasferimenti senza vincolo di
destinazione nel 2010 abbiamo 127.000.000 di euro; nel 2013, 95,
quindi un calo pesantissimo dei finanziamenti senza vincolo di
destinazione, mentre quelli con vincolo di destinazione passano da
55 a 128. Questo vuol dire che noi predichiamo l'autonomia, gli
enti locali devono avere le risorse, autonomia della scelta,
eccetera, poi nella nostra Regione è la Regione che dice ai Comuni
ti do questi soldi per fare questo e ti riduco il margine di quelli
con cui tu liberamente fai la tua politica comunale. I Comuni non
protestano, dicono che va bene; sì, non protestano nei luoghi
istituzionali, protestano nei bar, come si fa politica in Valle
d'Aosta, ma non è che questo dato passi inosservato! Anche qui,
giuste le critiche a questo tentativo folle, centralistico,
sbagliato di Monti, per quanto ci riguarda abbiamo detto che siamo
dell'idea che lo Stato debba ridurre il numero dei parlamentari,
riorganizzarsi in modo federale e, al di là dei comportamenti
sbagliati dei singoli che rappresentano le istituzioni locali di
cui si deve occupare la Magistratura, deve esserci un impianto
federale di questo Stato e questo non sta avvenendo. Però non è che
noi, perché il Governo nazionale accentra, allora diventiamo
Regione-centrico rispetto ai nostri enti locali!
Qui una cosa gravissima che è avvenuta in questi anni...a me
pareva che il Presidente avesse aperto una discussione
importantissima, quella di riorganizzare non solo i servizi, ma
anche le funzioni dei Comuni, aveva dato un messaggio molto forte:
mettetevi insieme, lavorate per mettere insieme queste cose, questa
è una cosa importantissima! Ma io mi chiedo: cosa è successo? È
successo nulla, perché la cosa che bisogna capire è che dobbiamo
almeno dare un minimo di indirizzo; ma che senso ha che un Comune
di una valle laterale perché ha un Sindaco amico da un'altra parte,
va a fare l'accordo con il Comune lontano per gestire delle
funzioni? Non si può...e invece si può, lei le conosce meglio di me
queste cose, Presidente! Non si può, ma c'è un dibattito
stranissimo fra i Comuni...
(interruzione del Presidente della Regione, fuori
microfono)
...poi lei mi risponderà e mi dirà qual è il progetto in atto,
per adesso c'è un dibattito stranissimo, addirittura alcune
previsioni fanno risultare per Comuni più piccoli un aumento di
spesa. Già siamo incorsi una volta in questa cosa nella gestione
associata dei servizi a livello di comunità montana, dove ad alcuni
Comuni, dopo la gestione associata dei servizi, venivano ad
aumentare i costi. Allora non nascondiamoci dietro ad un dito, se
si fanno questi sforzi di mettersi insieme lo si fa in
un'ottica...garantendo la qualità del servizio, ma in un'ottica di
risparmiare, mica per far aumentare i costi! Se un piccolo Comune
si trova a pagare ancora di più dopo aver messo insieme le
funzioni, che senso ha? Mi sembra che facciamo come con i costi
della politica, non li facciamo e poi lo Stato dice: o li fate o vi
taglio il bilancio! Ma questa è una libera scelta, scusi collega
Zucchi, lo so che lei in cuor suo lo ha sempre avuto il desiderio
di ridurre il numero dei Consiglieri regionali, ma non lo diceva
per far dispetto al collega Tibaldi, ma francamente abbiamo avuto
tutti l'impressione che fosse più la pressione del Governo
nazionale a mettervi fretta su quel tema, che non un sentire
profondo! Quello che stiamo dicendo noi, siccome da 4 anni diciamo
che dobbiamo trovare un modello per le vallate alpine di
federazione di Comuni che non annulli l'identità, non ho visto
nulla di concreto!
Altra questione non indifferente è la riduzione che arriva sul
settore dell'istruzione universitaria. Tutti devono fare dei
sacrifici, ma noi facciamo una mega università con dei bilanci che
vanno ad appiattire il futuro professionale della nostra
università, cioè o abbiamo i soldi per sostenere l'università dal
punto di vista professionale, altrimenti che senso ha fare una mega
università? Anche qui, questo bilancio è in totale contrasto con
alcuni aspetti fondamentali delle scelte che vengono fatte.
Sulle politiche sociali ha detto bene il collega Rigo: c'è stato
un tentativo di dire qui si taglia poco, si contiene, eccetera,
invece il taglio c'è stato; questo avrà fatto piacere a chi ha
detto che qui c'era un welfare faraonico, ma qui non c'era un
welfare faraonico, collega Lattanzi! Qui c'era un welfare che noi
andavamo in giro per l'Italia a citare ad esempio, quindi non c'era
nessun welfare faraonico. Vorrei ricordare che questo è un settore
dove all'investimento che viene fatto corrisponde spesso lavoro nei
due sensi, cioè lavoro che se apro un asilo nido, ho persone che
lavorano nell'asilo nido, ma lavoro anche perché le donne riescono
ad avere meno carichi familiari e ad intervenire nel sociale.
Quando parlo di "badanti" parlo di lavoro e parlo di persone che,
non dovendo accudire ai propri genitori, si liberano per lavorare
da un'altra parte, quindi il welfare, come hanno detto bene i
colleghi Fontana e Rigo, è il motore dello sviluppo e di una
società che lavora e cresce, non è un peso!
Sono scioccato quando sento una maggioranza che ritorna in
quest'aula ad accusarci: voi della Sinistra che avete creato quel
welfare...certamente, ne andiamo orgogliosi, siamo convinti che non
si debba tagliare, che l'operazione sulle badanti sia una follia
perché aumenterà i costi di gestione di anziani soli, non accuditi,
che dovranno essere ospedalizzati! È un errore scaricare sulle
famiglie i costi della crisi! Non le accettiamo queste posizioni,
non le condividiamo. Giustamente il collega Lattanzi dice: le
badanti probabilmente sono tutte delle straniere, io vi invito
invece ad andare a modificare la norma che non consente a familiari
che hanno un certo reddito di poter avere il riconoscimento dei
contributi per l'assistenza agli anziani; anche questo abbiamo
chiesto noi, dare un riconoscimento ai valdostani e ridurre magari
l'intervento di persone che devono arrivare da altri territori. È
facile fare demagogia contro gli immigrati e poi non prendere i
provvedimenti a sostegno delle famiglie valdostane!
Su tutto, a dire il dato più macroscopico di questo bilancio
naturalmente, come è stato detto in precedenza, riguarda
l'agricoltura, perché qui, di fronte a personaggi folcloristici che
girano le fiere raccontando che il Partito Democratico avrebbe
tagliato 500 euro per una festa in cui bisognava comprare il
campanaccio, eccetera, dimenticando che i provvedimenti della
Presidenza del Consiglio sono stati assunti all'unanimità - ma
spero che arrivi presto la pubblicità delle delibere su questi temi
- non si vede che il bilancio della zootecnica è tagliato in una
misura incredibile. Abbiamo perso dal 2009 ad oggi la bellezza di
8.000.000 di euro, praticamente andiamo alla riduzione del 50
percento, siamo vicinissimi, è il 45; allora non c'è nessuna voce
del bilancio che è stata massacrata come la voce zootecnia. Potete
mandare in giro nelle feste tutti i personaggi folcloristici che
volete, ma i numeri sono questi! C'erano 18.000.000, siamo scesi
alla bellezza di 10 virgola... Se andiamo a vedere nel 2010 alla
funzione "obiettivo agricoltura" si leggeva 77.000.000 di euro,
oggi si legge 33.000.000 di euro; si può dire: ma abbiamo spostato,
abbiamo girato...questo si legge. Agricoltura: 77.000.000 di euro
quando iniziava la legislatura, oggi 33.000.000 di euro, è stato
devastato questo settore! Potete raccontarla come volete, questi
sono dei numeri scritti in un bilancio, non interpretabili perché
sono tagli! Allora io dico: costi della politica più e costi
dell'agricoltura zero.
Mi accingo a chiudere con una battuta. Salzone diceva: abbiamo
vissuto al di sopra delle nostre possibilità. Non so chi ha vissuto
al di sopra delle possibilità, non le famiglie valdostane che ho
conosciuto io, che hanno tirato in questi anni la cinghia! Dice
Salzone, anche lui prendendo spunto forse dagli esempi alla
Fornero: l'agricoltura è una prospettiva...ah sì, ma che
agricoltura? Quella dello zappare l'orto lungo la ferrovia che
verrà dismessa! Non ci sono più finanziamenti, che bilancio ha
visto, collega Salzone, che prospettiva è questa agricoltura di cui
lei parla?
Presidente
- Vista l'ora, sospendiamo i lavori per questa
mattina e li riprenderemo questo pomeriggio alle 15,30.
La seduta è tolta.
---
La seduta termina alle ore 13,03.
