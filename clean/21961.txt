Classificazione
ENTI LOCALI
Comuni



Oggetto del Consiglio n. 1665 del 20 dicembre 2005 - Resoconto
OGGETTO N. 1665/XII - Riconduzione della composizione delle
Commissioni edilizie al carattere tecnico previsto dalla normativa
regionale. (Interrogazione)
Interrogazione
Rilevato che in numerosi Comuni della Valle d'Aosta si
registra la presenza di Consiglieri comunali e presenze di Sindaci
nelle Commissioni edilizie;
Evidenziato che tali presenze sono in contrasto con lo
spirito della legge urbanistica regionale che attribuisce alla
Commissione edilizia una presenza consultiva e ne prevede una
composizione tecnica e non politica;
Rilevato che anche il Consiglio di Stato (con parere del 21
maggio 2003) ha affermato che "l'assetto normativo attuale non
consente la presenza di organi politici nella Commissione
edilizia";
i sottoscritti Consiglieri regionali
Interrogano
la Giunta regionale e l'Assessore competente per:
1) sapere quali indirizzi sono stati dati ai Comuni della
Valle d'Aosta al fine di ricondurre la composizione delle
Commissioni edilizie al carattere tecnico previsto dalla normativa
regionale.
F.to: Riccarand - Curtaz
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Intanto va precisato che la legge regionale n.
11/1998 recante "Normativa urbanistica e di pianificazione
territoriale della Valle d'Aosta" stabilisce, all'articolo 55, che
in ogni Comune sia costituita la Commissione edilizia, diversamente
da quanto disposto dalla corrispondente normativa statale che
attribuisce agli enti locali la facoltà di istituirla o meno, per
l'ordinamento regionale la Commissione edilizia è un organo
necessario "ex lege".
In ordine alla sua composizione, il legislatore regionale, nel
rispetto del principio di separazione fra funzioni di direzione
politica e funzioni di direzione amministrativa, di cui agli
articoli 4 e 5 della legge n. 45/1995 e all'articolo 46 della legge
n. 54/1998, ha previsto che questo organo sia composto - come
precisato dall'articolo 55 - ossia da soggetti competenti per
esperienza e specifica preparazione nelle discipline riguardanti
l'edilizia urbanistica e l'ambiente. Sempre l'articolo 55 rimette
poi al regolamento edilizio di ogni Comune la definizione del
numero dei componenti elettivi della Commissione. Occorre precisare
che il regolamento edilizio tipo, approvato con deliberazione del
Consiglio regionale n. 1943/2001, a cui deve conformarsi ogni
regolamento edilizio comunale, dopo aver individuato i 2 componenti
di diritto, dispone che la Commissione sia composta da componenti
elettivi effettivi scelti fra cittadini maggiorenni, dotati
dell'elettorato attivo e passivo, competenti per esperienza e
specifica preparazione nelle discipline riguardanti edilizia,
urbanistica e ambiente: uno dei componenti elettivi deve essere
l'esperto in materia di tutela del paesaggio.
Ora, queste sono le previsioni normative di base su cui si
innesta l'autonomia regolamentare dei Comuni. In merito, peraltro,
l'Amministrazione regionale ha fornito negli anni scorsi delle
indicazioni puntuali agli enti locali; in particolare, nel 2000
l'Assessore al territorio aveva rammentato ai Sindaci dei Comuni
della Valle e al CPEL che (cito):
"Nel caso in cui i Comuni
debbano o intendano procedere alla nomina della nuova Commissione
edilizia, conseguentemente al rinnovo dei Consigli comunali, tale
nomina dovrà avvenire in conformità delle disposizioni di cui
all'articolo 55, comma 4, della legge n. 11/1998, il quale, a sua
volta, ha modificato la struttura e la composizione della
Commissione edilizia nel rispetto del principio della separazione
fra funzioni di direzione politica e funzioni di direzione
amministrativa..."
. In quell'occasione i Sindaci erano stati
invitati ad adeguare in tempi brevi i rispettivi regolamenti
edilizi alle disposizioni dell'articolo 55. Con circolare n.
34/2001 poi era stato specificato in merito ai componenti della
Commissione edilizia che i medesimi devono essere competenti nelle
discipline riguardanti edilizia, urbanistica, ambiente, per
esperienza e specifica preparazione e che era pertanto necessario
che i soggetti membri della Commissione avessero sia una specifica
preparazione, sia una comprovata esperienza nelle discipline in
questione.
Venendo al parere del Consiglio di Stato, citato nella premessa
dell'interrogazione, vorrei ricordarne il contenuto. Il Consiglio
di Stato ha infatti ritenuto che il Sindaco e l'Assessore
competente per materia non possano più far parte delle Commissioni
edilizie, in quanto l'assetto normativo attuale non consente più la
presenza di organi politici nella Commissione edilizia, deputata a
pronunciarsi su richiesta di autorizzazioni e concessioni edilizie.
Tale scelta trova fondamento negli articoli 4 e 27 del decreto
legislativo n. 165/2005 e nell'articolo 107 del decreto legislativo
n. 267/2000 che ha attribuito ai dirigenti anche il rilascio delle
concessioni e autorizzazioni edilizie.
Quanto sancito dal Consiglio di Stato in merito alla
composizione della Commissione edilizia trova quindi conferma nella
disciplina regionale in materia urbanistica, che ho prima
delineato, anche se le conclusioni che discendono dal parere del
Consiglio di Stato sono valide per le sole Commissioni edilizie,
disciplinate dalla norma nazionale che - come affermato dallo
stesso Consiglio di Stato - in base alle ultime modifiche apportate
al T.U. sull'edilizia, hanno perso il carattere di organo
necessario "ex lege", divenendo un organo facoltativo che gli enti
locali possono scegliere se conservare, adeguandone la composizione
e indicando nel regolamento edilizio gli interventi sottoposti al
preventivo parere di tale organo consultivo. Infatti la normativa
regionale diverge da quella statale nella misura in cui in materia
di ordinamento degli enti locali la legge regionale 54 stabilisce
che al Sindaco dei Comuni privi di figure di qualifica
dirigenziale, oltre al Segretario comunale, può essere attribuita
la competenza in ordine ai provvedimenti di autorizzazione,
concessione o analoghi. Con quelle stesse finalità la legge n. 54
prevede anche che alla Giunta comunale degli enti di minori
dimensioni, a determinate condizioni, possa essere attribuito,
attraverso apposite previsioni regolamentari, il potere di adottare
atti di natura gestionale.
La legislazione regionale in materia di enti locali dunque
attribuisce all'autonomia statutaria e regolamentare dei singoli
enti la facoltà di derogare i principi di separazione fra attività
di Governo ed attività gestionale, conferendo ad organi politici,
al Sindaco o alla Giunta comunale la titolarità di atti di
competenza esclusiva negli enti dotati di un organico adeguato dei
dirigenti. Fatti salvi gli indirizzi emanati dall'Amministrazione
regionale a cui facevo riferimento in precedenza, la normativa
regionale vigente non esclude pertanto che nei Comuni in cui non
sono presenti figure di qualifica dirigenziale, oltre al Segretario
comunale, i soggetti in possesso dei requisiti richiesti dalla
legge (esperienza...) possano contemporaneamente ricoprire cariche
politiche.
È evidente quindi che la presenza di Sindaci o Assessori o
Consiglieri comunali nelle Commissioni edilizie è dovuta alle
peculiari caratteristiche dei Comuni della Valle, in particolare
alla loro dimensione e alla conseguente organizzazione
amministrativa ridotta, questione che del resto si pone in tutta
Italia. L'articolo 53 della legge n. 388/2000 modificato dalla
legge n. 448/2001 ha infatti previsto una disposizione per cui, in
deroga al principio di separazione delle funzioni
politico-amministrative da quelle di gestione gli enti locali con
popolazione inferiore a 5.000 abitanti possono attribuire ai
componenti dell'organo esecutivo la responsabilità degli uffici,
dei servizi e del potere di adottare atti anche di natura
tecnico-gestionale. Su queste basi, nei mesi scorsi, precisamente
il 13 settembre 2005, il Ministero dell'interno ha diramato un
parere che chiarisce le condizioni per la presenza dei componenti
nelle Giunte comunali nelle Commissioni edilizie. Dice il Ministero
degli interni, in sostanza, che nei Comuni sotto i 5.000 abitanti i
componenti della Giunta possono far parte della Commissione
edilizia, purché l'ente abbia adottato delle disposizioni
regolamentari che affidino a uno dei componenti della Giunta la
responsabilità dell'Ufficio tecnico preposto alla gestione del
settore edilizio e, ancora, l'obbligo di esclusione dei componenti
della Giunta non si applica purché le disposizioni normative del
regolamento edilizio prevedano la partecipazione alla Commissione
edilizia del componente dell'organo esecutivo, titolare del potere
di rilascio dei titoli edilizi. Si tratta, come si vede, di una
questione che riguarda tutti i piccoli Comuni italiani, su cui lo
stesso Ministero dell'interno ha ritenuto di intervenire a
chiarimento di quanto sancito dal Consiglio di Stato per quanto
riguarda gli enti locali di piccole dimensioni.
La questione è comunque all'attenzione delle strutture
dell'Amministrazione regionale, proprio nell'ottica di garantire,
ove ciò sia possibile, il rispetto del principio di separazione fra
funzioni di direzione politica e funzioni di direzione
amministrativa, e su cui si valuterà l'opportunità di un
approfondimento specifico, anche al fine - se del caso - di
procedere ad una modificazione normativa.
Président - La parole au Conseiller Riccarand.
Riccarand (Arc-VA) - La risposta dell'Assessore è stata
dettagliata e puntuale, però non soddisfacente rispetto al nodo
posto dall'interrogazione.
È evidente che questo principio di non presenza nelle
Commissioni edilizie di personale politico è alla base della
normativa regionale della legge urbanistica che ha innovato
rispetto alla precedente impostazione con questa finalità, quindi
la composizione della Commissione edilizia è una composizione
prevista dalla normativa regionale di tipo tecnico e non politico.
Questa impostazione della legge regionale è del resto sorretta e
resa più forte dal parere del Consiglio di Stato che ha citato
l'Assessore; quindi, dal punto di vista giuridico, c'è una
omogeneità di comportamenti che vanno nel senso di dire che le
Commissioni edilizie sono organi tecnici consultivi e non è
opportuna la presenza di esponenti politici al proprio interno.
È vero che ad una interpretazione forzata ed esclusivamente
letterale della normativa regionale si può dire che non è comunque
escluso il fatto che un Consigliere comunale, che sia architetto...
possa far parte della Commissione edilizia, può anche darsi, ma la
"ratio" della norma non va in quella direzione. È un motivo di non
opportunità, soprattutto questo in Comuni dove si può attingere a
figure tecniche che non siedono in Consiglio comunale; potrebbe
essere giustificato in un Comune molto piccolo, in cui non si
riescono a trovare figure tecniche e quindi si fa ricorso anche a
qualcuno che siede nei banchi del Consiglio, ma solo come fenomeno
assolutamente eccezionale. Invece la realtà è che sta diventando la
norma in tutta una serie di Comuni che Consiglieri comunali e
persino Sindaci vanno nelle Commissioni edilizie, addirittura
Sindaci che presiedono Commissioni edilizie. Qui siamo
nell'assurdità più totale, perché essendo la Commissione edilizia
un organo consultivo rispetto alla Giunta e rispetto al Sindaco, il
fatto che venga presieduta dal Sindaco è una contraddizione totale.
Praticamente il Sindaco presiede la Commissione che dovrebbe
supportarlo nelle scelte che fa, perché la Commissione edilizia non
ha un potere decisionale, ha solo facoltà e ha il compito di
formulare dei pareri, quindi è fondamentale che ci sia questa
separazione fra organo politico e organo tecnico.
Noi riteniamo che su questa materia sarebbe opportuno un
intervento di indirizzo molto più chiaro da parte della Regione,
cominciando ad eliminare questa anomalia gravissima che è il fatto
dei Sindaci che presiedono la Commissione edilizia; questa
situazione è sicuramente in contrasto con la normativa ed è
purtroppo molto diffusa in Valle d'Aosta, dopodiché si può anche
andare a ritoccare la normativa, ma il significato della normativa
è chiaro, ancor più dopo la sentenza del Consiglio di Stato che
impone questa separazione. Noi riteniamo che sarebbe opportuno da
parte dell'Assessorato competente intervenire con una circolare
precisa, che inviti al rispetto della normativa e che soprattutto
elimini questo fenomeno che è l'aspetto più negativo, dei Sindaci
che presiedono le Commissioni edilizie.
