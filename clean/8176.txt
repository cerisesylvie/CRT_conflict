Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2617 del 12 febbraio 1987 - Resoconto
OGGETTO N. 2617/VIII - RICHIESTA DI INTERVENTO DEL GOVERNO IN
FAVORE DEI LAVORATORI DELLA EX MONTEFIBRE DI CHATILLON.-
APPROVAZIONE DI ORDINE DEL GIORNO.
PRESIDENTE:
Pongo in votazione l'immediata discussione
dell'ordine del giorno in oggetto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
IL CONSIGLIO
- ai sensi del 2° comma dell'art. 50 del Regolamento interno
del Consiglio;
DELIBERA
di procedere immediatamente alla discussione e alla decisione
sull'oggetto: "Richiesta di intervento del Governo in favore dei
lavoratori della ex Montefibre di Châtillon".
PRESIDENTE:
Do lettura dell'ordine del giorno in oggetto,
presentato dall'Assessore Lanivi e sottoscritto dai Capi Gruppo
Consiglieri Sandri, Mafrica, Torrione, Baldassarre, Stévenin,
Maquignaz, De Grandis, Ricco e Aloisi:
ORDINE DEL GIORNO
IL CONSIGLIO REGIONALE DELLA VALLE D'AOSTA
PREOCCUPATO dalla grave situazione di disagio in cui si trovano
i lavoratori della S.p.A. Châtillon in liquidazione a seguito della
posizione manifestata sinora dall'Azienda di non richiedere la
proroga della CIGS e di non sospendere l'efficacia dei
licenziamenti in atto;
RITENUTO ingiustificato e incomprensibile tale atteggiamento che
comporta gravi conseguenze sul piano sociale e, nel contempo, non
tiene conto dell'impegno concretamente svolto dall'Amministrazione
regionale della Valle d'Aosta per il reimpiego dei lavoratori in
CIGS della S.p.A. Châtillon in liquidazione;
TENUTO ALTRESÌ CONTO che tale comportamento ostacola la
possibilità di congiungere la vigente normativa sulla CIGS con la
nuova normativa prevista dal D.d.L., recante norme in materia di
integrazione salariale, di eccedenza del personale e di trattamento
di disoccupazione, approvato dal Consiglio dei Ministri in data 21
gennaio 1987;
RIBADITO che numerosi accordi positivi sono già stati raggiunti
operando coerentemente ai contenuti del D.d.L. sopracitato;
VALUTATA positivamente l'azione svolta dal Sottosegretario al
Lavoro ed alla Previdenza Sociale, On.le Andrea Borruso, che ha
condiviso e sostenuto le richieste avanzate dalla Regione Valle
d'Aosta, dai Parlamentari, dalle Organizzazioni Sindacali e
dall'URLMO della Valle d'Aosta tendenti ad ottenere dalla S.p.A.
Châtillon in liquidazione la presentazione dell'istanza di proroga
della CIGS e la conseguente sospensione dell'efficacia dei
licenziamenti in atto;
IL CONSIGLIO REGIONALE DELLA VALLE D'AOSTA
SOLLECITA
il Governo nazionale ad intervenire nei confronti della S.p.A.
MONTEFIBRE al fine di modificare la posizione sinora tenuta dalla
S.p.A. Châtillon in liquidazione e di rispondere positivamente alle
richieste avanzate.
PRESIDENTE:
Se nessuno chiede la parola, pongo in
votazione l'ordine del giorno testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
