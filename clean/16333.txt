Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 2683 del 23 luglio 1997 - Resoconto
SEDUTA ANTIMERIDIANA DEL 23 LUGLIO 1997
OGGETTO N. 2683/X Richieste dei cacciatori per la modifica del
calendario venatorio 1997. (Interrogazione)
Interrogazione Tenuto conto che ci risulta che un gruppo di
cacciatori praticanti la caccia ai lagomorfi abbia rivolto
all'Assessorato regionale all'Agricoltura e Forestazione un'istanza
scritta per conoscere i motivi per i quali è stato ristretto di
circa un mese il periodo di caccia alla lepre europea e alla lepre
variabile, nonostante sia stato stabilito un tetto di abbattimento
di entrambe le specie;
Visto che ci risulta inoltre che i cacciatori suddetti, in
possesso del carnet di tipo "B" (Lagomorfi), abbiano altresì
richiesto agli organi assessorili competenti di rivedere le date
del suddetto periodo di caccia, in modo tale da ripristinare tale
periodo ad una durata di almeno due mesi;
Preso atto della delibera di Giunta n. 2291 del 30 giugno 1997
avente per oggetto "Approvazione del calendario venatorio
1997";
il sottoscritto Consigliere regionale
Interroga
l'Assessore competente per conoscere:
1) se quanto detto in premessa corrisponde al vero;
2) se è nella volontà dell'Assessorato alla Forestazione venire
incontro alle istanze formulate dai cacciatori in possesso del
carnet di tipo "B", ovvero se ritiene opportuno modificare il
calendario venatorio, tenuto conto dell'introduzione della norma
che prevede un tetto di abbattimento per le specie di lepre europea
e variabile, al fine di rideterminare il periodo di caccia
portandolo almeno a sessanta giorni;
3) se è già stato previsto o si intenda prevedere un censimento
sul territorio delle specie in questione, onde poter adottare
provvedimenti che ne consolidino l'esistenza e il relativo
prelievo.
F.to: Lanièce- Viérin Marco
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Abbiamo effettivamente ricevuto, così come mi si
chiede al punto uno dell'interrogazione, una comunicazione a firma
di due cacciatori che chiedevano per quale motivo è stato ristretto
di un mese il periodo di caccia alla lepre europea e alla lepre
variabile e quali sono i motivi che hanno determinato questa
limitazione.
Abbiamo fornito evidentemente risposta motivando, e il contenuto
della lettera nella sostanza riprende quanto ora andrò ad
illustrare al Consigliere Viérin, non prima di aver precisato però
che il calendario venatorio è stato lungamente dibattuto in sede di
Consulta faunistica, e che le scelte per quanto riguarda le date di
apertura e di chiusura sono state condivise ed approvate dai
rappresentanti dei cacciatori.
Certo è, e questa è una considerazione di carattere generale,
che il calendario venatorio della stagione ?97 è abbastanza
pesantemente condizionato da quella che ormai da qualche anno è
divenuta un'emergenza, comunque un problema serio, quello della
presenza sul nostro territorio dei cinghiali. Quindi
l'organizzazione della caccia al cinghiale e la calendarizzazione
della caccia al cinghiale ha condizionato pesantemente le altre
date, perché? Perché unanimemente è stato verificato che era
opportuno anticipare la chiusura della caccia in battuta, che
l'anno scorso era stata fissata al 31 gennaio, per accorciare il
periodo complessivo di attività venatoria, dal momento che la
caccia in battuta, com'è noto, arreca notevole disturbo all'altra
fauna e, se dovesse ripetersi una stagione di particolare
innevamento com'è stata la stagione scorsa, il disturbo
diventerebbe più pesante e le difficoltà che specie come il
capriolo possono incontrare durante le battute sono evidenti.
D'altra parte era e io credo è sicuramente necessario in questa
fase, dove il problema cinghiale è ancora un grosso problema, non
ridurre il periodo di tre mesi che la legge ci consente di mettere
a disposizione per la caccia a quest'ungulato. Quindi,
compatibilmente con quest'esigenza, la caccia in battuta è stata
fissata dall'8 novembre all'8 gennaio, due mesi, preceduta da un
mese di caccia vagante. Nella sostanza, i due tipi di caccia al
cinghiale sono stati anticipati di circa un mese.
Non era quindi possibile prevedere anche per ragioni di
sicurezza che, nel momento in cui si aprono le battute al
cinghiale, ci possano essere ancora cacciatori che sul territorio
svolgono altra attività venatoria, come può essere quella della
caccia alla lepre, trattandosi di due cacce che si svolgono sullo
stesso tipo di territorio. Ecco perché, sia per quanto riguarda il
carnet A degli ungulati e il carnet B dei lagomorfi la data di
apertura è stata fissata al 21 settembre e la data di chiusura per
ambedue i carnet è stata fissata all'8 novembre, data in cui,
ripeto, inizia il periodo di caccia in battuta. Si tratta comunque,
sia per i possessori di carnet A che di carnet B, di sette
settimane di attività venatoria.
Rispondendo quindi puntualmente alla seconda domanda, non è
prevista una modifica delle date di apertura e di chiusura per
quanto riguarda il carnet B o per quanto riguarda in generale le
date previste dal calendario venatorio.
Per quanto riguarda la terza questione posta, cioè se è già
stato previsto o se si intenda prevedere un censimento sul
territorio della specie in questione, la risposta è dei tecnici,
che mi segnalano la difficoltà di censire queste specie negli
ambienti alpini. Non è quindi appropriato parlare di veri e propri
conteggi, ma ci si deve limitare a stime della consistenza di
queste popolazioni.
L'Assessorato è cosciente delle difficoltà che in questi ultimi
anni ha riscontrato la specie lepre europea, difficoltà che sono da
mettere in relazione ad un cambiamento complessivo dell'habitat in
cui questa specie vive; basti pensare al numero di strade che sono
state realizzate, basti pensare all'uso a volte scriteriato di
antiparassitari, pesticidi o diserbanti, per rendersi conto di
quali possono essere le difficoltà incontrate da questa specie.
È per questo che la Giunta regionale ha affidato non più tardi
di qualche mese fa a dei tecnici faunistici valdostani la
realizzazione di uno studio, che avrà la durata di due anni e dovrà
analizzare i dati relativi alla presenza di questa specie, dovrà
analizzare le sue preferenze ambientali e suggerire poi
accorgimenti o iniziative volte a migliorare la presenza di questa
specie.
Presidente Ha chiesto la parola il Consigliere Lanièce.
Lanièce (Aut) Prendiamo atto della risposta fornita
dall'Assessore Vallet. Quest'interrogazione è stata portata in aula
dal sottoscritto e dal collega Viérin dopo essere venuti a
conoscenza di questa lettera, che è stata inviata all'Assessorato
da parte di alcuni rappresentanti dei cacciatori dei lagomorfi
nella quale si chiedeva di variare il calendario venatorio,
ripristinando il periodo di caccia com'era l'anno scorso, di circa
due mesi.
Il dato importante su cui si basa questa richiesta è che
quest'anno, a differenza dell'anno scorso, è stato inserito nel
calendario venatorio un tetto di abbattimento, pertanto che il
periodo sia di tre mesi o di due mesi non cambia nulla perché, una
volta raggiunto questo tetto, automaticamente non è più possibile
cacciare la specie in oggetto. È proprio per questo che i
cacciatori non riuscivano a capire le motivazioni per cui, a
differenza dell'anno scorso, vi era stata questa diminuzione del
periodo di caccia.
Quindi questo è un problema che noi abbiamo ritenuto opportuno
sollecitare per verificare la possibilità da parte dell'Assessorato
di venire incontro alle esigenze di questi cacciatori, tenuto conto
- ripeto - che quest'anno a differenza dell'anno scorso è stato
inserito un tetto di abbattimento, che mi sembra sia di 450 capi
per la lepre europea e di circa 70 per la lepre variabile. Ed è un
tetto che, facendo un raffronto anche con gli anni passati, risulta
inferiore ai capi abbattuti negli altri anni; infatti dai dati di
cui sono venuto a conoscenza nel ?92 erano state abbattute 706
lepri europee contro 116 lepri variabili, nel ?93 rispettivamente
735 e 104 quindi, vediamo che i capi abbattuti erano comunque
superiori al tetto inserito quest'anno.
Prendiamo atto che purtroppo questa proposta non può essere
accettata; riferiremo, come penso già l'Assessore abbia fatto, ai
rappresentanti dei lagomorfi dell'impossibilità di venire incontro
alle loro esigenze.
Per quanto riguarda l'ultima domanda dell'interrogazione,
riguardante il censimento sul territorio, l'Assessore ci ha detto
che ci sono grosse difficoltà tecniche nel censire questa specie.
Sappiamo che sta per essere presentato o è già stato presentato
all'Assessorato una specie di progetto-lepre nel quale vengono date
delle indicazioni per cercare di consolidare la presenza sul
territorio di questa specie e anche di regolamentare meglio il
relativo prelievo e abbattimento e chiederemo comunque
all'Assessore di portare nella commissione competente eventuali
scelte da parte dell'Assessorato in merito a questo progetto
presentato o da presentare all'Assessorato dell'agricoltura.
Presidente Ha chiesto la parola il Vicepresidente Viérin
Marco.
Viérin M. (Aut) Non toccherò quanto già detto dal collega
Lanièce, limitandomi a fare solo tre puntualizzazioni.
La prima riguarda il discorso del tetto fissato dal nuovo
calendario venatorio. L'Assessore in quest'aula ci ha sempre detto,
ma oggi non ce lo ribadisce, che la pericolosità maggiore per le
specie presenti in Valle e per l'esercizio dell'attività venatoria
sta proprio sull'esagerata pressione venatoria.
Assessore, qui dobbiamo essere chiari fra di noi, con chi ci
ascolta e con chi vive la situazione: non possiamo dire che bisogna
evitare una pressione venatoria e poi, quando dobbiamo agire in
questo senso, agiamo in maniera inversa. È stato fissato un tetto,
e noi siamo d'accordo perché abbiamo sempre sostenuto che il
prelievo venatorio deve essere fatto in maniera oculata, in modo da
non distruggere, ma da utilizzare la natura. D'altra parte però, se
metto un tetto, non posso mettere un periodo minimo, un periodo
risicato perché obbligo tutti i cacciatori di lepre ad andare in
quel periodo, creando una pressione molto più elevata oltre che un
livello di pericolosità molto più elevato. Infatti, se mettiamo un
tetto, quando il tetto è raggiunto, si finisce. Allora, o si mette
il tetto, o si riduce il periodo; io ero più per mettere un tetto,
come è stato fatto, ma non si può ridurre il periodo altrimenti,
rischiamo di potenziare questi due pericoli.
L'altro passaggio che ha fatto l'Assessore invece mi rallegra
anche se non in senso positivo: finalmente si comincia a dire
alcune cose che il sottoscritto aveva anticipato quattro anni fa ed
ha perseverato negli anni passati, in particolare una cosa che
anche la stampa a volte ha utilizzato quasi come un fatto ridicolo,
cioè oggi l'Assessore dice, come sostiene la gente dei nostri
paesi, che il problema del cinghiale esiste ancora. Però anche qui
lei dice che questa scelta è stata fatta per poter andare a caccia
di cinghiali in maniera anticipata. Forse come abbiamo appurato dal
convegno tenutosi a Courmayeur, al quale lei ed io eravamo
presenti, il fatto che insieme ad altri ha consentito un maggior
prelievo l'anno passato è originato dalle abbondanti nevicate
perché hanno lasciato le tracce.
Sappiamo bene che in Valle d'Aosta, se non si possono
identificare le tracce di quest'animale, è difficile cacciarlo. Se
noi ad inizio gennaio finiamo la caccia al cinghiale e sappiamo che
abbiamo anche degli inverni dove la neve arriva dopo le feste
natalizie, manderemo i cacciatori a vagare nei boschi perché
avranno molta più difficoltà a ritrovare le tracce, cosa che invece
con la neve è più facile rendendo la caccia molto più
redditizia.
Lei, Assessore, mi dichiara due intenti, ma agisce in maniera
inversamente proporzionale su tutti e due. Per queste ragioni mi
associo al collega Lanièce per dire che sono preoccupato per questo
fatto e sono solo rallegrato che lei abbia preso atto che questo
problema esiste. Purtroppo avviseremo che la Giunta non è
disponibile a rivedere il calendario venatorio e i nostri
concittadini trarranno le dovute conseguenze.
