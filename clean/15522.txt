Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 1825 del 14 febbraio 1996 - Resoconto
SEDUTA ANTIMERIDIANA DEL 14 FEBBRAIO 1996
OGGETTO N. 1825/X Verifica dei requisiti del Commissario
straordinario della Casa da gioco di Saint-Vincent, ai sensi della
legge regionale 88/1993. (Approvazione della risoluzione)
Risoluzione Il Consiglio regionale della Valle d'Aosta
Richiamata la propria deliberazione del 2 giugno 1994 n. 732/X,
con la quale aveva, su proposta del Presidente della Giunta,
proceduto alla nomina del Dott. Alberto Arrigoni in qualità di
Commissario straordinario della Gestione Straordinaria regionale
per l'esercizio della Casa da gioco di St-Vincent;
Ricordato che la legge regionale istitutiva della Gestione
Straordinaria regionale prevede che il Commissario straordinario
abbia svolto qualificata attività professionale o di direzione
tecnica o amministrativa in enti o strutture pubbliche o società
pubbliche o private;
Preso atto del fatto che il Dott. Alberto Arrigoni ha
patteggiato, usufruendo dei benefici di legge, in data 4 ottobre
1994 presso la prima sezione penale del Tribunale di Milano, una
pena di dieci mesi e venti giorni di reclusione, in qualità di
amministratore della società Immobiliare Vasari, con sede in
Milano, fallita con sentenza del Tribunale di Milano del 25 giugno
1991, "per avere falsificato il bilancio di esercizio al 31
dicembre 1990 allo scopo fraudolento di occultare la reale
composizione economica della società e di contenere le perdite, al
fine di evitare l'adozione dei provvedimenti ex art. 2446 e 2447
del Codice Civile e, comunque, al fine di permettere la risoluzione
attraverso un concordato stragiudiziale del dissesto del cosiddetto
Gruppo Rezza" (rep. n. 11729/91);
Appreso altresì che, nei giorni scorsi, la Procura di Milano
avrebbe richiesto il rinvio a giudizio del Dott. Alberto Arrigoni
per gravi reati contro la Pubblica Amministrazione;
Ritenuto opportuno verificare se i fatti suddetti possano
inficiare la credibilità morale e professionale del Commissario
straordinario e se possano parimenti recare nocumento all'immagine
della Gestione Straordinaria regionale, attualmente preposta
all'esercizio del Casinò di St-Vincent;
Ribadito l'impegno per la trasparenza e la moralizzazione della
vita pubblica, di cui alla risoluzione del Consiglio regionale del
24 novembre 1993 (ogg. 280/X), nella quale si invitano gli organi
assembleari e di governo della Regione ad operare attivamente a
difesa del prestigio, della credibilità e dell'efficienza delle
istituzioni regionali;
Evidenziato che l'incarico di Commissario straordinario può
essere revocato, su proposta della Giunta, dal Consiglio regionale,
con provvedimento motivato in qualsiasi momento;
Impegna
la Giunta regionale a verificare se sussistono i presupposti per
l'applicazione dell'articolo 4, secondo comma della legge regionale
88/1993 e a riferire al Consiglio regionale nel corso della
prossima seduta.
Presidente Ha chiesto la parola il Consigliere Tibaldi.
Tibaldi (LN) La questione è un po' più delicata. La risoluzione
muove da un presupposto sostanziale, che è quello della conoscenza
che ho avuto personalmente di determinati fatti, che magari saranno
già noti ad alcuni di noi e forse ad altri non lo sono; conoscenza
tardiva e che secondo me è influente su quelle che sono le
competenze del Consiglio regionale.
Si parte dal presupposto della legge regionale 88/93, che ha
attribuito competenza a questo Consiglio di nominare, su proposta
della Giunta, un Commissario straordinario che sovrintenda alla
Gestione Straordinaria regionale in quella fase, più volte definita
transitoria, di mancata individuazione di un gestore privato idoneo
ed affidabile. Ebbene, nella seduta del 2 giugno '94 questo
Consiglio ha designato a maggioranza di voti la figura del
commissario Arrigoni, su proposta che venne allora esplicitata dal
Presidente della Giunta, Dino Viérin.
Cos'è cambiato da allora? Innanzitutto diciamo subito che allora
- mi sono riletto i vari interventi fatti dai consiglieri di
minoranza - ci fu una sorta di difficoltà di esprimere un voto,
favorevole o contrario, nei confronti della figura del commissario
perché per noi (almeno per me) era un emerito sconosciuto; ci venne
proposto, venne estratto dal cilindro e qui vennero decantate le
sue competenze professionali, le sue qualità morali e basta. Noi ci
siamo semplicemente astenuti per carenza di informazioni
sufficienti e soprattutto di tempi per verificare l'attendibilità
di certe informazioni in quella data.
Dicevo, a distanza di quasi venti mesi da quella data veniamo a
scoprire alcuni fatti che sono gravi e delicati e che riguardano la
stessa figura del dr. Arrigoni.
Li ho semplicemente elencati: il primo, sul quale sorvolerei
perché la notizia è stata resa nota dagli organi di informazione, è
che il dr. Arrigoni ha dei guai con la giustizia milanese per
quanto riguarda delle presunte bustarelle allungate ai burocrati
del fisco per intermediare a tutela di suoi clienti. Ma su questo
non mi soffermerei perché, come è sempre stato giustamente
ribadito, e chi è garantista continua a sostenerlo, lasciamo alla
giustizia fare il suo corso e si vedrà l'epilogo.
Però è una notizia che ha creato un certo sconcerto nei
confronti della opinione pubblica locale, perché volenti o nolenti
il commissario Arrigoni ricopre una funzione prestigiosa e
delicata, perché come sapete al Casinò circolano centinaia di
miliardi e le risorse del Casinò coprono una larga parte degli
introiti delle casse della regione Valle d'Aosta.
Ma il fatto principale che sostiene un po' tutta la risoluzione
che oggi viene proposta è quello di aver conosciuto che il
commissario Arrigoni, nella sua qualità di professionista, ha
patteggiato una pena in data 4 ottobre 94, cioè quando già era
Commissario straordinario, presso la prima sezione penale del
tribunale di Milano in qualità di amministratore di una società
privata, società che è poi stata dichiarata fallita, per avere
falsificato un bilancio di esercizio allo scopo fraudolento (leggo
testualmente) di occultare la reale composizione economica della
società e di contenere le perdite, al fine di evitare l'adozione di
provvedimenti previsti dal codice civile, e comunque al fine di
permettere una transazione stragiudiziale del dissesto di un altro
gruppo privato. I dati che ho qui riportato mi sono stati riferiti
da fonti qualificate, purtroppo non sono ancora in possesso del
documento, altrimenti ciò che vi sto dicendo lo avrei documentato,
a titolo di garanzia ho messo un repertorio con un numero di
iscrizione e con una data, come potete vedere. Ma non mi vorrei
tanto soffermare sul fatto giuridico, anche se è rilevante, quanto
su altre considerazioni perché questo fatto è grave.
E' grave intanto perché la legge istitutiva, la legge che ha
designato il Commissario straordinario prevede una serie di
requisiti morali e professionali, fra i quali quello che il
soggetto in questione, qualunque persona voglia ricoprire questo
incarico, abbia svolto qualificata attività professionale o di
direzione tecnica o amministrativa in enti o strutture pubbliche o
società pubbliche o private. La prima domanda ovvia che uno si pone
è cosa si intende per attività qualificata, qual è la qualità
dell'attività professionale quando si verificano certi fatti.
Questo è il primo quesito che ritengo importante porre
all'attenzione del Consiglio, che è comunque l'organo designante il
Commissario straordinario, con il quale dovrebbe crearsi, o
dovrebbe essersi creata una sorta di rapporto fiduciario.
Ma l'aspetto che secondo me è ancora più strano, meno chiaro, è
sapere se la parte politica che ha proposto la nomina del
Commissario il 2 giugno '94 a questo Consiglio conosceva questi
fatti; dal momento che ci sono stati riferiti i requisiti di
idoneità professionale, i grandi meriti e gli incarichi ricoperti
(fra questi ricordo: docente presso l'Ipsoa, membro dei revisori
ufficiali dei conti, tutta un'altra serie di incarichi
prestigiosi), sarebbe interessante sapere se questo fatto, negativo
in questo caso, era già conosciuto al momento della proposizione
della nomina, perché comunque allora esisteva una pendenza
giudiziaria se la sentenza è stata patteggiata il 4 ottobre dello
stesso anno, quindi a distanza di pochi mesi dopo.
Alla luce di questa considerazione, vorrei sapere se questa
conoscenza c'era o meno, e in caso negativo sapere - e qui la
risoluzione permette a tutte le parti politiche di intervenire -
chi ne era a conoscenza e chi no, e soprattutto sapere se erano
stati fatti gli accertamenti necessari per verificare le qualità
morali o l'eventuale assenza di pendenze penali nei confronti di
questa persona.
Il reato che è stato contestato al dr. Arrigoni non mi sembra
sia una questione di secondo piano, tradotto in lettere è un
concorso in bancarotta fraudolenta, quindi non è una cosa che può
essere passata in secondo piano, facendo finta di vedere quello che
ha fatto e di non vedere chi è questa persona, perché poi tutto è
opinabile e valutabile sotto un profilo soggettivo.
Penso che questa somma di questioni che lo stanno riguardando da
vicino possa anzitutto inficiare la sua qualità professionale nel
ricoprire un certo incarico, che è quello di commissario, e inoltre
possa inficiare anche l'immagine del Casinò, perché: primo,
comunque questa persona è o dovrebbe essere fiduciario del
Consiglio regionale, e se allora mi sono astenuto di fronte a
queste cose minimo avrei votato contro; secondo, rappresenta
comunque il referente apicale con cui ha i contatti la parte
politica. Dunque, queste sono sostanzialmente le riflessioni che ci
hanno indotto a proporre questo documento; l'impegnativa è alquanto
semplice perché non si chiede la revoca, che deve essere proposta
dalla Giunta, quindi deve essere la Giunta che, come ha avuto la
responsabilità di proporne la nomina, deve avere la responsabilità
di valutare se questi requisiti a suo dire esistono ancora. Certo
che spetterà al Consiglio, se mai ci sarà, una eventuale revoca,
come è spettato al Consiglio la sua nomina.
Nell'impegnativa quindi si chiede che la Giunta valuti
attentamente se questi presupposti citati possono incrinare o
inquinare il prestigio di questa persona e conseguentemente avere
riflessi negativi sul Casinò di Saint-Vincent, e in secondo luogo
riferire al Consiglio regionale nel corso della prossima seduta.
Per ora non ho niente da aggiungere, eventualmente replico.
Si dà atto che, dalle ore 11,58, presiede il Presidente
Stévenin.
Presidente E' aperta la discussione generale.
Ha chiesto la parola il Presidente della Giunta, Viérin
Dino.
Viérin D. (UV) La résolution présentée par les conseillers
Tibaldi et Linty veut engager le Gouvernement à vérifier s'il
existe ou non les conditions pour l'application de l'article 4,
2ème alinéa, de la loi régionale 88/93, portant institution de la
Gestion extraordinaire de la Maison de jeu de Saint-Vincent et à en
relater au cours de la prochaine séance du Conseil régional.
Sans vouloir aujourd'hui anticiper un débat qui aura
certainement lieu au cours de la prochaine séance du Conseil, nous
n'avons aucun problème à accepter cette résolution et, donc, à
accepter cet engagement et, au cours de la prochaine séance du
Conseil, à présenter un rapport concernant les événements et les
faits qui ont été évoqués par M. Tibaldi.
Presidente D'autres demandent la parole? On peut passer à la
votation:
Presenti, votanti e favorevoli: 29
Il Consiglio approva all'unanimità
Presidente Volevo ricordare ai colleghi capigruppo che la
riunione prevista per oggi alle ore 15,30, viene tenuta adesso.
La seduta è tolta.
