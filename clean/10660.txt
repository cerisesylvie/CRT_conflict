Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1653 del 12 dicembre 1990 - Resoconto
OGGETTO N. 1653/IX - ILLUSTRAZIONE DELLE LEGGI DI BILANCIO
PER IL 1991.
PRESIDENTE:
Ha chiesto la parola il Consigliere Louvin;
ne ha facoltà.
LOUVIN (UV):
Juste pour une petite question
préjudicielle.
Nous avons appris par une délibération du Gouvernement régional,
qui date du 2 novembre 1990, qu’il avait été confié
à une société de consultants la tâche de réaliser une étude
préalable à la rédaction de ce budget et nous apprenons, par la
convention, que cette société s'est engagée à remettre au
Gouvernement régional, dans le délai du 30 novembre 1990, ce
rapport pour la partie qui concerne l'analyse préalable et
"l'impostazione programmatica" du budget même.
Nous souhaiterions en avoir une copie pour pouvoir mieux
examiner le budget et les rapports qui seront présentés.
PRESIDENTE:
Ha chiesto la parola l'Assessore alle
Finanze, Lavoyer; ne ha facoltà.
LAVOYER (ADP):
La convenzione prevedeva infatti un primo
rapporto o una prima relazione entro il 30 novembre, ma la società
incaricata ha chiesto una breve dilazione per la consegna del
rapporto su questa prima fase di studio...
(... Interruzione...)
... No, no; lo consegneremo senz'altro al Consiglio entro la
fine dell'anno.
In questa prima fase di impostazione del bilancio c'è stata
comunque una collaborazione con i tecnici della società per
indirizzare il discorso verso la direzione che noi intendevamo
seguire.
PRESIDENTE:
Ha chiesto la parola il Consigliere Louvin;
ne ha facoltà.
LOUVIN (UV):
Nous avons cru comprendre, de la
délibération que j'ai citée, que ce rapport devait servir à la
préparation de ce budget. D'ailleurs, il était indiqué à maintes
reprises qu'il était fait dans la finalité de le rendre plus
lisible.
Alors, je voulais demander si nous pouvons jouir de cette
lisibilité du document ou bien si le document est réservé au
Gouvernement régional.
PRESIDENT:
Il y a quelqu'un qui répond à cette
question?
Il me semble que le document n'est pas là, donc il n'est ni
lisible, ni illisible; il n'existe pas.
Ha chiesto la parola l'Assessore alle Finanze, Lavoyer; ne ha
facoltà.
LAVOYER (ADP):
Come ho già detto, non è ancora stata
predisposta la relazione scritta sulla prima fase del lavoro che
avrebbe dovuto essere consegnata entro il 30 novembre; ma la faremo
avere ai Consiglieri non appena sarà predisposta...
(... Interruzione del Consigliere Louvin ...)
... Nella fase dell'impostazione del bilancio ci siamo serviti
della consulenza e dell'appoggio tecnico di quella società, ma si
trattava di una consulenza tesa a supportare l'apparato tecnico,
non quello politico, dell'Assessorato. Poiché nella riformulazione
del bilancio c’era l'esigenza di fare anche il
bilancio di cassa per l'anno 1991, ci è stata avanzata la richiesta
di avere questo supporto tecnico.
PRESIDENTE:
Il Consigliere Ricco ha chiesto la parola per
illustrare i disegni di legge n. 245 e n. 246 iscritti
rispettivamente ai punti 31 bis e 31 ter dell'ordine del giorno; ne
ha facoltà.
RICCO (DC):
Signori Consiglieri, per incarico ricevuto
dalla II Commissione, oggi devo relazionare sui disegni di legge n.
245 e n. 246, cioè sulla legge finanziaria regionale e sul bilancio
di previsione per il 1991.
Contrariamente alla mia abitudine, non aspettatevi delle
relazioni lunghe ed esaurienti. Sarà già lunga, interessante ed a
tratti anche noiosa la discussione sul bilancio di previsione, nel
corso della quale si parlerà, come di consueto, di tutto e del
contrario di tutto.
Il principale motivo della mia breve relazione è il seguente:
oggi è e deve essere la giornata più difficile, ma anche più
radiosa, campale, del nostro Assessore alle Finanze, che con molto
impegno e fiero cipiglio ha lavorato alla presentazione del
discutendo bilancio di previsione per il 1991. In sintesi, mi
sembrerebbe di derubare
, "ope legis",
la massima autorità
nella competenza del suo dicastero alle Finanze. Certamente, però,
farò il mio solito intervento ed eventualmente, se necessario, ne
farò anche un secondo in qualità di semplice ed ultimo dei
Consiglieri di maggioranza.
Vediamo allora il disegno di legge n. 245. Tale disegno di legge
può essere definito "legge finanziaria" e, in armonia all'articolo
19 della legge di contabilità generale regionale n. 90/ 89,
consente di operare modifiche ed integrazioni alle disposizioni
legislative che hanno riflesso sul bilancio, allo scopo di adeguare
gli stanziamenti delle spese agli obiettivi di politica
economica.
Questo disegno di legge armonizza le autorizzazioni di spesa,
previste da leggi regionali in vigore, in relazione alle vere
necessità tendenti alla realizzazione del programma della Giunta
regionale. Questa legge finanziaria, come dicevo, autorizza
interventi finanziari conseguenti a specifiche ed obbligatorie
competenze, che discendono dal nostro Statuto speciale ed autorizza
dei finanziamenti regionali in sostituzione di interventi dello
Stato, soppressi oppure limitati in conseguenza della manovra
finanziaria nazionale tendente a contenere la spesa pubblica.
In questo disegno di legge si è mantenuta l'impostazione
funzionale, mentre si è modificata quella del bilancio, che ora è
strutturato per assessorati.
Gli oneri derivanti dal presente disegno di legge ammontano a
lire 652.929.000.000 nel triennio 1991-93, di cui 480.695.000.000
nell'anno 1991, e sono suddivisi in cinque titoli che, ad eccezione
del primo e del quinto, sono a loro volta suddivisi in capi, mentre
tutti si suddividono in articoli .
Disegno di legge n. 246. Il bilancio di previsione, come sapete,
è un documento che rappresenta la futura attività finanziaria della
Regione, esprimendo l'indirizzo politico e di programma annuale
dell'attività del governo regionale.
Due sono le novità di questo bilancio di previsione per il 1991:
l'introduzione del bilancio di cassa e la suddivisione del bilancio
stesso sulla base delle specifiche competenze assessorili. Negli
esercizi finanziari precedenti, le previsioni erano predisposte in
rapporto alle funzioni tipiche dell'Amministrazione regionale. A
partire dall'esercizio finanziario 1991, le previsioni sono
predisposte in relazione all'organizzazione dell'Amministrazione
regionale e articolate per funzioni.
Nel bilancio di previsione, oggi in discussione, la legge
regionale ha introdotto anche il bilancio di cassa. Ogni
assessorato è stato quindi costretto a fare le sue previsioni di
competenza, ma anche le previsioni di effettivo flusso di cassa.
Quanto detto sopra ha lo scopo di regolare, sia in entrata sia in
uscita, i flussi di cassa. Si potranno così evitare, nei limiti del
possibile, i saldi in "dare" ed in "avere", in modo particolare nei
confronti della Cassa di risparmio di Torino, che funge da nostro
tesoriere.
Cari colleghi, redigere per la prima volta anche le previsioni
di cassa non è stato facile ed agevole, sia perché ciò deriva dalla
somma delle previsioni dei residui e delle competenze, sia perché
questo elemento nuovo presenta alcune incognite, che sono probabili
a cause dell'esperienza, e poi perché non è sempre facile ragionare
in termini di competenza.
Il bilancio di previsione del 1991, come di consueto, è inoltre
integrato dal bilancio triennale 1991-93, che rappresenta il
coacervo delle entrate e delle spese nel triennio. Questo bilancio
rappresenta la volontà di programma dell'attività della nostra
Regione.
Le entrate previste per il 1991 sono pari a lire
1.498.628.000.000. Le voci più importanti sono quelle del riparto
fiscale per lire 862.900.000.000. Ricordo che l'IVA da sola ne
produce circa il 60 per cento.
Abbiamo trasferimenti dello Stato per il fondo sanitario
nazionale per 158 miliardi e proventi del Casinò per 150 miliardi.
Non considero ovviamente, in questa parte, le partite di giro per
167.272.000.000, che si compensano con le corrispondenti
uscite.
Per quanto riguarda le spese occorre fare presente la pesante
cappa dell'ammontare di quelle correnti, che continuano ad incidere
per oltre il 52 per cento e che non permettono di incrementare le
spese di investimento. Il suddetto rapporto, come capite, penalizza
le spese di investimento, in quanto la spesa corrente è aumentata
di circa 108 miliardi per i seguenti motivi:
- 50 miliardi per nuovi stanziamenti, per il finanziamento di
funzioni comunali;
- 40 miliardi per maggior quota rispetto al 1990 del fondo
sanitario nazionale;
- 18 miliardi per l'utilizzo di risorse regionali per il ripiano
del deficit della spesa sanitaria.
Possiamo riassumere così le entrate:
- 50 miliardi: avanzo di amministrazione che, come sapete,
deriva dalla differenza algebrica del fondo di cassa al 31 dicembre
1990, prevedibile in 30 miliardi;
- 506.517.000.000: residui attivi;
- 486.517.000.000: residui passivi.
Abbiamo inoltre:
- 153.871.000.000: entrate proprie della Regione;
- 862.990.000.000: compartecipazione di tributi erariali;
- 213.961.000.000 circa: trasferimenti di fondi dello Stato alla
Regione per funzioni proprie;
- 992.000.000: trasferimenti di fondi dello Stato alla Regione
per funzioni delegate;
- 16.602.000.000 circa: rendite patrimoniali;
- 210.000.000: alienazione di beni;
- 200.000.000.000: accensione di mutuo;
- 167.272.000.000: partite di giro.
Le spese possono essere così riassunte:
- 6.117.000.000: Presidenza del Consiglio;
- 266.000.000.000 circa: Presidenza della Giunta;
- 176.802.000.000 circa: Assessorato alle Finanze:
- 145.072.000.000 circa: Assessorato all'Agricoltura, Foreste ed
Ambiente naturale;
- 62.930.000.000: Assessorato all'Industria, Commercio,
Artigianato e Trasporti;
- 89.696.500.000: Assessorato ai Lavori pubblici;
- 130.019.000.000: Assessorato alla Pubblica istruzione;
- 269.511.000.000 circa: Assessorato alla Sanità ed Assistenza
sociale;
- 121.934.000.000 circa: Assessorato al Turismo, Urbanistica e
Beni culturali;
- 397.793.000.000: oneri non ripartibili, che pareggiano con le
entrate.
I residui attivi al 1° gennaio 1991, confrontati con quelli
accertati al 1° gennaio 1990, sono inferiori del 14,40 per cento,
mentre quelli passivi sono inferiori del 4,07 per cento.
Signori, ho completato la mia breve relazione, come vi avevo
annunciato, e vi ringrazio per avermi sopportato.
PRESIDENTE:
Ha chiesto la parola l'Assessore alle
Finanze, Lavoyer; ne ha facoltà.
LAVOYER (ADP):
Cette année le Gouvernement régional se
présente au rendez-vous de la discussion du budget avec quelques
nouveautés significatives d'agencement technique des données et
d'approche globale des thématiques liées à ce moment très
particulier de la vie administrative de l'institution
régionale.
Pour ce qui est des premières, nous renvoyons aux considérations
qui seront exposées plus tard sur la structure et le contenu
spécifique du document en question.
Par contre, en ce qui concerne la matière dont nous nous
présentons à ce rendez-vous, nous tenons à souligner notre entière
disponibilité pour une confrontation non ritualiste et ouverte aux
apports constructifs sur les thèmes fondamentaux pour le
développement de notre Région, dans le respect des fonctions et des
prérogatives du Conseil et des attentes de l'opinion publique.
A cet effet, il a été établi un document explicatif des contenus
du budget plus riche et détaillé que dans le passé, afin de
préciser le sens que nous voulons attribuer à cette occasion, en
tant que moment d'illustration des contenus politiques et
gestionnaires du budget, point de repère sûr et univoque, quoique
flexible, de l'action du Gouvernement.
Il nous importe, par ailleurs, de souligner que, malgré les
difficultés liées aux brefs délais dont nous disposions pour la
rédaction de ce document de comptabilité administrative, le
Gouvernement a voulu respecter les termes de rigueur pour la
présentation du budget sans avoir recours, pas même pour une course
période, à l'exercice provisoire.
Cela est important, car les actions politiques concrètes
nécessaires pour affronter les problèmes qui se présentent,
nécessitent un budget qui entre en vigueur dès le 1er janvier
1991.
LA STRUTTURA DEL BILANCIO 1991
I bilanci di previsione per l'anno 1991 e per il triennio
1991/1993 presentano elementi di novità, coerentemente con le
dichiarazioni di principio formulate dalla maggioranza di
governo.
L'elemento fondamentale che ha indirizzato la Giunta regionale è
stato la ricerca della chiarezza e della trasparenza
nell'impostazione di un documento la cui lettura si presenta
solitamente ardua.
L'eccessiva tecnicità della struttura del bilancio, non sempre
giustificata da oggettive esigenze contabili, va infatti spesso a
discapito della chiarezza e della trasparenza dell'attività
dell'Amministrazione nei confronti sia degli utenti istituzionali,
sia degli amministrati.
L'intento della Giunta è stato perciò quello di fornire un
documento che, senza per nulla rinunciare al rigore e alla
completezza contabile, consentisse una comprensione ed una
valutazione anche da parte dei non addetti ai lavori.
Questo è un primo segnale della volontà della Giunta di
procedere in direzione di una reimpostazione degli strumenti
amministrativo-contabili dell'Ente: il bilancio deve infatti
acquistare pienamente la funzione che gli è propria, di strumento
di pianificazione economico-finanziaria annuale collocato in un
contesto di indirizzi ed obiettivi pluriennali, e non una semplice
registrazione contabile delle tendenze in atto.
Si vuole superare una situazione in cui l'enfasi viene posta, di
fatto, solo sul momento previsionale e non sulle fasi di controllo
dell'avanzamento, né su quella di consuntivazione, essenziali per
tradurre i risultati in indicazioni e guida per l'azione
futura.
In questa logica, lo stesso Assessorato alle Finanze è chiamato
ad assumere, al di là di quello tradizionale di stampo vagamente
notarile, un ruolo innovativo, finalizzato all'impostazione
programmatica e al controllo dell'azione amministrativa, orientato
al servizio attivo degli altri assessorati, operativi per
settori.
Ciò dovrà avvenire attraverso l'attivazione di appropriati
strumenti tecnico-contabili, che consentano di offrire agli
"utenti" delle situazioni sempre aggiornate e l'evidenziazione
degli scostamenti rispetto ai programmi definiti; informazioni,
cioè, essenziali per il costante miglioramento dell'azione di
governo.
Descriveremo ora sinteticamente alcuni princìpi che sono stati
seguiti per la definizione del bilancio in discussione ed alcune
sue significative caratteristiche di struttura.
PRESIDENTE:
Chiedo scusa, Assessore Lavoyer. Mi è stato
chiesto se non sia più opportuno che venga distribuito il documento
che lei sta leggendo, cosicché sia possibile seguirne meglio
l'illustrazione.
Il Consiglio ritiene che questa procedura sia migliore?
Bene, allora, visto che le copie del documento sono sufficienti,
penso che sia meglio distribuirle adesso.
Prosegua pure, Assessore.
LAVOYER (ADP):
Le modalità utilizzate in questo
esercizio per effettuare le previsioni di bilancio sono state
improntate ad un nuovo principio volto a ridurre la tendenza
all'automatico adeguamento verso l'alto della spesa (logica
incrementale) ed a privilegiare invece l'effettiva e attenta
considerazione, pur all'interno dei vincoli esistenti, del
contenuto programmatico delle scelte. In questa ottica si sono
contenute le spese, dal punto di vista sia dei settori di
intervento sia delle ripartizioni amministrative, dove fossero
presenti consistenti residui, al fine di modulare in modo più
appropriato le previsioni di spesa con l’effettiva
capacità e possibilità di spendere.
Una analoga attenzione, anche se i risultati effettivi
richiederanno un periodo di assestamento, è stata posta per quanto
riguarda le previsioni effettuate per il bilancio triennale
1991-93: si è introdotta infatti una modalità di previsione
analitica per capitolo di spesa, in modo da rendere possibile un
riscontro più efficace dell’evoluzione della spesa
nel triennio e per iniziare ad introdurre concetti e strumenti di
programmazione a medio termine dell'attività dell'Amministrazione
regionale.
In sostanza, si è voluto iniziare ad introdurre princìpi di
valutazione previsionale delle poste contabili in modo da renderle
più aderenti ad una visione pianificatoria dell'attività
amministrativa, adottando un approccio più vicino a quello
utilizzato nella gestione budgettaria delle imprese, cui riteniamo
debba in qualche modo ispirarsi anche la gestione della cosa
pubblica.
Nelle imprese il ruolo del bilancio previsionale (budget) è
infatti quello di fornire, per l'attività prevista nel periodo, un
punto di riferimento certo e condiviso, al quale riferirsi
costantemente per misurare gli eventuali scostamenti tra previsto e
realizzato, per analizzarne le cause degli scostamenti e per
definire le eventuali azioni di recupero o di modifica
dell'attività prevista a fronte di eventi nuovi.
Si tratta quindi di uno strumento flessibile che non irrigidisce
e non vincola minimamente le possibilità di mutare indirizzi e
attività, ma fornisce anzi la base conoscitiva per guidare l'azione
e renderla sempre coerente con le intenzioni.
Anche nella pubblica amministrazione, soltanto a condizione di
potersi basare su previsioni "razionali", è possibile instaurare un
processo di efficace controllo della spesa e di consuntivazione,
tale da fornire utili indicazioni per l'azione politica e
realizzativa attraverso il confronto tra risultati ottenuti e
obiettivi pianificati.
BILANCIO PER ASSESSORATO E BILANCIO PER SETTORI DI
INTERVENTO.
Rispetto agli esercizi scorsi, in cui le previsioni erano
predisposte in relazione alle funzioni tipiche dell'Amministrazione
regionale (settori di intervento) e solo in un secondo momento, con
alcune difficoltà, c'era la possibilità di riconvertirle per
Assessorati, a partire da quest'anno, il bilancio è costruito in
relazione all'organizzazione dell'ente Regione e dettagliato per
settori.
Ciò, da un lato, riconosce esplicitamente l'articolazione
organizzativo-decisionale dell'Amministrazione e, dall'altro, va
nella direzione di evidenziare il pluralismo decisionale delle
scelte attuate e di responsabilizzare le singole strutture
dell'esecutivo in relazione alle loro previsioni e agli impegni
programmatici assunti, in coerenza con la volontà della Giunta di
adottare strumenti gestionali ed organizzativi di pianificazione e
controllo dell'avanzamento delle realizzazioni programmatiche.
Questa nuova impostazione, come si diceva, non ha sostituito le
codifiche già vigenti sul bilancio regionale, ma, per le ragioni su
esposte, è stata semplicemente adottata come criterio di 1°
livello. Il riferimento dettagliato ai capitoli di spesa per
funzioni (criterio di 2° livello) permette di ricostruire
l'attività complessiva dell'ente, attraverso le sue ripartizioni,
nei termini utilizzati nei trascorsi esercizi, di azione
interassessorile (settori di intervento).
BILANCIO DI CASSA E BILANCIO DI COMPETENZA.
Oltre al consueto bilancio di competenza, dal 1.1.1991 la legge
regionale del 27 dicembre 1989 ha introdotto il bilancio di cassa
(art. 23). Ogni Assessorato ha quindi dovuto fare le sue
previsioni, non soltanto rispetto alla competenza dell'anno, ma
anche in funzione delle previsioni di effettivo flusso di cassa
(erogazione).
Ciò consentirà di regolare i flussi di cassa, in ingresso e in
uscita, in base alle riscossioni delle entrate regionali, da un
lato, e in base alle previsioni di spesa degli Assessorati,
dall'altro, evitando il più possibile saldi di tesoreria positivi e
negativi.
La stessa struttura del bilancio per ripartizioni amministrative
ha, come ulteriore risultato, quello di facilitare gli uffici
regionali nella gestione del bilancio di cassa. Si è voluto infatti
assegnare la gestione degli stanziamenti di spesa ad una sola unità
organizzativa, in modo da favorire l'avvio della gestione per cassa
(precisione e programmabilità) e in modo da individuare chiaramente
le responsabilità.
LA SITUAZIONE SOCIO-ECONOMICA DELLA VALLE D'AOSTA E L'INTERVENTO
DELL'AMMINISTRAZIONE REGIONALE
Con questa nuova impostazione del bilancio, la Giunta si trova
ad affrontare una serie di problemi che emergono dall'analisi, che
delineeremo più oltre, della attuale situazione socio-economica
della nostra Regione.
La ragione della disamina delle problematiche relative alla
struttura socio-economica della Valle d'Aosta è legata, da un lato,
alla volontà della Giunta di orientare in modo esplicito la propria
azione sulla base di un disegno strategico destinato ad affrontare
al meglio, pur con le gradualità del caso, i nodi fondamentali
dello sviluppo regionale. D'altro lato, la correlazione tra analisi
economica e bilancio sottolinea l'intenzione di far sì che il
bilancio diventi nel tempo uno strumento di carattere impostativo,
programmatorio e realmente gestionale rispetto agli interventi
definiti dall'Amministrazione.
La nuova Giunta inaugura, di fatto, gli anni '90.
Ricordiamo brevemente le caratteristiche del decennio trascorso,
facendo ricorso ad una serie di dati e di informazioni elaborate
dall'Ufficio di Programmazione: gli anni '80 sono stati, dal punto
di vista dell'economia nazionale, gli anni della crisi, delle
grandi tensioni occupazionali e della ristrutturazione.
Il settore industriale è infatti caratterizzato, all'inizio del
periodo, dalla presenza di un ristrettissimo numero di grandi
aziende accanto a numerose piccole unità produttive. Il tessuto
industriale mostra scarsissime interdipendenze interne: sono
pressoché nulli i fenomeni di indotto e di decentramento
produttivo, che in altre regioni del Nord hanno rappresentato un
consistente moltiplicatore dello sviluppo.
Non esistono più, come nel passato, significativi vantaggi
localizzativi per le nuove iniziative e, anzi, la posizione
geografica della Valle rappresenta, in certi casi, un fattore di
svantaggio competitivo.
Mancano un tessuto di imprenditoria locale e delle qualificate
professionalità tecniche: manca, per esempio, una significativa
presenza di un vitale artigianato di produzione, in particolare nel
settore meccanico, che in altre realtà è stato motore di uno
sviluppo autonomo. Il livello tecnologico e l'innovatività del
settore industriale sono molto bassi.
Il settore agricolo ha continuato nel decennio a perdere
occupati e a contribuire molto marginalmente al prodotto lordo
regionale. Tenendo conto del ruolo di tutela e conservazione
dell'ambiente e del paesaggio che l'agricoltura ricopre in una
regione montana come la Valle d'Aosta, è innegabile la sua estrema
utilità, ma, in termini strettamente economici, esso non
rappresenta un settore capace di autosostentarsi e in grado di
costituire una alternativa in caso di crisi.
Il turismo ha fatto segnare nel decennio un consistente aumento
della sua importanza, ma la sua crescita spesso è avvenuta in modo
disordinato e con logiche speculative di breve periodo e di corto
respiro, attraverso uno sviluppo sbilanciato in direzione
soprattutto del turismo extra-alberghiero, che ha significato, in
certi casi, uno spreco di risorse ambientali primarie. Verso la
fine del periodo si sono registrati poi alcuni sintomi di
rallentamento e, in certi casi, di vera e propria riduzione degli
arrivi e delle presenze turistiche.
Il settore terziario ha avuto uno sviluppo molto rilevante, ma,
se lo si analizza in dettaglio, la sua crescita risulta concentrata
in comparti non innovativi e con strutture poco avanzate
(piccolissimo commercio, servizi turistici spesso a carattere
stagionale, pubblica amministrazione). Non si sono invece
sviluppate in modo consistente iniziative di significativo
interesse in comparti del terziario avanzato.
La crisi economica e quella che ha investito in modo particolare
la siderurgia e la chimica, quei comparti cioè in cui erano
presenti le grandi aziende industriali, ha creato delle fortissime
tensioni occupazionali ed ha esteso i suoi effetti a tutto
l'apparato industriale valdostano, all'economia dei comuni in cui
erano localizzate e, in termini più generali, a tutti i settori
economici regionali, caratterizzati da intrinseche debolezze
strutturali.
In Valle si sono sentiti molto pesantemente gli effetti della
congiuntura nazionale, che la relativa fragilità della struttura
economica regionale ha, in certi casi, ingigantito ed
aggravato.
Gli anni '80 sono stati però anche gli anni in cui si è
concretizzato un nuovo rapporto tra la Regione e lo Stato, rapporto
che ha dato come risultato la legge di riparto fiscale dalla quale
l'Amministrazione trae importanti risorse finanziarie. Grazie
all'autonomia finanziaria e a queste nuove disponibilità sono state
indubbiamente effettuate delle importanti azioni volte a ridurre le
conseguenze negative della crisi e a realizzare importanti
iniziative di dotazione infrastrutturale.
Terminata, o almeno così ci auguriamo, l'emergenza, ci si
affaccia agli anni '90, che vedranno la nostra Regione impegnata a
costruire una Valle d'Aosta europea, dotata cioè di strutture
economiche capaci di creare autonomamente ricchezza, al riparo
delle congiunture esterne, e sempre meno dipendenti da risorse
esogene ed in grado di affrontare con un ruolo definito le grandi
problematiche che oggi si affacciano prepotentemente sullo scenario
internazionale (relazioni Nord-Sud ed Est-Ovest).
Ma per raggiungere questo ambizioso risultato, vanno individuate
con estrema chiarezza le aree di intervento prioritario di sviluppo
e di razionalizzazione.
Diamo, qui di seguito, una sintesi dei punti di maggior
criticità che caratterizzano l'assetto socio-economico della Valle
d'Aosta all'inizio del decennio.
LA SITUAZIONE ECONOMICA ATTUALE
L'economia regionale, come abbiamo accennato, ha certamente
superato i gravi problemi di crisi e di tensione occupazionale,
grazie soprattutto agli interventi dell'Amministrazione regionale.
Tuttavia, pressati dall'urgenza, gli interventi stessi hanno avuto
spesso la caratteristica di puntare alla soluzione a breve del
problema contingente, senza affrontare appieno i problemi
strutturali di fondo.
Attualmente, perciò, la situazione economica della nostra
Regione è caratterizzata, da un lato, da indici invidiabili di
benessere (bassa disoccupazione, alto reddito, discreta dotazione
di servizi, ecc.), ma anche dalla presenza di una struttura fragile
e continuamente bisognosa di interventi di sostegno.
La Giunta ritiene che sia arrivato il momento di passare da
interventi "a sostegno dell’economia" a interventi
"di impulso per lo sviluppo": le problematiche che ci stanno
dinanzi, infatti, non possono più essere affrontate con iniziative
congiunturali, ma richiedono coerenti sforzi di ristrutturazione
della nostra economia.
Il mantenimento e l'ulteriore miglioramento degli attuali indici
di benessere richiede, infatti, che questo benessere si fondi sulla
autonoma capacità propulsiva dei diversi settori economici, in una
situazione in cui gli interventi dell'Amministrazione regionale
siano mirati a creare le condizioni per lo sviluppo, ad orientarlo
ed a proteggere attività strategiche o di rilevanza per la
collettività (per esempio: il settore agricolo, le aziende
innovative allo stato nascente, ecc.).
Analizziamo in sintesi quali sono i punti di debolezza e di
criticità, da cui trarremo, in seguito, elementi di riflessione per
l'impostazione programmatica che si riflette nel presente documento
di bilancio.
Dal punto di vista demografico, la popolazione valdostana è
caratterizzata, come nella maggior parte delle aree ad elevato
tenore di vita, da una bassa natalità, dalla presenza di una quota
crescente di persone anziane, da nuclei familiari di dimensioni
minime o unipersonali, da bassi livelli di migratorietà, da elevata
mobilità intercomunale.
Questa situazione, poi, non è omogenea su tutto il territorio
regionale: le situazioni di maggior "malessere demografico" si
riscontrano nei comuni montani non turistici.
I tassi di immigrazione sono attualmente abbastanza elevati e
compensano il tasso naturale di crescita. Le persone che si
trasferiscono nella nostra Regione, rispetto ai periodi di grande
immigrazione, hanno caratteristiche molto diverse: non sono persone
in cerca di prima occupazione, ma si tratta per lo più di maschi
nel pieno dell’età lavorativa, provenienti da
regioni del Nord, spesso già impiegati nel settore terziario, con
un livello di scolarità e di professionalità elevato. A medio
termine, si può facilmente prevedere, invece, un aumento di
immigrati extracomunitari.
Questa situazione trova riscontro, evidentemente, nelle
caratteristiche del mercato del lavoro locale.
La Valle d'Aosta registra un tasso di disoccupazione piuttosto
basso (inferiore al tasso medio del Centro-Nord); permane tuttavia
un nucleo di disoccupazione "non fisiologica" costituito da giovani
descolarizzati e senza qualificazione adeguata, che svolgono
attività di tipo saltuario, da donne in età superiore ai 24 anni e
dai cosiddetti "disoccupati speciali" (ex-cassintegrati). E' questo
un caso di offerta di lavoro strutturalmente incapace di soddisfare
le esigenze della domanda. Nell'ambito del mercato delle
professioni, infatti, si viene delineando una considerevole
affermazione di tutte le componenti della fascia "alta" del mercato
a discapito delle componenti meno qualificate. Si crea perciò una
vischiosità nel mercato del lavoro locale, che si esprime nella
difficoltà di soddisfare adeguatamente, con una offerta locale, una
domanda di personale a medio-alta scolarità. Di qui l'accennato
fenomeno di immigrazione di persone con un livello di scolarità e
di professionalità mediamente elevato.
La forza-lavoro locale non presenta poi grande mobilità,
cosicché si hanno una serie di mercati del lavoro locali,
scarsamente intercomunicanti.
Nella nostra Regione non ci sono, quindi, gravi segnali di
tensione sul mercato del lavoro, ma si percepiscono sintomi
preoccupanti di squilibri strutturali tra domanda ed offerta,
consistenti soprattutto nella mancanza di adeguati livelli
qualitativi dell’offerta: scarsità di figure
professionali con qualifiche medio-alte, carenza di tecnici
qualificati.
Questa inadeguatezza è da imputarsi, da un lato, alle
caratteristiche della struttura formativa presente nella Regione
(mancanza di corsi di studio a livello universitario, scarsa
diversificazione dei percorsi didattici nella scuola secondaria
superiore, presenza di attività di formazione professionale
continuativa limitata alla prima formazione), dall'altro al
relativamente basso grado di istruzione, in particolare
tecnico-scientifica, della popolazione attiva (i laureati sono in
percentuale inferiore alla media nazionale, pochi sono i laureati
in discipline non letterarie, sono rari i diplomati di scuole
professionali).
In sintesi, lo sviluppo dell’occupazione locale
risulta essere vincolato dalla scarsa disponibilità di risorse
umane di livello professionale qualitativamente adeguato; non
esistono forme preoccupanti di disoccupazione, ma sono troppo
ampiamente presenti fenomeni di occupazioni saltuarie o stagionali,
di sottoccupazione, di attività miste (part-time), che non
costituiscono certo un valido presupposto per uno sviluppo sicuro
della nostra economia.
Analizziamo ora le caratteristiche salienti dei principali
settori economici.
L'agricoltura è un settore che in Valle non può essere studiato
adottando i consueti strumenti dell'analisi economica: se li si
utilizzasse, certamente i risultati in termini di occupazione, di
prodotto lordo e di produttività sarebbero negativi. Ma, vogliamo
ribadirlo, sono altre le logiche che devono presiedere all'analisi
del settore e le considerazioni che ne debbono derivare: il suo
contributo alla salvaguardia dell'ambiente, al mantenimento di
insediamenti umani anche in zone decentrate, i suoi riflessi
positivi sul turismo. Da questo punto di vista, malgrado qualche
passo sia stato fatto, non si è ancora trovata una soddisfacente
integrazione tra il settore agricolo e altri settori: turistico in
primo luogo, ma anche industriale per l'utilizzo e la
trasformazione dei prodotti locali
Il settore industriale continua ad essere caratterizzato da
scarse interdipendenze che, se da un lato possono aver parzialmente
limitato le conseguenze negative della crisi siderurgica,
dall'altro continuano a costituire un freno allo sviluppo
endogeno del settore.
La struttura del settore è meno polarizzata (grandi aziende da
una parte e piccolissime, dall'altra), ma non è ancora sorto un
numero consistente di medie aziende e non si può quindi parlare di
industrializzazione "diffusa", di "tessuto industriale" come in
alcune regioni nord-orientali, per una assoluta mancanza di
integrazione produttiva tra le aziende stesse.
Il settore oggi è un po' meno specializzato merceologicamente,
ma non presenta ancora un soddisfacente livello di innovazione
tecnologica.
L'aumento del comparto delle costruzioni è un segnale
strutturalmente non molto positivo, poiché si tratta di una
attività tradizionalmente caratterizzata da stagionalità e da cicli
congiunturali. Non si tratta inoltre di un comparto particolarmente
innovativo dal punto di vista tecnologico, né particolarmente
qualificato, globalmente parlando, dal punto di vista delle
professionalità.
Il trend del settore industriale sembra autorizzare a parlare di
un processo di deindustrializzazione, che va bloccato e che deve
essere adeguatamente gestito per evitare il disperdersi di un
grande patrimonio di tradizione industriale e per garantire una
equilibrata presenza dei diversi settori nel tessuto economico
regionale. Il presupposto perché questo processo si realizzi con
successo è tuttavia la possibilità di fare leva sulle competenze e
sullo spirito imprenditoriale presente in loco: non si tratta di
una condizione di poco conto giacché, come abbiamo visto, la
carenza di questi prerequisiti costituisce proprio uno dei punti
critici evidenziati.
All'interno del settore terziario il turismo riveste senza
dubbio in Valle un ruolo fondamentale, sia per i suoi effetti
diretti che per quelli indotti in altri settori e comparti. Senza
addentrarci in analisi troppo dettagliate, è importante
sottolineare, tuttavia, che l'attuale struttura del settore,
sebbene in via di lenta modificazione, non è la più adeguata ad
imprimere il massimo di impulsi moltiplicativi all'economia
regionale.
Il settore risulta infatti ancora troppo sbilanciato in
direzione delle strutture extra-alberghiere, dove la ricettività
attiva un moltiplicatore molto inferiore a quello relativo alla
ricettività alberghiera. Il settore extra-alberghiero, inoltre, ha
intrinsecamente dei vincoli al suo sviluppo ulteriore, presenta un
bassissimo grado di efficienza, crea poca occupazione, scarsamente
professionalizzata, ed infine, ma non in ordine di importanza,
costituisce un onere per la collettività, che spesso ha alienato un
bene proprio, in termini di costi infrastrutturali, di impatto
ambientale, di maggior "consumo" delle risorse del territorio.
Anche il settore alberghiero però non evidenzia una situazione
particolarmente positiva: gli esercizi sono in massima parte
piccoli e di categoria non elevata; a conduzione familiare, spesso
troppo tradizionale, talvolta con logiche speculative; non inducono
molta occupazione, se non stagionale e a bassa qualificazione;
presentano indici di utilizzazione molto bassi per le eccessive
chiusure stagionali.
Di conseguenza, anche se probabilmente questa situazione non è
l'unica causa, si rileva una preoccupante contrazione degli arrivi
e delle presenze turistiche e, soprattutto, la bassa
"internazionalizzazione" della domanda turistica non di transito,
soprattutto in confronto ad altre località turistiche nazionali ed
estere (anche a noi vicine).
Il commercio è anch'esso ampiamente caratterizzato ancora da
strutture tradizionali, piccole ed a gestione familiare. Senza
negare l'importante contributo, più assimilabile al servizio
sociale, che il piccolo commercio svolge specialmente in alcune
zone decentrate della nostra Regione, tuttavia anche questo settore
deve essere investito, in modo graduale e non traumatico da un
processo di modernizzazione. Solo a queste condizioni esso potrà
fornire dei servizi adeguati, sia alla popolazione locale, sia ai
turisti in una logica di interdipendenza settoriale.
La Pubblica Amministrazione ha un peso rilevante nell'ambito del
settore terziario, in termini sia di addetti, sia di valore
aggiunto. Purtroppo ad una elevata occupazione corrisponde spesso
una bassa efficienza; e questa critica va rivolta anche, e prima di
tutto, agli apparati dell'Amministrazione regionale. La situazione
di relativo privilegio goduta dai dipendenti regionali, dal punto
di vista retributivo, della sicurezza del posto di lavoro, nonché,
talvolta, del carico di lavoro, costituisce un effettivo elemento
di concorrenza dell’occupazione regionale rispetto a
quella in altri settori che spesso si vedono depauperati di valide
risorse.
Per quanto riguarda, infine, il comparto dei Servizi, si deve
notare la mancanza di servizi avanzati e, in particolare, di
servizi reali alle imprese. Questa carenza, le cui cause sono
molteplici e stanno in gran parte proprio nella struttura
squilibrata del settore industriale e nella sua scarsissima
terziarizzazione interna, sembra in certi casi indurre un circolo
vizioso tra la rarità dei servizi stessi e la scarsa propensione
delle aziende innovative ad insediarsi nella nostra Regione. Gli
attuali fattori di localizzazione, infatti, non sono più quelli
tradizionali, di cui la Valle nel passato era molto ricca (materie
prime, energia, ecc.), ma sono piuttosto l'esistenza di un tessuto
connettivo complesso, fatto di interdipendenze tra aziende e
settori, di sinergie, di servizi avanzati, di risorse umane
adeguate. Senza questi elementi, le sole provvidenze finanziarie
non saranno mai sufficienti a garantire la localizzazione e
soprattutto lo sviluppo di imprese di successo nella nostra
Regione.
Se consideriamo, poi, l’economia nel suo
complesso, in estrema sintesi, i punti di maggior debolezza e
criticità stanno proprio nella sua scarsa integrazione, nella
mancanza cioè di rapporti intra e intersettoriali tra le diverse
attività economiche. Ci troviamo di fronte ad un'economia troppo
"aperta" verso l’esterno, in termini sia di flussi
di beni e servizi (specie in ingresso), sia di vulnerabilità alle
crisi esterne. Rischiamo di essere sì un "carrefour", ma solo nel
senso di luogo di rapido transito.
Soltanto a patto di creare le condizioni per una piena
utilizzazione delle potenziali sinergie ottenibili da più
strutturati legami funzionali tra differenti attività e settori
economici, sarà possibile realizzare il "carrefour" che
desideriamo: centro di comunicazione e di scambi, di beni, ma anche
di idee e di cultura.
LE SCELTE DI PROGRAMMA
La breve analisi economica che è stata delineata, non è
evidentemente fine a se stessa, ma rappresenta, secondo la volontà
della Giunta, la base di riferimento per impostare una seria
politica di sviluppo che consideri con estrema razionalità gli
aspetti strutturali dell’economia regionale
soprattutto nelle sue manifestazioni più critiche.
Il programma della Giunta nasce proprio su queste premesse ed
identifica coerentemente le più importanti azioni da intraprendere.
Non affronteremo dettagliatamente in questa sede l'analisi e
l'illustrazione dei contenuti del programma che è già stato oggetto
di una approfondita discussione consiliare, ma ci preme
sottolineare alcuni elementi che qualificano le scelte effettuate
precisamente in funzione dei problemi evocati.
* L'utilizzazione delle risorse, in modo da costruire
un'economia regionale sempre più capace di creare autonomamente
ricchezza.
* La salvaguardia del territorio, come risorsa economica e come
elemento di qualità della vita.
* Le strutture regionali, dalla organizzazione
dell'Amministrazione all'attivazione degli enti collegati, per
offrire un valido supporto, in termini di servizi, ai cittadini e
agli operatori economici.
* Gli interventi sulle attività produttive, rivolti in
particolar modo all'agricoltura, al turismo e all'industria, perni,
ciascuno con le sue peculiarità, del rilancio della nostra
economia.
* La politica sociale, che dovrà qualificare gli anni '90 come
anni della qualità diffusa della vita.
* La politica culturale, nei suoi aspetti diversi e in
particolare:
- il bilinguismo, condizione naturale della identità
valdostana;
- l'istruzione di base e professionale destinata a forgiare le
risorse umane necessarie al nostro autonomo sviluppo.
* Le politiche del lavoro, di fluidificazione del mercato del
lavoro locale.
E' sulla base di questi intendimenti che sono stati elaborati il
Bilancio 1991 ed il Bilancio triennale 1991/93, strumenti di
attuazione operativa delle volontà della Giunta.
Nelle pagine successive si procederà ad
un’analisi dei punti chiave dei documenti in esame,
ribadendo l'invito e la nostra piena disponibilità ad un confronto
aperto e non ritualistico, consci del fatto che la soluzione dei
problemi della nostra Regione richiede il fattivo contributo di
tutti: forze politiche, cittadini, operatori economici e
culturali.
ANALISI DEGLI AGGREGATI SIGNIFICATIVI DEL BILANCIO 1991
Entrate
I criteri sui quali si è fondata la previsione delle entrate non
si discostano da quelli utilizzati negli esercizi precedenti e si
basano sulla legislazione vigente, sull'analisi degli andamenti
degli anni precedenti e sulla valutazione di quei fenomeni che
potrebbero determinare degli scostamenti rispetto al passato (tasso
di inflazione programmato, ecc.).
Per quanto riguarda l'entità e la composizione delle entrate, le
somme acquisibili nell'anno 1991 ammontano a lire 1.498.628 milioni
e le voci più significative sono:
- Casa da Gioco di Saint Vincent lire 150 miliardi (10 per
cento);
- Riparto fiscale lire 862,9 miliardi (58 per cento) di cui 460
miliardi per IVA all'importazione (30 per cento);
- Trasferimenti dallo Stato per l'USL lire 150 miliardi (10 per
cento);
- Mutuo a pareggio per lire 200 miliardi (13 per cento).
Si tratta innegabilmente di entrate nel loro complesso rilevanti
e relativamente certe, ma sicuramente non eccessive, come talvolta
si dice, rispetto alle grandi competenze della Regione.
Non ha molto senso fare dei raffronti con altre Regioni dal
punto di vista dell'ammontare delle entrate pro-capite, in quanto
profondamente diverse sono le competenze e le responsabilità. Si
pensi, infatti, al personale scolastico (quasi 2.900 persone tra
docenti e non docenti, di ruolo e non) e al Corpo forestale (114
persone), che costituiscono insieme oltre i due terzi del personale
regionale. Si pensi ancora alle competenze sulla viabilità
regionale (altrove a carico della Provincia), agli interventi
regionali in numerosi casi di integrazione a normative statali,
ecc.
Inoltre, molti trasferimenti dello Stato, devoluti nel resto del
Paese alle Province, alle Camere di Commercio e ad altri Uffici
dello Stato (p.es. alle Prefetture), entrano direttamente nelle
competenze del nostro bilancio regionale, aumentandone la
consistenza, ma rendendo il dato non confrontabile con quello di
altre Regioni.
Queste entrate costituiscono, in ogni caso, come per il passato,
una grande opportunità per garantire alla Valle d'Aosta uno
sviluppo nell'autonomia, a patto che, tra l'altro, venga tenuto
sotto controllo e mitigato il lievitare delle spese correnti, che
erode la capacità di indirizzo strategico dell'Amministrazione
regionale.
Permane lo sbilanciamento delle entrate dovuto al grande peso
della voce "IVA da importazione" sul totale (30 per cento circa),
rispetto alla quale la Giunta continuerà l'azione già intrapresa
per definire valide alternative sostitutive. D'altronde non si
ritiene opportuno utilizzare più ampiamente la prerogativa del
ricorso ai "Tributi propri", che anche in questo esercizio rimane
di importo molto contenuto.
Esiste tuttavia un più generale motivo di preoccupazione legato
al fatto che una parte consistente delle entrate sia di origine
esogena, derivi cioè da flussi di transito e non da ricchezza
direttamente prodotta. Questo aspetto costituisce un punto di
criticità evidenziato anche, per altra via, nella breve disamina
sulla situazione economica della Valle, precedentemente
illustrata.
La volontà della Giunta, di creare le condizioni per lo sviluppo
e il consolidamento di una struttura economica più salda della
nostra Regione, va, tra l'altro, nella direzione di diminuire la
nostra dipendenza dall’esterno di porre le
condizioni strutturali per una sempre maggiore e salda
autonomia.
Un rapido cenno merita anche il mutuo passivo, iscritto a
bilancio per un ammontare di lire 200 miliardi. Si tratta di una
voce che ha sempre sollevato, in passato, critiche e discussioni,
soprattutto per il fatto che, a fine esercizio, non si è mai
evidenziata l’esigenza di farvi ricorso. In effetti,
il mutuo serve per garantire il pareggio di bilancio, ma diventa
l'indicatore di un modo di gestire la spesa regionale.
Il bilancio di competenza è stato sempre, infatti,
sovradimensionato rispetto alla capacità di erogazione e, per tale
motivo, la massa degli impegni non ha trovato, a fine esercizio,
realizzazione nei pagamenti. Da qui il problema dei residui
passivi, delle economie e degli avanzi di amministrazione, di cui
si tratterà più oltre.
Nella logica suesposta il mutuo è servito nel passato a
consentire la costruzione del bilancio ed ha permesso di dare
esecuzione alle attività programmate. La ridotta capacità di
erogazione, poi, non ha mai reso necessaria la contrazione del
mutuo essendo buona, come è noto, la liquidità di cassa della
Regione.
La volontà della Giunta regionale di dedicare una maggiore
attenzione alle previsioni di competenza, nonché l'abbinamento tra
il bilancio di competenza e il bilancio di cassa, dovrebbero
tendenzialmente far superare gli inconvenienti evidenziati.
Per l’esercizio 1991 è prevista la contrazione di
almeno una parte del mutuo, proprio in considerazione della ricerca
di una maggiore precisione nella fase di previsione della spesa in
funzione della effettiva capacità di pagamento.
Un’altra voce che merita una illustrazione è
quella relativa all'avanzo di amministrazione.
Il bilancio infatti espone un avanzo di 50 miliardi. Esso deriva
essenzialmente dalle difficoltà incontrate sia in fase di
impostazione, sia in fase di realizzazione di opere pubbliche.
Queste difficoltà saranno via via affrontate anche grazie ai già
citati interventi di carattere organizzativo e gestionale che la
Giunta ha la volontà di attuare.
L'avanzo, in sé non positivo, non costituisce però un fatto di
eccessiva gravità, in quanto non si tratta di somme senza
destinazione, ma di importi impegnati e non completamente spesi,
per i motivi già indicati.
L'istituto della perenzione amministrativa contribuisce per il
90 per cento alla formazione dell'avanzo. Si tratta quindi di un
rinvio dei tempi di erogazione delle spese che consente, da un
lato, la migliore utilizzazione delle risorse regionali, ma,
dall'altro, mette in evidenza una volta di più la necessità di
apportare ampie modifiche organizzative alla struttura
regionale.
Uscite
Le previsioni di uscita, per quanto attiene alla spesa corrente,
sono basate sulla considerazione analitica dei fattori di possibile
incremento (contratti in vigore o in rinnovo per le spese del
personale, tasso di inflazione programmato per le spese di
funzionamento).
Le previsioni delle spese di programma sono state effettuate per
la finanza locale, sulla base della legislazione vigente, per gli
interventi dell'Amministrazione, da ciascun Assessorato competente,
sulla base delle indicazioni di programma, riviste e rimodulate in
funzione dell'ammontare dei residui passivi.
La spesa complessiva della Regione per
l’esercizio 1991 ammonta a complessive lire
1.665.900 milioni, comprensiva anche delle somme iscritte nelle
contabilità speciali e la quota di capitale per rimborso di
prestiti. Ne consegue un saldo netto di lire 1.492.124 milioni, che
rappresenta la ricchezza destinabile alle necessità di bilancio per
il 1991.
Nella mia veste di Assessore alle Finanze, considero importante
analizzare, in questa sede, alcuni elementi, anche critici, di
riflessione, riguardanti le macro-tipologie del documento in
discussione.
Un primo elemento da evidenziare è costituito dal rapporto tra
spese correnti e spese di investimento.
Il bilancio 7991 deve purtroppo scontare una situazione che la
maggioranza di Governo ritiene negativa, ma che si è trovata, nel
breve, nell'impossibilità di gestire nel modo che giudica più
appropriato: l'eccessivo ammontare delle spese correnti che
continuano ad assorbire oltre il 50 per cento delle risorse del
bilancio, malgrado che questo indice sia stato raggiunto attraverso
una attenta disamina delle poste in bilancio e con la riduzione,
non facile, di alcuni stanziamenti.
Sebbene l'analisi economica indichi che la capacità di creazione
diretta di occupazione sia relativamente più elevata per le spese
correnti rispetto agli investimenti e che quindi esse abbiano un
maggior impatto anticiclico, tuttavia la Giunta, in funzione della
sua volontà di creare le condizioni per uno sviluppo autonomo ed
autocentrato della Regione, ritiene che sia assolutamente
necessario invertire questa tendenza nel corso dei prossimi
anni.
E' pur vero poi che la continua creazione di servizi per la
collettività e le spese di investimento, correlate in un dato
esercizio alla creazione di questi servizi, provocano spese
correnti continuative negli anni successivi e che non si può e non
si vuole pensare ad un cambiamento peggiorativo nella politica dei
servizi perseguita dall'Amministrazione regionale; ma probabilmente
si devono cominciare ad introdurre concetti di controllo
dell'attività invece che di gestione diretta. Si tratta cioè di
andare in direzione della riqualificazione dell'attività "alta"
dell'Ente regionale, affermando una maggiore capacità di governo
nella gestione.
Non è infatti possibile continuare con la logica in atto, di
assunzione diretta di oneri non flessibili, pena la progressiva
riduzione degli spazi di pianificazione strategica dello sviluppo
della regione e la progressiva trasformazione dell'ente Regione in
un organismo gestore e diretto erogatore di servizi.
Al contrario, i prossimi fenomeni politico-economici, che
toccheranno l'Europa, imporranno l’esigenza di avere
capacità, risorse e spazi di manovra per inserire la nostra regione
in un ambito sovranazionale con un ruolo significativo.
E' in ogni caso da sottolineare che, se si considera il trend
delle spese correnti e quello complementare degli investimenti per
gli anni 1989-1990-1991, si nota un netto rallentamento della
tendenza negativa cui si faceva riferimento: da un aumento del peso
delle spese correnti del 3,3 per cento dal 1989 al l990, si è
passati ad una loro sostanziale costanza (+0,3 per cento) e,
specularmente, per gli investimenti.
Considerando poi il fatto che una parte consistente delle nuove
entrate è in realtà istituzionalmente destinata in toto a spese
correnti (trasferimenti per la Sanità, trasferimenti ai Comuni,
ecc.) ed eliminando questo effetto di trascinamento dalle entrate
sulle spese correnti, il peso delle stesse sul totale migliora
sensibilmente portandosi sotto il 50 per cento.
L'appesantimento delle spese correnti ha, d'altra parte, molte
giustificazioni. Da un lato, esso risente di un ulteriore effetto
di trascinamento, indotto da scelte attuate nei precedenti
esercizi, sulle quali non si può intervenire in tempi previ, sia
per l'oggettiva inerzia della "nave" Regione, sia per il fatto che
non si vorrebbero in ogni caso introdurre degli elementi traumatici
di disturbo.
Il bilancio per l’esercizio 1991 contiene già,
infatti, una lunga serie di stanziamenti derivanti dal precedente
esercizio e per i quali non è stato possibile, e non sarebbe stato
neppure opportuno, operare dei bruschi cambiamenti. Si è quindi
optato per un’azione di governo più graduale,
confermando stanziamenti già deliberati e ponendosi
l’obiettivo di riallinearli solo successivamente
alle scelte della maggioranza con le opportune modifiche
legislative. Dall'altro lato, l'aumento delle spese correnti è una
conseguenza inevitabile dell'aumento dei costi legati a voci di
spesa incomprimibili (rinnovi contrattuali del personale regionale,
aumento del prezzo dei combustibili e, in generale, delle spese di
gestione, ecc.).
Ma non ci sono soltanto cause, che definirei esogene, a spiegare
questa lievitazione: esistono anche motivi legati a precise scelte,
orientate al miglioramento e alla complessiva rivalutazione
qualitativa della macchina politico-amministrativa. Ci si vuole qui
riferire agli aumenti di spesa (tutta spesa corrente, questa)
destinata alla riqualificazione del ruolo del Consiglio. La volontà
di ripristinare appieno le competenze di indirizzo, di scelta e di
controllo dell'Assemblea regionale, trasformatasi in questi ultimi
anni in semplice organo di ratifica delle decisioni della Giunta,
richiede infatti, per la sua attuazione, che vengano create
condizioni logistiche e funzionali adeguate all'obiettivo, in
termini di locali, personale, mezzi e servizi.
E' perciò innegabile che di spese correnti si tratti, ma di
spese che riteniamo altamente qualificate e destinate ad un
obiettivo realmente "super partes".
Un altro elemento fondamentale da mettere in discussione
riguarda i residui attivi ed i residui passivi.
Le previsioni sulla consistenza dei residui si basano sui
seguenti criteri:
- per i residui attivi, vengono analizzati i tempi degli
accertamenti delle imposte ed i correlati tempi di versamento da
parte dello Stato;
- per i residui passivi, si considera come storicamente si è
esercitata la capacità di erogazione dei diversi Assessorati.
I residui attivi e passivi previsti al 1° gennaio 1991 fanno
registrare una consistente riduzione sia in valori assoluti sia in
percentuale rispetto a quelli accertati al 1° gennaio 1990. Ciò
indica un netto miglioramento della capacità di riscossione e di
spesa da parte dell'Amministrazione, anche se permangono alcuni
problemi riguardanti la finanza locale (trasferimenti di fondi
regionali agli Enti locali e interventi FRIO) e la formazione
professionale. Questa situazione è stata comunque tenuta in
considerazione in occasione delle previsioni di spesa per il 1991
ed ha portato ad un contenimento delle spese destinate alla
formazione professionale. Questo contenimento non significa perciò
riduzione dell'intervento, ma migliore programmazione rispetto alla
capacità di erogazione.
Per quanto attiene ai trasferimenti agli Enti locali è
intenzione della Giunta, tra l'altro, modificare la legge FRIO per
snellire le procedure di erogazione dei contributi, limitando, per
questa via la creazione di residui.
La predisposizione e l'attivazione operativa di strumenti e di
procedure contabili e amministrative di controllo della spesa e
della gestione, di cui si è parlato all'inizio di questa relazione,
consentiranno all'Amministrazione di migliorare tendenzialmente la
propria capacità di riscossione e di erogazione, riducendo
significativamente il fenomeno dei residui, oltre a perseguire i
suaccennati obiettivi di servizio e di qualità dell'azione
amministrativa.
A qualificare l'azione della Giunta preme qui sottolineare
l'aspetto che maggiormente assume il carattere della pianificazione
programmatoria: la questione dei Fondi globali.
Si deve inoltre tenere presente che i fondi globali
costituiscono sì le poste qualificanti, come si è avuto modo di
dire, ma non rappresentano l'unico elemento della volontà
programmatica della Giunta. A queste somme, infatti, si devono
aggiungere gli stanziamenti già presenti nel bilancio per effetto
delle scelte precedenti, per i quali i fondi globali costituiscono
i correttivi attraverso i quali, gradualmente, si introducono gli
elementi di novità programmatica"
Per chi segue la lettura della relazione, passo ora alla pagina
42.
"La riduzione del peso della formazione professionale è più
apparente che sostanziale: la presenza di rilevanti residui passivi
nel settore, dovuti alle notevoli incombenze burocratiche legate
all'erogazione di questi fondi, ha indotto la Giunta ad operare un
contenimento che non significa però riduzione, ma migliore
programmazione rispetto all'effettiva capacità e possibilità di
erogazione.
Per quanto riguarda la ripartizione percentuale della spesa per
organismi amministrativi, si rileva una sostanziale costanza,
rispetto al precedente esercizio, del peso degli Assessorati. Le
uniche variazioni di un certo rilievo interessano, da un lato, la
Presidenza della Giunta e sono legate, in questo caso, all'aumento
delle spese del personale e della finanza locale; dall'altro lato
riguardano l'Assessorato alle Finanze e sono la conseguenza dello
sforzo di contenimento operato nelle spese di funzionamento".
Passiamo ora alla pagina 48.
"BILANCIO TRIENNALE
In relazione al disposto legislativo regionale n. 90/1989, il
bilancio 1991 è accompagnato da quello per il triennio 1991/1993,
che rappresenta il quadro delle risorse da acquisire e da impegnare
durante il periodo e che costituisce istituzionalmente la sede per
il riscontro della copertura finanziaria di nuove o maggiori spese
pluriennali. Come si è sottolineato in precedenza, il bilancio
triennale dovrebbe costituire anche uno strumento chiave di
programmazione dell'attività dell'Amministrazione e tale dovrà
diventare, a tutti gli effetti, nel corso dei prossimi anni,
secondo la volontà della Giunta.
Certamente sarà necessaria un'attenta opera di formazione del
personale regionale, intesa a guidare l'attività finanziaria su
tali concetti. L'impostazione del bilancio triennale a livello di
singolo capitolo, è il presupposto indispensabile per giungere a
tali risultati. Sarà infatti necessario abituare la struttura
regionale ad organizzare, specie per i grandi interventi, uno
sviluppo del progetto finanziario in termini temporali più ampi, in
modo da ottenere un risultato che sia coerente con il progetto del
pubblico amministratore. La Giunta regionale ritiene infatti che
gli interventi che si realizzano in tempi superiori al triennio
debbano essere approvati nella loro interezza e, comunque, almeno
per la durata del bilancio pluriennale.
Ciò rappresenterà un elemento di novità; il programma di
interventi potrà avere uno sviluppo superiore all'anno, ottenendo
così diversi risultati:
- il progetto di spesa verrà approvato nella sua interezza e
troverà riscontro nel bilancio pluriennale;
- le singole quote di spesa annuali troveranno riscontro nel
bilancio di competenza;
- il bilancio di cassa costituirà l'elemento di riscontro sullo
stato di attuazione dell’operazione.
A ritroso potranno poi essere rimodulate, in sede di
approvazione dei successivi bilanci annuali, le quote di spesa a
scadere sugli esercizi successivi.
CONCLUSIONI
L'analisi fin qui condotta ha evidenziato una serie di elementi
che vogliamo brevemente riassumere.
Dal punto di vista della situazione economica attuale, la Valle
d'Aosta, ad una indagine un poco meno superficiale, non appare come
l'isola felice che alcuni indicatori sembrerebbero avvalorare.
Esistono sintomi e fenomeni che evidenziano la relativa
fragilità del suo tessuto socio-economico e che suscitano
interrogativi rispetto alla sua capacità di indirizzarsi da solo
verso una fase di sviluppo autonomo, fondato su risorse e forze
proprie, senza un chiaro intervento di programmazione
strategica.
Ne diamo uno schematico riepilogo.
- Se consideriamo l'economia nel suo complesso, i punti di
maggiore debolezza e criticità stanno nella sua scarsa
integrazione, nella mancanza cioè di rapporti intra ed
intersettoriali tra le diverse attività economiche. Non si può
quindi parlare di industrializzazione "diffusa", di "tessuto
industriale", per una mancanza di integrazione e di sinergia
produttiva tra le aziende stesse.
- Sono troppo ampiamente presenti fenomeni di occupazioni
saltuarie o stagionali, di sottoccupazione, di attività miste
(part-time).
- L'agricoltura non rappresenta un settore capace di
autosostentarsi ed in grado di costituire un'alternativa in caso di
crisi, malgrado l'importanza che tutti riconoscono a questo settore
nella salvaguardia del nostro ambiente naturale.
- Il settore turistico risulta troppo sbilanciato in direzione
delle strutture extra-alberghiere; ma anche il settore alberghiero
non evidenzia una situazione particolarmente positiva: gli esercizi
sono in massima parte piccoli e di categoria non elevata; a
conduzione familiare, spesso troppo tradizionale, talvolta con
logiche speculative; gli arrivi e le presenze sono in calo; il
turismo internazionale non di transito è marginale.
- Il commercio è anch'esso ampiamente caratterizzato ancora da
strutture tradizionali, piccole e a gestione familiare.
- Nei servizi, si deve notare la mancanza di servizi avanzati e,
in particolare, di servizi reali alle imprese.
- La pubblica amministrazione ha un peso rilevante nell'ambito
del settore terziario, sia in termini di addetti, sia di valore
aggiunto. Purtroppo, ad una elevata occupazione corrisponde spesso
una bassa efficienza.
- Il grado di istruzione, in particolare tecnico-scientifica, e
di qualificazione professionale della popolazione attiva è
relativamente basso (mancanza di corsi di studio a livello
universitario, scarsa diversificazione dei percorsi didattici nella
scuola secondaria superiore, presenza di attività di formazione
professionale continuativa limitate alla prima formazione) e si
percepiscono sintomi di squilibrio tra domanda ed offerta sul
mercato del lavoro.
Il rapporto CENSIS sulla situazione sociale del Paese per il
1990 mette in rilievo un preoccupante atteggiamento di "attendismo"
di tutte le forze sociali, politiche ed imprenditoriali, in un
periodo di trasformazione di ciclo, quale quello che stiamo
attraversando.
Contro questo atteggiamento, per uscire da questa situazione di
stallo, bisogna avere il coraggio di "fare la prima mossa",
assumendosene i rischi.
E' necessario introdurre una nuova cultura dello sviluppo, in
particolare in Valle d'Aosta, per la quale sembra si attagli
perfettamente un'altra osservazione del rapporto CENSIS: "In una
situazione di cristallizzazione... vince la voglia di "fare affari"
rispetto a quella di "fare sviluppo"".
La Giunta invece vuole "fare sviluppo" ed in questa ottica ha
elaborato il programma di governo ed i documenti di bilancio
annuale e pluriennale qui illustrati, che ne costituiscono lo
strumento di realizzazione operativa.
A questo proposito ricordiamo che l'intento della Giunta è stato
quello di fornire un documento che, senza per nulla rinunciare al
rigore e alla completezza contabile, consentisse una comprensione
ed una valutazione anche da parte dei non addetti ai lavori.
Questo è un primo segnale della volontà della Giunta di
procedere in direzione di una reimpostazione degli strumenti
amministrativo-contabili dell'Ente: il bilancio deve infatti
acquistare pienamente la funzione che gli è propria, di strumento
di pianificazione economico-finanziaria annuale, collocato in un
contesto di indirizzi ed obiettivi pluriennali, e non una semplice
registrazione contabile delle tendenze in atto.
Si sono introdotti princìpi di valutazione previsionale delle
poste contabili in modo da renderle più aderenti ad una visione
pianificatoria dell'attività amministrativa, adottando un approccio
più vicino a quello utilizzato nella gestione budgettaria delle
imprese.
In questa logica, l'Assessorato alle Finanze stesso è chiamato
ad assumere, al di là di quello tradizionale, un ruolo innovativo,
finalizzato all'impostazione programmatica ed al controllo del
l'azione amministrativa, orientato al servizio attivo degli altri
Assessorati, operativi per settore.
Molti sono i problemi, oggettivi soggettivi, che ci stanno
dinanzi e la situazione politico-economica generale (nazionale ed
internazionale) rende difficile fare delle previsioni a lungo
termine. Tuttavia è su di un orizzonte lungo che dobbiamo muoverci
per realizzare gli impegni che ci siamo assunti.
Per questo motivo, ci presentiamo a questa discussione con un
atteggiamento disponibile, chiedendo il contributo e l'apporto
costruttivo di tutti, consci del fatto che solo un approccio che
superi la contrapposizione formale e la sterile polemica possa
permettere di affrontare positivamente l'attuale congiuntura e di
raggiungere gli obiettivi che ci siamo posti:
- superare alcune distorsioni settoriali, con una migliore
finalizzazione degli interventi regionali, in particolare:
. in agricoltura, stimolando innovazione e qualità, per superare
una logica assistenziale;
. nel turismo e nel commercio, con interventi orientati al
riequilibrio e alla modernizzazione del settore;
. nell'industria, creando le condizioni per la nascita e lo
sviluppo di aziende innovative, coerenti con le esigenze e con le
caratteristiche della nostra Regione;
- aumentare qualitativamente il livello culturale, scolare e
professionale delle risorse locali, per favorire le possibilità di
comunicazione, creatività, conservazione della identità della
comunità valdostana e per riequilibrare il mercato del lavoro e
favorire la nascita di elementi di imprenditorialità autoctoni;
- costruire occasioni di sviluppo, orientando conseguentemente
le risorse, attraverso l'individuazione di direttrici strategiche
coerenti con il profilo di competenza della Regione, tali da
garantire uno sviluppo equilibrato, evolutivo e non dirompente
rispetto alle strutture socio-economico-culturali dell'area;
- puntare all'aumento della qualità della vita della nostra
popolazione, tenendo soprattutto conto delle fasce più deboli
(donne, emarginati, disabili, anziani, minori, immigrati),
attraverso il potenziamento delle strutture e dei servizi di
sostegno;
- riqualificare l'azione della Regione, ridando dignità e
prestigio al Consiglio regionale e procedendo a quelle azioni
finalizzate ad aumentare il livello dei servizi e l'efficienza
dell'Amministrazione, per renderla sempre più capace di realizzare
efficaci interventi "di impulso per lo sviluppo", superando la
logica dell'intervento "a sostegno
dell’economia".
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Credo che la relazione dell'Assessore alle
Finanze, puntuale e precisa, possa esentare il Presidente della
Giunta dal fare una relazione particolarmente meticolosa, per cui
mi limiterò ad alcune osservazioni di natura più prettamente
politica.
L'esame della legge finanziaria costituisce da sempre un momento
di verifica dell'operato di qualsivoglia Giunta e maggioranza e
delle scelte politiche ed amministrative poste in essere nel corso
dell'anno.
Tutti attendono questo momento, visto come un check-up per il
Governo: lo attende la popolazione, lo attendono le forze di
opposizione sempre pronte a cogliere sperati momenti di sbandamento
nella maggioranza, lo attendono con animo sereno le forze di
maggioranza, sicure di aver adempiuto agli impegni a suo tempo
presi.
Quest'anno c'è dunque maggiore attenzione rispetto al passato
per questo appuntamento. Il perché è semplice: da poco più di
cinque mesi è nata una nuova Giunta, sorretta da una maggioranza
nuova rispetto al passato. Si è delineato infatti, dopo sedici anni
di quasi monopolio unionista nella gestione del potere, un quadro
politico molto diversificato rispetto agli anni decorsi e
caratterizzato da una distribuzione più equa di funzioni, di ruoli
e di compiti ai singoli partiti e movimenti che operano sulla scena
politica valdostana.
Un quadro politico più vivace, più ricco di soggetti, più
rappresentativo delle componenti della società valdostana.
Ne è prova il fatto che il dibattito politico che sembrava
inaridirsi progressivamente ha, in questa fase, ripreso vitalità, e
credo che questo sia altamente positivo in un momento
caratterizzato, ad altri livelli istituzionali, da un generale
appiattimento, nocivo per la credibilità delle istituzioni.
In Valle, come dinanzi ricordato, abbiamo assistito ad un
improvviso riaccendersi di una tensione ideale che sembrava ormai
sopita.
Con la crisi della precedente maggioranza a guida unionista, a
nostro giudizio, si è chiusa un'intera stagione politica.
La fine della gestione unionista non deve essere considerata
come la fine di una formula di governo, ma piuttosto come la fine
di un modo antiquato e pertanto superato di concepire la politica
esclusivamente in chiave di potere, senza l'indispensabile
attenzione che deve sempre esserci alle aspettative ed ai bisogni
della gente.
Il grande merito della nuova maggioranza, formatasi il 6 giugno
scorso, è stato quello di aver provocato un salutare elettroshock a
livello istituzionale, di aver ribaltato il modo di far politica in
Valle d'Aosta, di aver consentito una radicale svolta nel modo di
governare, attraverso un cambiamento di alleanze e attraverso
l'aggregazione di forze politiche che, pur di diversa ispirazione
ideale e di diversa matrice culturale, oggi sono - ed i fatti lo
stanno a dimostrare - in grado di trovare intese proficue su tutti
i punti di particolare rilevanza politica ed amministrativa.
Signori Consiglieri, mi sembra che questa sia una grande
vittoria sul piano politico, che farà risorgere nel cittadino la
fiducia nelle istituzioni e nel ruolo fondamentale che le assemblee
elettive devono esercitare in una moderna società, rispettosa di
tutti i soggetti che la compongono.
Gli effetti - da qualcuno definiti devastanti e da altri invece
salutari del grande cambiamento registratosi a giugno, non per il
capriccio di questa o quella forza politica, come alcune maliziose
interpretazioni vogliono lasciare intendere, facendo leva
sull'emotività e l'irrazionalità, si fanno sentire nella
popolazione e nell'opinione pubblica che, dopo un comprensibile
momento di esitazione e di attesa, connaturale ad ogni cambiamento,
oggi intravedono elementi di sostanziale novità nel nuovo corso
politico regionale.
C'è infatti, oggi, più attenzione alla politica, a ciò che
succede all'interno delle istituzioni liberate da quella sottile
patina che rischiava di trasformarle in un corpo opaco e di
renderle sempre più avulse dal paese reale.
Nello splendido volume "Emile Chanoux, tu n'es pas mort!", il
canonico Joseph Bréan, una delle menti più lucide della cultura
valdostana di questo secolo, ricordando gli sforzi immani compiuti,
negli anni bui del fascismo, dagli aderenti alla "Jeune Vallée
d'Aoste" per tener viva la fiaccola della libertà, riporta un
significativo passo di una lettera che lo stesso Chanoux ebbe ad
indirizzare, il 25 aprile 1929, all'Abbé Joseph-Marie Trèves, nella
quale affermava: "Certes, si nous comparons ce que nous avons fait
jusqu'ici à ce qui nous reste à faire, c’est
immensément petit, mais c'est quelque chose".
Questo significativo passo della lettera di Chanoux è ancor oggi
di estrema attualità, naturalmente in un contesto storico e
politico profondamente mutato.
Anche noi riteniamo di aver fatto qualcosa nell'interesse della
Valle di Aosta, pur nella brevità del tempo a disposizione. Abbiamo
gettato le basi per l'impostazione di un nuovo modo di far politica
e di amministrare, abbiamo lanciato un chiaro messaggio
all'opinione pubblica, abbiamo dato il segnale di una significativa
inversione di tendenza in termini di democrazia, di progettualità e
di volontà di affrontare i principali problemi politici,
istituzionali ed economici della Valle d’Aosta.
In poco più di cinque mesi, mantenendo scrupolosamente gli
impegni, abbiamo presentato un programma triennale ricco e
dettagliato, dotandoci di un progetto politico di ampio respiro e
smentendo così i pronostici di coloro che avevano bollato
aprioristicamente la nostra scelta politica, riconducendola ad una
mera operazione di potere.
Il bilancio di previsione che oggi stiamo esaminando, presentato
nei termini previsti - come ha avuto modo di sottolineare
l'Assessore alle Finanze, nella relazione di accompagnamento - è
una pietra miliare nel processo di cambiamento e rinnovamento che
l'attuale maggioranza intende perseguire da qui alla scadenza
naturale della legislatura.
Un bilancio profondamente innovativo, che recepisce, già per il
1991, gli indirizzi programmatici fatti propri dalla maggioranza al
momento della sua costituzione.
A nessuno sfugge - a meno che si voglia far soltanto della vuota
polemica - che abbiamo mantenuto gli impegni contenuti nella
dichiarazione programmatica, indicando i provvedimenti legislativi
che si intendono finanziare con i fondi globali: per cui per ogni
voce del programma è stata prevista la disponibilità finanziaria
per l'applicazione nel 1991.
Dopo queste brevi considerazioni di natura prevalentemente
politica, si aprirà la discussione generale che, mi auguro, sarà
serena, ricca di proposte concrete, al di fuori di quei rigidi
schematismi che, purtroppo, in questi pochi mesi di attività
abbiamo registrato in quest'aula consiliare.
Alle forze di opposizione intendiamo lanciare una sfida chiara e
precisa: confrontiamoci sulle scelte programmatiche e sulle cose da
fare. Solo dopo un confronto serrato, ma leale, sul programma, si
potranno gettare le basi per un futuro migliore della nostra
Regione, che tutti, pur nei rispettivi ruoli, dobbiamo concorrere a
realizzare.
Purtroppo, nei giorni scorsi ho avuto modo di leggere con molta
attenzione alcuni passi della sempre puntuale radiografia che ogni
anno il Censis fa sulla situazione politica e sociale del
Paese.
Un rapporto, quello di quest'anno, non certo esaltante, da cui
emerge l'immagine di un Paese stanco, che sembra non nutrire
fiducia nell'avvenire, impregnato di una cultura emergente del
"no", caratterizzato da un atteggiamento di attendismo con venature
di fatalismo. Un Paese che sembra orientato a stare in panchina, a
guardare come si evolve la situazione, animato però - e questo è
consolante - da una sotterranea volontà di cambiamento.
C'è la diffusa sensazione - come hanno fatto notare alcuni
commentatori "di una mancanza di idee che siano capaci di agire
come direttrici dei comportamenti collettivi".
Che fare in tale situazione di generale attendismo? A nostro
giudizio occorre un impegno coerente e continuo dei pubblici
poteri, per dare un’iniezione di fiducia in un Paese
che, pur mostrando palesi segni di stanchezza, non è ancora del
tutto rassegnato a rinunciare ad esercitare un ruolo nell'attuale
delicato momento.
E' questa dunque un'occasione da non perdere: la Giunta
regionale intende lanciare a tutta la comunità un chiaro messaggio
contenente un invito a voler "camminare insieme", per consentire
uno sviluppo armonico alla Valle d'Aosta.
Il documento finanziario che stiamo per approvare va in questa
direzione ed interpreta le legittime aspettative di rinnovamento e
di cambiamento largamente presenti nella società valdostana.
E' comunque necessario che tutti insieme facciamo uno sforzo
onde consentire un salto di qualità che permetta al Governo
regionale, al Consiglio regionale ed ai Comuni di sentirsi
impegnati, ciascuno per la sua parte, in un progetto politico
globale consono alle attese dei cittadini.
Riteniamo infatti che sia ormai definitivamente tramontato il
tempo delle iniziative estemporanee e che sia giunto pertanto il
momento di compiere scelte razionali finalizzate allo sviluppo del
Paese.
Stiamo vivendo un momento difficile, ed il futuro, per quello
che ci è dato prevedere, ci riserverà certamente sorprese e nuove
difficoltà.
Prepariamoci perciò ad affrontare gli anni a venire con spirito
di servizio, nella certezza che la democrazia e l'autonomia saranno
rafforzate soltanto se ci sarà il coinvolgimento di tutto il nostro
popolo nelle scelte da compiere.
PRESIDENTE:
Colleghi Consiglieri, come previsto
nell'accordo raggiunto in sede di Conferenza dei Capigruppo sullo
svolgimento dei lavori, la seduta viene sospesa ed i lavori
riprenderanno domani mattina alle ore 10,30 precise.
La seduta è tolta
