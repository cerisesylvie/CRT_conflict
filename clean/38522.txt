Classificazione
PARTECIPAZIONE E INIZIATIVA POPOLARE
TRASPORTI E VIABILITÀ
Trasporti



Oggetto del Consiglio n. 2044 del 21 aprile 2016 - Resoconto
OGGETTO N. 2044/XIV - Petizione per il ripristino di alcune
corse del servizio di trasporto pubblico su gomma nella valle di
Champorcher.
Viérin M. (Presidente) -
Iniziamo i lavori con la
discussione del punto n. 42 all'ordine del giorno, la parola al
collega Isabellon.
Isabellon (UV) -
Intervengo in qualità di Presidente
della IV Commissione, incaricata di approfondire la tematica in
questione assegnatale in data 3 febbraio 2016.
La IV Commissione consiliare permanente ha esaminato la
petizione in data 17 febbraio 2016 e il 23 febbraio 2016 ha
deliberato una serie di audizioni. In data 1 marzo 2016 ha quindi
incontrato le signore Lorella Gerbaldo, prima firmataria, Barbara
Vuillermoz e Teresa Corain, rappresentanti dei firmatari della
petizione, i sindaci Alessandro Glarey di Champorcher e Alex
Micheletto di Hône, il vicesindaco di Pontboset, Christian Isabel e
l'assessore regionale al turismo, sport, commercio e trasporti,
Aurelio Marguerettaz, accompagnato dai dirigenti del suo
assessorato.
Io farò solo una sintesi, perché la relazione l'avete in
allegato.
La signora Gerbaldo ha illustrato il contenuto della petizione,
ripercorrendo l'evoluzione storica dei problemi relativi al
trasporto pubblico, in particolare per quel che riguarda l'utenza
degli studenti nella valle di Champorcher. Ha riferito che in
passato si era suggerito ai sindaci l'utilizzo di uno scuolabus e
anche di, eventualmente, integrare parzialmente il costo del
trasporto, ma la proposta non era andata a buon fine. Ha
evidenziato la necessità di avere una maggiore ottimizzazione degli
orari scolastici e rilevato come oggi nello stesso istituto i vari
indirizzi abbiano degli orari alquanto diversificati, che reputa
che andrebbero invece uniformati per venire incontro alle esigenze
trasportistiche degli studenti.
Il sindaco Glarey ha fatto presente che più volte nella vallata
di Champorcher sono state presentate delle iniziative volte a
modificare gli orari dei pullman in base alle esigenze degli
studenti, ma ritiene che la situazione venutasi a creare, a partire
dal mese di gennaio 2016, sia diversa dalle precedenti, in quanto
si tratta di tagli di alcune corse di trasporto pubblico. Nel fare
presente che le decisioni assunte dall'assessorato, in merito ai
tagli delle corse dei pullman, non soddisfano appieno le
aspettative dell'amministrazione comunale, ha tuttavia evidenziato
che, dovendo forzatamente operare una riduzione di alcune corse, si
è comunque optato per quelle soluzioni che andavano a penalizzare
il minor numero possibile di utenti, per salvaguardare
prioritariamente le esigenze trasportistiche degli studenti. Ha
quindi posto l'accento sulla necessità di una riorganizzazione ed
un'armonizzazione degli orari scolastici dei vari istituti, che
tenga conto anche delle esigenze di trasporto dei ragazzi che li
frequentano.
Il sindaco Micheletto ha fatto presente che il Comune di Hône è
toccato solo marginalmente dal problema evidenziato dai firmatari
della petizione, anche perché da alcuni anni non è più il capolinea
delle corse provenienti da Champorcher.
Il vicesindaco Isabel di Pontboset ha condiviso la necessità che
vi sia una maggiore coincidenza degli orari scolastici dei vari
istituti, per una migliore gestione del trasporto degli
studenti.
Infine l'assessore Marguerettaz ha fatto presente che le
problematiche evidenziate dai firmatari della petizione per il
trasporto pubblico di Champorcher, presentano difficoltà simili a
quelle di altre valli laterali valdostane che non hanno delle
località particolarmente popolate e trafficate in cima alla
vallata. Quindi un problema non specifico per quello che riguarda
la valle di Champorcher, ma si ripresenta in situazioni simili sul
territorio. Ha sottolineato di aver avuto modo, in passato, di
confrontarsi svariate volte con le Amministrazioni comunali e di
aver partecipato anche a incontri pubblici sul tema del trasporto
pubblico locale della valle di Champorcher. Ha evidenziato che il
ripristino di una corsa scolastica rappresenterebbe per la Regione
un costo aggiuntivo di 21 mila euro e ha fatto notare che negli
anni gli stanziamenti del bilancio regionale a sostegno del
trasporto pubblico locale hanno subito via via una forte riduzione.
Questo evidentemente è un argomento che sta anche alla base delle
scelte che si sono dovute fare.
Nelle riunioni tenutesi in data 29 marzo 2016 e in data 7 aprile
2016, visti i contenuti della petizione, analizzati i contenuti
dell'audizione dei firmatari, dei sindaci di Champorcher e di Hône,
del vicesindaco di Pontboset, dell'assessore regionale al turismo,
sport, commercio e trasporti, vista la documentazione fornita
dall'assessorato al turismo e trasporti sia in sede di audizione,
sia tramite una nota protocollo n. 2646 in data 4 marzo 2016, vista
la mozione recante "Istituzione di un tavolo di lavoro per
coordinare gli orari scolastici e di trasporto per l'anno
scolastico 2016/17", approvata dal Consiglio regionale nella seduta
del 22 marzo 2016, che impegna il Governo regionale ad istituire
entro trenta giorni un tavolo di lavoro con tutti i soggetti
interessati al fine di elaborare una proposta per coordinare al
meglio gli orari scolastici e di trasporto da realizzarsi entro
l'inizio dell'anno scolastico 2016/17, la Commissione,
all'unanimità, ritiene di procedere alla convocazione presso la
Commissione stessa degli assessori competenti, affinché relazionino
sugli approfondimenti del tavolo tecnico istituito ai sensi della
mozione succitata.
Questa è un po'la conclusione. Credo che in Commissione si avrà
modo di approfondire ulteriormente l'argomento.
Evidentemente, quello che abbiamo già avuto modo di esprimere in
Commissione è che si cerchi un punto di convergenza fra il rispetto
per l'autonomia scolastica per l'organizzazione degli orari
scolastici - tenendo in dovuto conto sia le esigenze degli
insegnanti che evidentemente sono manifestate nella programmazione
didattica - e anche, in particolare, per gli utenti, gli studenti
che provengono da località più distanti e con maggiori disagi.
Questo evidentemente alla luce anche di una situazione attuale,
in cui le disponibilità economiche per organizzare i trasporti sono
diminuite. Quindi questo è un po'l'indirizzo che è emerso in
Commissione e in sede di audizione avremo modo di approfondire
proprio questi aspetti. Quindi ci sarà un lavoro da proseguire per
quello che riguarda la IV Commissione.
Presidente -
La parola all'assessore Marguerettaz.
Marguerettaz (UV) -
Solo per dare ai commissari alcuni
elementi: dal punto di vista della conclusione del collega
Isabellon, il tavolo tecnico è stato avviato il 7 aprile, quindi la
mozione che era stata approvata ha già avuto esecuzione.
Il tavolo tecnico è stato composto dai due riferimenti
dell'assessorato, l'ingegner Pollano, il coordinatore, e
l'istruttore tecnico, la dottoressa Cristina Cerise, per quanto
concerne l'assessorato all'istruzione il sovrintendente agli studi,
dottor Fabrizio Gentile e il dirigente alle politiche educative,
Danilo Riccarand.
Rispetto a questo tavolo di lavoro, nei giorni scorsi ci sono
state le prime riunioni con tutti i dirigenti scolastici distinti
per: polo scolastico di Villeneuve, polo scolastico di
Chatillon/Saint-Vincent, polo scolastico di Verrès e
Pont-Saint-Martin, polo scolastico Aosta-Variney e polo scolastico
Valdigne.
Quindi per ogni polo scolastico è già stata predisposta una
scheda, dove ci sono tutti gli orari, in modo tale che già in
questo momento si vada a definire l'attuale calendario e a cercare
di armonizzare i vari orari.
Credo che per la prima metà di maggio ci sarà la possibilità di
venire in Commissione con un lavoro abbastanza dettagliato e
definito.
Presidente -
La parola al collega Ferrero.
Ferrero (M5S) -
Ringrazio il collega Isabellon per il
lavoro, che è stato fatto con serietà e con puntualità. Si è
cercato veramente di non fare le cose tanto per dovere, per compito
in classe, ma per vedere di trovare una soluzione. Anche da parte
dell'assessore Marguerettaz, è emersa un'apertura che, a mio
avviso, potrebbe consentire di trovare una soluzione.
L'unica cosa che penso che tutti abbiamo capito è che in questi
casi, in cui il numero delle persone interessate al servizio è così
esiguo, per la questione dei costi si può risolvere il problema se
c'è la disponibilità a fare un piccolo sforzo da parte
dell'Amministrazione regionale, dei comuni interessati e dei
genitori degli scolari.
Se si fa un piccolo sforzo tutti assieme, si riesce a mettere
una pezza laddove il servizio sarebbe "insostenibile" dal punto di
vista numerico. Con l'abbandono scolastico alto che abbiamo, con i
problemi di raggiungimento delle vallate laterali che ci sono,
credo che tutti concordiamo sul fatto che uno sforzo deve essere
fatto anche sui piccoli numeri, perché abbiamo un indotto che va a
colmare delle lacune che dobbiamo risolvere, e che non risolviamo
facendo soltanto propaganda, ma mettendo i mezzi per muoversi
effettivamente a disposizione degli studenti che vogliono
soprattutto continuare gli studi. Quindi penso che la direzione sia
quella giusta.
È stato fatto anche riferimento a quella nuova opportunità di
ricorrere in alcuni casi al noleggio con conducente che la legge
regionale consente, proprio perché i servizi sono così limitati per
un numero di persone così piccolo, quella è una nuova opportunità
che c'è; l'assessore ci ha detto che stavano mettendo a punto un
regolamento che disciplinasse la disposizione prevista dalla legge,
quindi ci sono i presupposti per andare in quel senso. Penso, come
ha fatto notare l'assessore, che questa questione di Champorcher
abbia portato a un discorso più generale che coinvolge anche le
istituzioni scolastiche, seguendo il modello francese. Forse noi
abbiamo delle rigidità rispetto alle possibilità di intervento,
perché c'è un'autonomia scolastica che deve essere rispettata, ma
in Francia sono riusciti comunque a fare delle cose grandi,
addirittura a spostare le ore di punta di traffico in base agli
orari delle scuole, è un qualcosa che potremmo fare anche noi. Si
tratta di un discorso che ovviamente deve essere fatto con i
dirigenti degli istituti scolastici e che è iniziato. Diciamo che i
presupposti per riuscire a trovare una soluzione ci sono.
Ovviamente, ci dovrà essere disponibilità da parte dei genitori e
da parte dei comuni. Il servizio costerà sicuramente qualcosa di
più, però bisognerà anche decidere - e qui mi rivolgo ai Sindaci
dei comuni - se rinunciare magari a qualche corso di taglio e
cucito, qualche corso di tango o qualche altro corso che viene
organizzato a livello locale e orientare i soldi per il trasporto
pubblico scolastico.
Questa è una scelta che dovranno fare anche i comuni, però è
ovvio che in questo momento, in cui le risorse sono così esigue, un
contributo deve essere anche dato in relazione alle necessità dei
cittadini. Quindi ci sono delle necessità che sono di primo livello
e necessità di altro livello.
Presidente -
La parola al collega Bertschy.
Bertschy (UVP) -
Mi associo anch'io, anche se a volte
quando ci ringraziamo, sembriamo farci i complimenti da soli, però
io credo che quando si trova un buon metodo di lavorare, sia
comunque utile a tutti. Devo dire che in alcune tematiche in IV
Commissione questo modo di lavorare si è trovato anche grazie
all'attenzione che il presidente dà all'organizzazione dei lavori.
Quindi questo non può che essere utile a tutti per cercare di
compiere bene il lavoro di rappresentanza sul territorio.
Credo che la petizione che riguarda la valle di Champorcher
abbia preceduto altre segnalazioni sul territorio, altre situazioni
simili. Qui c'è stata una reazione importante, anche perché nel
tempo - l'assessore ha ricordato in senso positivo il lavoro svolto
da parte sua - di segnalazioni di continui tagli su quel tipo di
trasporto ce ne sono state parecchie, e di incontri anche.
Sicuramente oggi viviamo una situazione economica diversa, dove
tutto va ripensato ed è proprio in questo senso che bisogna
lavorare. Smetterla di agire d'impulso, cominciare a guardare con
un po'di proiezione verso il futuro, perché è vero che ci sono 6
milioni di euro in meno sull'appalto originario, però non è che
queste cose capitino sempre il giorno dopo. Si sa che queste sono
le risorse, bisogna cominciare a organizzarsi e a fare un programma
serio, provare a spiegarlo sul territorio.
Riguardo alla mozione approvata poco tempo fa, l'assessore si
ricorda bene che nel 2014 con un'interrogazione già chiedevamo per
la Valle del Lys di mettere d'accordo i dirigenti pubblici che si
occupano di trasporto e di scuola, perché poi, a volte, sembra di
lavorare con aziende che non fanno parte dello stesso bilancio. É
vero l'autonomia, tutto quello che vogliamo, però sono dirigenti
che fanno parte di un bilancio che oggi parte da 1 miliardo, prima
era 1,6 miliardi. In quel bilancio poi ci dividiamo fra sanità,
scuola e sociale. La scuola prende i soldi da questo bilancio, i
trasporti anche e bisogna fare in modo che ci si parli, soprattutto
oggi che le risorse sono minori e bisogna fare tutto meglio.
Quindi, bene che la mozione sia stata approvata e che poi sia
stata integrata in questa risoluzione che portiamo oggi in aula e
che dà il via a un modo di lavorare che dà forza politica
all'assessore ma anche al Consiglio regionale, perché è un
indirizzo importante che arriva al territorio.
Tante volte si rischia di creare difficoltà alle famiglie, pur
avendo le risorse. Questo è uno di quei casi, perché se un
dirigente scolastico non si adatta alle disponibilità dei
trasporti, o se i trasporti non seguono gli orari della scuola, si
spendono gli stessi soldi ma si creano dei disservizi e anche dei
fastidi alle famiglie, come quelli che sono stati
rappresentati.
Quindi un po'di ordine ci voleva, e speriamo che per il futuro
questo sia un modello di lavoro non solo rispetto a questo
argomento.
Per quello che riguarda l'aspetto più specifico della Valle di
Champorcher - come ho avuto modo di dirle, a nome del gruppo,
Assessore - è vero che è una comunità piccola e ci sono piccoli
numeri, credo che in questi casi l'impegno debba aumentare, perché
è proprio a queste piccole comunità che dobbiamo dare segnali
migliori di migliori servizi.
Se gli attuali servizi non sono quelli giusti, vanno ripensati.
In Commissione sono venute fuori delle proposte. Io credo che le
comunità locali per i prossimi anni non avranno grandi
disponibilità, perché i corsi di taglio e cucito sono un
po'superati purtroppo con i bilanci attuali. Forse era così un
tempo, ma saranno sempre di meno. Però dobbiamo creare le
condizioni, perché questi soldi arrivino in via prioritaria ai
servizi primari - trasporto, scuola, sanità - anche da parte delle
comunità locali. Quindi se qualcuno ha ancora queste disponibilità,
credo che sia meglio rifletterci perché non è corretto nei
confronti delle famiglie.
Io spero però che questo non si trasformi in un costo maggiore
per chi vive in montagna, perché già oggi queste famiglie per
portare i propri bambini a scuola, scuola dell'obbligo, hanno spese
per abbonamenti che altre famiglie vicino alle scuole non devono
sostenere. Quindi anche ripensare i costi che le famiglie hanno sul
territorio, e ragionare in termini sociali anche sul trasporto.
A livello nazionale, ci sono ormai forze politiche che insistono
in maniera importante, ma dovremmo farlo anche da noi, per far sì
che i trasporti possano essere contemplate dalla dichiarazione dei
redditi per togliere dei costi. Oggi non è ancora così, però fare
in modo che i costi del trasporto, soprattutto quando sono costi
obbligati, quindi non superflui, possano almeno far parte di una
possibilità di sistemi da portare all'interno delle dichiarazioni
per far pagare meno le famiglie o comunque perché il reddito tenga
conto anche di queste situazioni.
E le famiglie, che abitano in questo caso a Champorcher,
spendono per abbonamenti che sono abbastanza rilevanti. Non per
portare i ragazzi al supermercato, ma per portarli a scuola.
Quindi, in un senso generale di riorganizzazione anche del nostro
modello, secondo noi dobbiamo tenere conto anche di questi
aspetti.
Bene per il lavoro fatto, è chiaro che adesso è da
concretizzare. Questa è una prima parte e se la Valle di
Champorcher ha aperto una strada per tutti gli altri, credo che sia
anche da sottolineare la presa di posizione dei cittadini e di
tutti quelli che hanno voluto dare il loro contributo perché questa
petizione arrivasse in aula.
Quindi, al lavoro per dare concretezza a questa prima parte di
azione che è stata portata in Consiglio.
Presidente -
La parola al collega Roscio.
Roscio (ALPE) -
Grazie al presidente della Commissione
Isabellon per aver ricostruito la vicenda, e per le parole
dell'assessore Marguerettaz che, recependo la mozione che avevamo
portato in Consiglio, ha dichiarato che i lavori per portare una
proposta in grado di dare delle risposte già dal prossimo anno
scolastico sono già partiti e sembra che stiano procedendo al
meglio.
Quindi questo era un po' l'obiettivo, lo spirito per cui, non
solo con l'ultima mozione, il nostro gruppo, già nella Finanziaria,
ha affrontato il tema individuando il fatto che la vera sfida è a
livello dell'Amministrazione regionale e del Governo: se è vero che
le risorse sono inferiori, la sfida è cercare di garantire i
servizi che servono con minori risorse. É lì la vera questione. Su
questo, un paio di osservazioni ci sono.
Già la legge sui trasporti del 1997 fornisce alcune possibilità
alternative che però sono rimaste sulla carta. Sono state scritte,
ma le proposte alternative sono rimaste sulla carta.
Lo stesso assessore, durante l'audizione in Commissione, ha
fatto il passaggio sul noleggio con conducente e ha preso l'impegno
di approfondire, per cui, eventualmente, noi aspettiamo che
nell'incontro in Commissione ci porti anche qualcosa di più
concreto. Abbiamo visto che c'erano dei problemi, perché comunque
non è di semplice attuazione, però, soprattutto dove i numeri sono
piccoli, se vi è la possibilità di risparmiare dei soldi e di dare
però dei servizi più flessibili e più prestanti, forse è una strada
che va approfondita e percorsa, perché ha tutti gli atout per far
bene.
Bisogna fare una considerazione: ancora oggi nella nostra
regione si fa spesso il ragionamento, dove ci sono linee ricche e
linee povere. Le linee ricche hanno tanti utenti, quelle povere ne
hanno pochi. Forse se il servizio deve garantire un diritto alla
mobilità, deve essere preso in una accezione più ampia, per cui chi
si prende la gestione, le prende entrambe. É troppo comodo fare
impresa dove i numeri ci sono, e dove non ci sono appiopparli alla
Regione e dire arrivederci e grazie. Su questo noi pensiamo - al di
là delle disponibilità e delle difficoltà che i comuni hanno
dichiarato di avere, ma che comunque dimostrano di avere
disponibilità - che la Regione deve curare la regia, questo deve
essere il suo ruolo.
Non ritorno sul tema molto caro al nostro gruppo, ovvero cercare
di continuare a mantenere le popolazioni in montagna, perché
l'alternativa sarebbe quello che è successo sulle Alpi e sugli
Appennini, cioè lo spopolamento e anche una degenerazione a livello
ambientale.
È stato preso a riferimento, in particolare, la valle di
Champorcher, ma questo è un tema la cui valenza è generale. É un
problema che riguarda tutte le vallate laterali, non solo la valle
di Champorcher, ed è un problema legato ad altri due grandi temi
che sono turismo e agricoltura. Non si può scindere i trasporti da
altri temi come turismo e agricoltura, che per forza devono essere
visti in un'accezione più ampia, se vogliamo mantenere la gente in
montagna e dare possibilità di sviluppo.
Presidente - Non ci sono altre richieste, il Consiglio prende
atto.
