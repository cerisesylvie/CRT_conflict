Classificazione
AMBIENTE
Inquinamento
TRASPORTI E VIABILITÀ
Trasporti



Oggetto del Consiglio n. 2594 del 7 febbraio 2017 - Resoconto
OGGETTO N. 2594/XIV - Interrogazione: "Notizie sulla rete
regionale per la ricarica dei veicoli elettrici".
Farcoz (Président) -
Point n° 9 a l'ordre du jour. La
parole à l'assesseur Donzel.
Donzel (PD-SIN.VDA) -
Ringrazio i colleghi Roscio e
Bertin che mi permettono, rispondendo alle loro domande, di
presentare un interessante progetto che abbiamo avviato. È stata
una soddisfazione, una delle mie prime delibere del 2015, il
progetto E.VdA, cofinanziato dal Ministero per 480 mila euro, che
finalmente ci dà la possibilità già questo venerdì di inaugurare la
prima colonnina alla presenza del viceministro Nencini. Quindi
ringrazio i colleghi, perché ci permettono di cogliere questa
soddisfazione.
Si chiede quante saranno in totale le colonnine operative. I
progetti in realtà sono due, perché ne abbiamo approvato uno nel
2015 e un altro nel 2016. Quello del 2015 parla di 35 colonnine di
ricarica distribuite su 24 comuni, perché undici colonnine
insistono su Aosta. La distribuzione riguarda alcuni comuni della
plaine
(Sarre, Charvensod, Gressan, Saint-Christophe e
Quart), numerose località turistiche (Gressoney-Saint-Jean,
Courmayeur, Valtournenche, Breuil Cervinia, La Thuile, Etroubles) e
poi molti comuni dell'asse del fondovalle. Per quanto riguarda
invece il secondo progetto, parliamo di 29 colonnine di ricarica: 4
sono colonnine di ricarica in aree private a uso pubblico, 3
colonnine di ricarica a uso pubblico e la cosa interessante del
secondo progetto è che ci sono 22 apparecchiature di ricarica in
aree private, vale a dire che sono stati coinvolti anche i privati
in questo percorso di sviluppo dell'elettrificazione. Questo
secondo progetto ha già avuto il via libera del Ministero dei
trasporti per l'ammontare di 74 mila euro. Noi avevamo presentato
un progetto un po' più ampio di 93 mila euro, però tutte le Regioni
ormai concorrono e quindi dovremo in qualche modo ragionare sul
fatto che la spesa ammessa è di 74 mila euro.
Quante saranno le colonnine a ricarica rapida e ultrarapida. Le
colonnine relative al progetto E.VdA sono tutte a ricarica rapida,
da 22 kilowattora, la quale consente di poter ricaricare
indistintamente tutti gli autoveicoli, scelta dettata da una
valutazione tecnica, poiché gran parte dei veicoli elettrici
circolanti non sono equipaggiati per la ricarica ultrarapida, che
costituisce una soluzione tecnologica di recente diffusione.
Soltanto nel secondo progetto abbiamo previsto l'installazione di
una colonnina ultrarapida, probabilmente nel comune di Courmayeur,
perché una ultrarapida è già installata in zona autoporto.
Qui aggiungo una considerazione. Le colonnine di ricarica
cosiddetta "rapida" hanno un tempo di ricarica che varia anche a
seconda del mezzo, perché si può passare da meno di un'ora a due
ore per completare l'operazione, ma sono anche congegnate in modo
da essere, per esempio, collocate in alcune zone di Aosta che
favoriscono il fatto che il turista che arriva si ferma, può
usufruire di locali, ristorazione, bar e anche magari avere la
possibilità di visite guidate in siti prestigiosi, mostre e
quant'altro. Ci sarà, quindi, uno sviluppo anche di un'attività
turistiche intorno a questo meccanismo della ricarica.
Quali saranno le condizioni di accesso per le colonnine del
pubblico. La prima cosa che va chiarita è che abbiamo dovuto
recepire la direttiva comunitaria n. 94 del 22 ottobre 2014, sulla
realizzazione di un'infrastruttura per i combustibili alternativi e
per la distribuzione dei veicoli elettrici, così come recepita dal
decreto legislativo 16 dicembre 2016 n. 257, che ha stabilito che
il servizio di ricarica deve essere in regime concorrenziale.
Pertanto, l'operatore che gestisce il sistema di ricarica acquista
l'energia elettrica da un fornitore dell'Unione europea, è a sua
discrezione la scelta del fornitore medesimo e stipula un contratto
con i clienti che utilizzano il servizio di ricarica. In altre
parole, non si può fare produzione e fornitura in un unico giro a
circolo chiuso: questo stabilisce il decreto ministeriale.
L'addebito nei confronti dei clienti coincide con i costi stabiliti
dall'autorità di settore, che il gestore sostiene per la
ricarica.
Per quanto riguarda i nostri punti di ricarica accessibili al
pubblico, saranno abilitate tre modalità di pagamento che
permetteranno a tutti gli utilizzatori dei veicoli di fruire del
servizio di ricarica: tramite una
app
per prenotare la
ricarica, attivare e disattivare il servizio, tramite SMS, tramite
una carta prepagata attivabile e ripagabile via Paypal per la quale
è prevista la consegna gratuita a domicilio nell'arco di
ventiquattr'ore, anche all'estero, senza costi di attivazione della
stessa. Per tutto il periodo di gestione della rete di ricarica, il
costo finale del servizio di ricarica da applicare all'utente non
dovrà comunque essere superiore al costo dell'energia elettrica,
comprensiva della somma di tutte le componenti segnalate nel corso
dell'anno solare dall'Autorità per l'energia elettrica e il gas con
delibera n. 242/2010 e successivi aggiornamenti. I prezzi che
abbiamo potuto immaginare sono estremamente competitivi, perché si
parla di un prezzo abbondantemente al di sotto di quello del
gasolio.
Quali ulteriori misure saranno valutate per la diffusione di
veicoli elettrici. Presidente, questa è un'interrogazione, ma in
uno spirito collaborativo rispondo anche se è una domanda da
interpellanza, perché chiede degli intendimenti. In ogni caso, per
pervenire a una graduale sostituzione dei veicoli che utilizzano
carburanti convenzionali, gli uffici dell'Assessorato sono
attualmente impegnati nella elaborazione di un disegno di legge
finalizzato all'approvazione di misure integrate per
l'incentivazione dello sviluppo della mobilità sostenibile sul
territorio. Come prassi della nostra amministrazione, naturalmente
ci sarà un confronto in Commissione per valutare queste misure.
Ribadisco quello che avevo detto: l'obiettivo primo era arrivare
alla rete, perché solo con una rete sarebbe stato possibile
comunicare ai cittadini valdostani
in primis
e a tutti i
turisti, che la Valle d'Aosta era attrezzata in questo senso e
quindi, a quel punto, agire per sviluppare e favorire questo tipo
di mobilità. Il dato estremamente positivo è che, soprattutto nel
settore turistico alberghiero, con il progetto due di mobilità, c'è
una grossa attenzione anche dei privati allo sviluppo di questo
tipo di mobilità. Cosa che ci fa estremamente piacere, soprattutto
alla luce del fatto che quest'anno in alcune città del nord Italia
si è lamentata di nuovo la presenza di inquinanti, CO2 e
quant'altro. Quindi questo è uno di quegli elementi che potrà
permettere alla Valle d'Aosta di presentarsi anche sul mercato
turistico come una regione che diventa la prima in Italia a totale
copertura per quanto riguarda la mobilità elettrica. Da questo
punto di vista è un
atout
da giocarsi anche nel mondo
turistico, tenendo conto che soprattutto nel nord Europa lo
sviluppo della mobilità elettrica è avanzato, per cui chi proviene
dall'estero troverebbe immediatamente ai confini del nostro Paese
una regione particolarmente attrezzata da questo punto di
vista.
Président -
La parole au collègue Roscio.
Roscio (ALPE) -
Ringrazio l'Assessore per lo spirito
collaborativo che ha citato e devo d'altronde ringraziare anche i
suoi uffici perché, nel momento in cui stavo scrivendo
l'interrogazione e mi mancavano alcune informazioni, gentilmente mi
è arrivata della documentazione e alcuni dati che rispondevano già
alle domande dell'interrogazione stessa, quindi da quel lato non
possiamo che ringraziare.
Sulla bontà dell'iniziativa di allestire questa rete per la
ricarica dei veicoli elettrici, non possiamo che trovarci
d'accordo. Non è la prima volta che facciamo delle iniziative in
tal senso e che, se possibile, contribuiscono anche a migliorare
quello che già si sta facendo. Proprio per questo nella nostra
iniziativa abbiamo posto delle domande, in particolar modo per
quello che riguarda la ricarica rapida e ultrarapida. Leggendo il
capitolato che mi è stato mandato, risulta che le colonnine sono
prevalentemente del tipo a carica rapida, come lei ha detto, per le
quali ci vuole una o due ore di ricarica.
Il mercato dei veicoli elettrici è in evoluzione rapidissima e,
dal punto di vista imprenditoriale, alcune aziende stanno bruciando
tutti i tempi non tanto sulle auto di punta, quanto sulle auto
medie, andando a insidiare un tipo di mercato che oggi diventa
sempre più appetibile anche per il mercato medio. Sembra che la
tendenza sia quella di andare verso le ricariche ultrarapide,
quelle che richiedono al massimo mezz'ora, quindi vuol dire che il
tempo di un caffè all'Autogrill o di un tramezzino è più che
sufficiente per avere 400/500 chilometri di autonomia.
Uno stimolo che noi diamo è di verificare se è possibile andare
in quella direzione. È vero che ce n'è già una all'autoporto, ma
non sarebbe male nei punti di maggior passaggio andare in quella
direzione, perché alla fine ce ne saranno solo due su più di
sessanta, quindi magari provare ad andare in quella direzione non
sarebbe male, dal nostro punto di vista.
Della bontà dell'iniziativa ho già detto più volte, nel senso
che il bilancio ambientale di un'auto elettrica diventa positivo
dopo pochi anni, mentre quello di un'auto a trazione termica non lo
sarà mai, se non altro perché deve utilizzare un combustibile
fossile.
Ci pare anche interessante l'altra questione: il costo per
l'accesso, se non ho capito male, sarà comunque non superiore al
costo effettivo dell'energia elettrica consumata. Quindi, da questo
punto di vista, siccome i motori elettrici hanno un rendimento ben
più alto rispetto a quelli termici, con ogni probabilità il costo
sarà inferiore per la ricarica. Noi comunque, da un lato vorremmo
avanzare un sollecito per vedere se si riescono a fare più
colonnine per la ricarica ultrarapida, dall'altro chiediamo di
mettere in campo, se si riesce, altre iniziative. Una è stata in
parte recepita nella legge finanziaria - quella dell'esenzione per
il pagamento del bollo - ma noi sappiamo che altre Regioni sono
andate più avanti, prorogando l'esenzione per il bollo non solo per
il primo periodo, ma per tutta la durata del veicolo. Un'altra
iniziativa potrebbe essere quella di incrementare anche la gratuità
dei parcheggi per questo tipo di veicoli, che comunque sarebbe un
bel segnale. Quindi, rete ultrarapida, possibilità di avere
l'esenzione del bollo per periodi lunghi e gratuità dei parcheggi
sarebbero veramente un segnale molto importante e molto ben
spendibile a livello anche di richiamo turistico per questo tipo di
iniziativa.
