Classificazione
BENI CULTURALI
Interventi vari



Oggetto del Consiglio n. 4002 del 3 ottobre 2024 - Resoconto
OGGETTO N. 4002/XVI - Interpellanza: "Programmazione dei
tempi di restauro dei beni culturali in considerazione della loro
fruibilità turistica. Programmazione dei tempi di restauro dei beni
culturali in considerazione della loro fruibilità
turistica".
Bertin (Presidente) -
Punto n. 32.
Si è prenotato il consigliere Distort per illustrare
l'interpellanza, ne ha facoltà.
Distort (LEGA VDA) -
Con questa interpellanza intendiamo
portare all'attenzione al Consiglio regionale la prassi di
valorizzazione di un bene culturale, in particolare partendo
dall'esempio di un bene che è iconico per la città di Aosta: l'Arco
d'Augusto.
Il nostro intendimento è sensibilizzare il Governo regionale
perché realizzi una sorta di modello di valorizzazione dei beni
culturali in genere, anche nella stessa fase di esecuzione dei
lavori; questa è la sfida che chiediamo al Governo.
Un bene culturale ha talmente tanto da dare che emerge questo
concetto fondamentale di valorizzazione del bene, e saper
valorizzare del bene, significa consentire, permettere al bene di
comunicare quello che ha da comunicare.
Un bene culturale, un bene storico, non parliamo poi appunto di
un bene iconico, addirittura, ha una quantità infinita di messaggi
da comunicare, e li comunica in tutta la fase di esistenza del bene
storico, compresa, tra l'altro, anche la fase di esecuzione dei
lavori.
Noi, come tutto il territorio italiano e fondamentalmente sud
europeo, che si affaccia sul Mediterraneo, abbiamo una quantità di
beni culturali che sono addirittura superiori, in un certo senso, a
quanto se ne possano consumare. Questa formula così strana, quindi
in questa situazione di tanti beni culturali, di presenza, di
quantità, di grande quantità di beni culturali, può innescarsi il
meccanismo di abbassare la guardia.
Ecco, il nostro ruolo oggi, in questo momento e con
quest'interpellanza, è esattamente quello di ricordare al Governo
che non va assolutamente abbassata la guardia; tra l'altro, è un
discorso di sostenibilità, cioè se noi vogliamo trasmettere quello
di cui godiamo oggi alle generazioni future, dobbiamo sicuramente
mettere in atto azioni di tutela; quindi, ecco la presenza del
ponteggio attorno all'Arco d'Augusto, ecco l'avvio di lavori di
restauro che fanno parte di questo grande capitolo che è la tutela
dei beni culturali, inteso come attività di restauro e di
conservazione, ma, accanto, mai disgiunta, l'attività di
valorizzazione, perché, tra l'altro, la valorizzazione è una sorta
di capacità di puntare l'attenzione su un bene che già parla da sé,
ma per il quale è necessario sviscerare tutti gli elementi che è in
grado di comunicare, questo bene.
Senza contare, tra l'altro, che dai beni culturali nasce un
indotto gigantesco, lo sappiamo benissimo, non è il caso di
elencarlo, senza contare che Aosta, essendo seconda città al mondo
per reperti romani (parlo di città, non di sito, perché Pompei ci
supera, ma di città, Roma e poi c'è Aosta al mondo),  fa sì
che si crei una sorta di contesto omogeneo.
Contesto omogeneo, per chi è competente, non ha nessun bisogno
di spiegazione, ma così, semplicemente per essere chiaro, per voler
comunicare, significa l'insieme di quegli elementi, elementi di
beni culturali, che costituiscono un tema, il tema appunto dei
reperti romani.
Tutti i reperti romani messi insieme creano il contesto omogeneo
della storia e del reperto della storia romana, così come altri
contesti medievali, abbaziali o di fortificazioni.
Tra l'altro, il turismo tematico, e lo saprà benissimo
l'assessore Grosjacques, è un turismo di
élite
, un turismo
estremamente importante, ed è proprio un turismo, tra l'altro, che
è capace di superare la stagionalizzazione, perché comunque
rappresenta un'attrazione culturale che va al di là della semplice
vacanza.
Ora, il
casus belli
: quest'estate, appena trascorsa, la
città di Aosta - ripeto, seconda al mondo per reperti romani - ha
visto questo monumento, icona della sua identità, l'Arco d'Augusto,
impacchettato tra i teli dei ponteggi, funzionali ai lavori di
tutela e restauro veri e propri. Però, da quello che ci risulta, i
lavori di restauro veri e propri sono iniziati a fine della
stagione estiva, mentre il ponteggio è stato allestito,
giustamente, a tutti gli effetti, con i teli di protezione
antipolvere, che sono anche barriera visiva, di fatto, prima della
stagione estiva.
C'è stato quindi un periodo, da giugno a settembre, in cui la
città di Aosta, con forte vocazione turistica, ha visto il proprio
monumento-icona costretto tra schermature visive, per quanto
necessarie ai lavori che, però, ripeto, sembra che siano partiti a
settembre.
Non siamo noi leghisti, dai banchi dell'opposizione, che
dobbiamo per forza di cose fare opposizione, quindi sollevare tutte
le questioni e individuare tutti i difetti nell'attività di
Governo;  che vogliamo quindi puntare il dito su questa
programmazione dei lavori che sembra che abbia creato scollamento,
una disgiunzione tra il ponteggio e l'esecuzione effettiva dei
lavori, ma noi veramente, mi creda Assessore, riprendiamo il
pensiero, le osservazioni di vari utenti dell'ambito cittadino:
 commercianti, che comunque legano l'enfasi della loro
attività anche al ruolo e alla presenza dell'Arco d'Augusto;
turisti che si sono trovati all'Arco d'Augusto con un Arco
d'Augusto - ripeto - impacchettato.
Questa mortificazione percettiva ovviamente non si è tradotta in
un danno immediato economico per l'economia locale, però è un danno
di immagine, soprattutto dal punto di vista amministrativo, perché
rivela un certo tipo di sensibilità che effettivamente manca.
Con questo non voglio, a scanso di equivoci, puntare il dito sul
personale operante nella Sovrintendenza; qua siamo in un'Aula
politica e trattiamo un discorso politico, quindi dal Consigliere
all'Assessore, ad ognuno il suo,
unicuique suum,
ognuno ha
il suo compito, ognuno ha il suo ruolo, però, a capo di tutti i
ruoli delle varie fasi, delle varie figure, c'è una regia che
risiede nell'attività di governo del territorio.
Cosa si poteva fare? Si poteva programmare l'esecuzione del
ponteggio a settembre - ipotesi -, in modo da eseguire il ponteggio
e subito dopo avviare i lavori? Si poteva pensare di allestire il
ponteggio di un fondale che riproponesse la facciata, cosa che è
apparso magicamente dopo il deposito dell'interpellanza. Si poteva
visualizzare anche semplicemente una scritta che consolasse chi si
aspettava di vedere l'Arco d'Augusto e ha trovato invece una
cortina di teli sul ponteggio, tipo "ci stiamo prendendo cura di un
grande monumento", oppure "se ami, proteggi", ci poteva essere
anche solo una scritta motivazionale.
Non abbiamo le risposte perché noi siamo in opposizione, le ha
il Governo, ed è per questo che chiediamo se la programmazione dei
tempi di realizzazione delle varie fasi dei lavori di tutela
dell'Arco d'Augusto sia di competenza regionale e, in caso, quale
strategia di valorizzazione del bene sia stata messa in atto per
ottimizzarne la fruizione turistica nel periodo estivo, benché
oggetto di lavori di restauro.
Secondo quesito: se sussista l'intenzione di messa in atto,
presente o futura, di diverse dinamiche di programmazione, di
coordinamento dei lavori di restauro tali da consentire la miglior
strategia di fruizione dei beni culturali, in modo da contenere al
minimo l'impedimento della fruizione, anche solo visiva, nello
svolgimento delle varie fasi dei lavori.
In pratica, se possiamo trarre una lezione da questa situazione,
questa lezione sarebbe benissimo che venisse attuata.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Distort. È
assolutamente utile fare questi dibattiti, anche perché, attraverso
la vostra azione di opposizione - riconosco in lei, comunque, una
competenza e anche una cortesia sempre particolare, quindi la
ringrazio anche per aver posto il problema -, credo si renda anche
giustizia al lavoro che fanno le strutture e i tecnici; che poi, è
vero, la schermaglia è tra politici, ma poi dietro ci sono delle
strutture che, a prescindere da chi c'è, lavorano in una
programmazione anche piuttosto serrata per cercare di valorizzare,
come lei sostiene, un patrimonio immenso e meraviglioso che va
restituito, ma va anche tutelato, va anche preservato, va anche
conservato.
Approfitto quindi anche di questa premessa per ringraziare
comunque tutti i tecnici che lavorano, non solo in questo caso
sull'Arco d'Augusto, ma contemporaneamente in moltissimi siti e
moltissimi beni culturali e che lavorano anche, tra l'altro, con
delle risorse umane limitate, fondamentalmente perché le
professionalità che servono anche per lavorare su questi beni
devono essere particolari e che - come lei sa - dai restauratori ai
conservatori, non sono di facile reperibilità, perché non ce ne
sono proprio.
Bisogna veramente sempre fare dei lavori cercando di
intercettare le migliori professionalità, tra l'altro, e l'Arco di
Augusto credo sia uno di quegli esempi perché, come dicevo al
collega, è un sito che è da decenni e decenni che non subisce alcun
tipo di intervento, quindi si è colta l'occasione adesso.
Lei chiedeva, nella domanda n. 1, se la programmazione sia di
competenza regionale e quale strategia di valorizzazione.
L'Arco di Augusto è un monumento di proprietà regionale, quindi,
come tale, tutte le fasi di programmazione delle attività per la
sua conservazione sono di competenza regionale.
Nel caso specifico, le verifiche poste in essere dalla
Soprintendenza, che hanno rilevato problemi di conservazione
materica, non hanno consentito di rimandare o riprogrammare
l'intervento di restauro, anche al fine di garantire, tra l'altro,
la sicurezza del monumento e dei numerosi visitatori, che sono
soprattutto bambini, che si avvicinano all'Arco; le prime fasi
hanno preso avvio nel dicembre del 2022, condividendone le
tempistiche di realizzazione con l'Amministrazione comunale di
Aosta. Si è dovuto, ovviamente, sempre visto che insiste sul
territorio di Aosta, concertare i tempi, le modalità, eccetera.
Proprio la volontà di consentire la fruizione del bene - come
lei ha giustamente annotato - anche durante la fase di restauro,
per non deprivare del tutto turisti, cittadini e commercianti del
bene, ha orientato la scelta di realizzare un ponteggio accessibile
anche ai non addetti ai lavori. Questa è stata proprio una volontà,
questa sì politica, e anche condivisa.
Data la particolarità dell'intervento e la specificità del bene
in cui si doveva intervenire, si è deciso di procedere con due
affidamenti distinti, quindi, temporalmente sfasati, che
consentissero il montaggio del ponteggio prima dell'avvio dei
lavori di restauro veri e propri, che sono stati oggetto di
apposita procedura per la scelta dell'operatore economico.
Entrambe le procedure di affidamento hanno seguito, ovviamente,
le regole imposte dal codice dei contratti.
La prima fase dell'intervento, ossia il montaggio del ponteggio,
è stata conclusa in questi giorni con la messa in opera di teli
esterni, come avrà visto, raffiguranti su tre dei quattro lati le
facciate dell'Arco stesso in dimensioni reali, al fine di mantenere
vive la visione e la presenza. Questa è stata proprio una scelta
specifica di compensazione rispetto a quella che avrebbe potuto
essere un ponteggio che nascondeva comunque l'opera e che non la
rendeva in nessun modo visibile, se non sulla ferraglia che poi ci
sarebbe stata sopra, quindi si è fatta proprio la scelta, in questa
prima fase, di mettere in opera questi teli esterni.
La seconda fase prenderà avvio a partire dai primi di ottobre,
quindi sta prendendo avvio adesso, una volta ottenuti i documenti
necessari dalla ditta aggiudicataria e avrà una durata prevista di
un anno per il restauro della parte alta dell'Arco e ulteriori
alcuni mesi per la parte del basamento; intervento che sarà
effettuato una volta smontato il ponteggio. Quindi, si faranno
delle opere di finitura sul basamento senza ponteggio, sarà
possibile comunque vedere l'Arco.
Come accennato, al fine di rendere fruibile l'Arco e raccontare
il processo di restauro, è stato previsto di organizzare
periodicamente visite guidate al cantiere, con la possibilità
inedita di salire sul ponteggio e comprendere da vicino i
materiali, le tecniche, i metodi di restauro; visite che saranno
intensificate anche durante il periodo estivo.
È stato inoltre previsto di realizzare un modello
tridimensionale dell'Arco da posizionarsi nei pressi del cantiere e
la realizzazione di alcuni pannelli illustrativi dell'evento.
Abbiamo proprio voluto, per la logica che sottende anche alla
sua interpellanza, approfittare di una criticità per dare anche
degli elementi che vadano nella direzione di raccontare un processo
di tutela, di conservazione e di valorizzazione di un bene;
altrimenti, avremmo potuto mettere
tout court
dei ponteggi,
chiudere l'area e procedere a dei lavori, ma probabilmente avremmo
perso anche un'occasione, perché poi - come le dirò dopo e lei lo
sa bene - qualsiasi bene immobile o un'infrastruttura necessita
periodicamente di essere mantenuto, quindi questa manutenzione
risulta ancora più necessaria per i beni che hanno un valore
storico e archeologico e che rischiano di deteriorarsi.
La durata quindi di questi interventi è normalmente più lunga,
come lei sa bene, di un normale intervento di manutenzione, perché
i lavori devono comprendere le fasi di ricerca e di analisi, che
sono funzionali alla corretta esecuzione delle attività di
restauro, oltre che fondamentali per arricchire le conoscenze che
di tale bene si hanno.
A questa maggiore durata degli interventi di restauro, poi, si
aggiungono i tempi relativi agli affidamenti dei contratti ai sensi
delle disposizioni del Codice dei contratti: non si possono fare
affidamenti diretti, spesso non certi, questo lo sappiamo e questo
lo so bene anche io perché bisogna tutti i giorni combattere con
questa cosa, a causa dell'imprevedibilità delle domande da
valutare, gli eventuali endoprocedimenti o ricorsi.
Risulta quindi evidente che rispettare in maniera precisa la
programmazione degli interventi è quantomeno difficoltoso.
L'offerta culturale, gestita direttamente dall'Amministrazione
regionale della Valle d'Aosta, è ricca e variegata, con la
possibilità di visitare castelli, musei e siti archeologici.
Tale patrimonio ha la costante necessità di manutenzione e di
restauro; in questi anni si è sempre cercato di avere una
programmazione in grado di garantirne la fruizione, almeno
parziale, o di non impedire contemporaneamente la fruizione di più
siti.
È il motivo anche per cui, magari, vi è un sito che è in fase di
restauro e si evita di fare tutti i lavori insieme, questo con
l'intento di mantenere, come lei rilevava, comunque possibilità
culturali e turistiche sul territorio.
È di tutta evidenza che non è sempre possibile procedere per
garantire la fruibilità anche parziale di un singolo sito.
Se i lavori di restauro della facciata di Issogne, per esempio,
non hanno impedito la fruizione perché era comunque garantita la
sicurezza dei lavoratori e dei visitatori, tale possibilità non è
stata percorribile in altri casi.
La possibilità quindi di rendere fruibile, nel senso più ampio
del termine, un determinato bene durante le fasi di restauro e di
manutenzione, dipende dalle caratteristiche intrinseche dello
stesso e dalla tipologia di interventi da fare.
L'approccio, comunque, in ogni cantiere parte dall'analisi di
contesto, dalle necessità operative e dalla valutazione della
possibilità di mantenere un certo grado di fruizione del bene.
Il Dipartimento Soprintendenza - come è stato detto durante la
presentazione del DEFR - intende dotarsi, nel prossimo futuro, di
un Piano strategico pluriennale (ne abbiamo lungamente parlato) e,
tra le altre cose, fornirà proprio una programmazione degli
interventi sulla base delle esigenze manutentive del patrimonio
culturale regionale e potrà fornire anche indicazioni in merito a
eventuali azioni da mettere in essere per alimentare la mancata
fruizione del bene oggetto dell'intervento.
È un po' ciò che è venuto fuori nel corso dell'ultima audizione
sul DEFR.
Presidente -
Consigliere Distort per la replica.
Distort (LEGA VDA) -
Grazie Assessore per la risposta
che, comunque, porti pazienza, ma politicamente e
programmaticamente mi lascia insoddisfatto. Ma non lascia soltanto
insoddisfatto me, lascia insoddisfatta una collettività che,
comunque, si è trovata una certa inibizione di fruizione di un
bene.
Come ho detto nella presentazione, lo ribadisco adesso, conosco
la professionalità del personale che opera nei vari uffici della
Soprintendenza, a vari livelli, conosco la loro professionalità e
non la metto minimamente in dubbio.
Conosco anche la carenza di personale, conosco il fatto che,
soprattutto nell'ambito dell'avvio di attività edilizie, noi ci
troviamo sempre in una situazione quasi di ostaggio rispetto al
codice degli appalti, alle procedure, all'aspetto burocratico, così
anche con la disponibilità di risorse umane, di imprese, di
specializzazioni, di competenze.
Conosco tutti questi argomenti e non metto in dubbio, tant'è che
io non voglio minimamente puntare il dito su questo, assolutamente,
io voglio semplicemente mettere l'attenzione sul fatto che si deve
pensare a strategie di valorizzazione durante i lavori, e questo,
tra l'altro, sarebbe anche un aiuto ovviamente per il personale
della pubblica Amministrazione, così come anche pensare di inserire
clausole particolari nell'ambito delle procedure di appalto e di
assegnazione dei lavori.
Lei mi ha detto che è in corso la realizzazione di un piano
strategico di valorizzazione, quindi io non posso far altro che
fare il tifo su questo piano di valorizzazione.
Lei mi ha citato alcuni elementi di valorizzazione che sono
stati posti in atto, però, porti, pazienza ma il telo
rappresentante la figura dell'Arco, del monumento, è stato
installato i giorni scorsi.
L'estate è passata con un normale telo antipolvere, quindi anche
frangivisuale, come qualunque condominio che ha operato attività di
efficientamento energetico o di riqualificazione.
In tutta l'estate questo è stato presentato, poi che ci siano
state attività parallele di fruizione, benissimo, importante anche
la pubblicizzazione, che sia noto questo fatto.
Io accennavo prima che, tra le ipotesi, avrebbe potuto esserci
anche una semplice scritta, meno costosa, anche solo una scritta:
"Stiamo restaurando, ci stiamo prendendo cura di un bene icona",
qualcosa, un messaggio comunicativo, ma così, come è stato dato e
consegnato per tutta l'estate al contesto cittadino e alla
fruizione di turisti, è stato consegnato un bene trattato, di
fatto, più o meno con lo stesso
cliché
con cui è stato
trattato un normale intervento di ristrutturazione in un
condominio.
L'obiettivo è questo, di fare in modo, come diceva Johann
Wolfgang von Goethe, "Le cose migliori si ottengono solo con il
massimo dell'impegno".
Questa è la nostra visione di impegno, dare cioè il meglio di sé
e, a nome del gruppo Lega, vi auguro di saper lavorare, di lavorare
bene ed avere il necessario spirito critico per migliorare il
vostro lavoro di amministrazione.
Presidente -
Chiudiamo per questa mattinata i lavori del
Consiglio, che riprenderanno alle ore 15:00.
---
La seduta termina alle ore 13:05.
