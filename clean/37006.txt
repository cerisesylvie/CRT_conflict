Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria
Associazionismo - volontariato



Oggetto del Consiglio n. 882 del 18 novembre 2014 - Resoconto
OGGETTO N. 882/XIV - Interpellanza: "Predisposizione di un
tavolo di monitoraggio delle spese effettuate dalla Federazione
regionale delle organizzazioni di volontariato del soccorso e poste
a carico dell'USL".
Presidente
- Collega Guichardaz, ha la parola. L'unica
cosa...lei mi ha chiesto di avere due o tre minuti in più, che le
sono concessi...la prego di contenersi a quei minuti. Grazie.
Guichardaz (PD-SIN.VDA)
- Grazie Presidente.
Grazie per la disponibilità anche dei colleghi per la deroga,
ma, siccome la questione si è un po' complicata in questi giorni,
mi interessava dare un quadro il più preciso possibile. Siamo di
nuovo qui a parlare della Federazione dei volontari del soccorso in
mezzo ad una pioggia di polemiche, che francamente continua a
stupirmi. Ricorderete che l'altra volta raccontai dell'intervento
su
Facebook
del Presidente nazionale di quest'Associazione
delle pubbliche assistenze, l'ANPAS, e del portavoce del Forum del
terzo settore della Valle d'Aosta, interventi che ci accusavano,
ancor prima di aver sentito il dibattito in aula, di voler minare
l'autonomia del volontariato, di voler mettere in discussione -
dicevano loro - tutto ciò che gira intorno al volontariato.
Attacchi preventivi che hanno trovato poi una coda ancora più
virulenta nei giorni successivi al mio intervento in aula. Mi sono
meritato pure una strigliata sulla prima pagina del sito nazionale
dell'ANPAS e anche una replica del portavoce del Forum del terzo
settore, del Presidente della Federazione dei volontari del
soccorso. A chiudere questa serie di carinerie anche una lettera di
dieci pagine, più un centinaio di pagine di allegati inviata a
tutti i colleghi del Consiglio, compresi i Presidenti Rollandin e
Viérin al CSV, al Forum del terzo settore, all'ANPAS nazionale, al
Direttore generale dell'USL e pure alla Segreteria del Partito
Democratico, come se non bastasse. Insomma, un pandemonio di
dichiarazioni, di esternazioni, l'ultima letterina mi dà del
bugiardo, del pretestuoso, dell'offensivo per una semplice
interpellanza il cui unico obiettivo era di chiedere lumi su come
la Federazione, non le organizzazioni di volontariato territoriali,
spende soldi pubblici, con riferimento in particolare alle sue
spese di funzionamento e di gestione. Interpellanza che, in un
momento in cui si tagliano i pannoloni ai paraplegici, si mettono
ticket aggiuntivi, si rivedono gli extra LEA, mi sembra quanto meno
plausibile.
Siccome la politica non dovrebbe farsi intimorire dalle parole
grosse, dagli attacchi preventivi, noi del PD-Sinistra VdA abbiamo
continuato nel nostro percorso di approfondimento presentando una
nuova interpellanza, con l'obiettivo di approfondire ulteriormente
questioni ancora non chiare e di verificare la veridicità di alcune
dichiarazioni, che ci hanno lasciati un po' perplessi. Uso il
plurale, perché tra le varie scorrettezze dette ad uso dei media si
è cercato di trasformare un'interpellanza del PD-Sinistra VdA in
un'iniziativa personale del sottoscritto, mentre, com'è noto, la
stessa è firmata anche dal collega Donzel e condivisa anche dalla
collega Fontana.
Colgo quindi l'occasione per fare alcune precisazioni,
soprattutto a seguito delle dichiarazioni rilasciate alla stampa
dai cosiddetti "vertici della Federazione", dico "cosiddetti"
perché anche il Presidente dell'Associazione dei volontari di
Châtillon, che pure è dipendente della Federazione, è stato
presentato come tale, cioè come uno dei vertici.
Intanto parliamo dalla questione dipendenti della Federazione
che, come ci ricordano proprio loro, è pure lei iscritta nel
registro delle organizzazioni del volontariato, malgrado sia stata
creata, come ha confermato il Presidente Ferrero, per occuparsi
degli aspetti burocratici amministrativi presumo delle associazioni
federate. Anche qui, dato che accusano me di approssimazione, mi
piacerebbe capire come fa la Federazione ad occuparsi degli aspetti
burocratici amministrativi se contemporaneamente eroga, così
esattamente ha detto il dottor Ferrero:
"centinaia di migliaia
di ore gratuite di servizio effettivo"
. A me risulta che siano
le singole organizzazioni di volontariato ad effettuare la
stragrande maggioranza delle ore di servizio effettivo, ma per
sicurezza aspetto che i vertici della Federazione ci spieghino bene
questa cosa magari in un'apposita conferenza stampa. Dicevo,
questione personale dipendente della Federazione, dunque mi pare di
capire che i cosiddetti "vertici di Federazione" confermino che il
costo del personale è esploso in pochi anni, non smentiscono le mie
ricostruzioni secondo cui nel 2007 l'USL pagava 17.000 euro per il
personale, oggi 170.000, quindi dieci volte tanto. Ci raccontano
che il personale tecnico-amministrativo costa 114.000 euro l'anno,
il Coordinatore 53.000 euro l'anno. E qui approfitto di
quest'occasione per scusarmi con i vertici della Federazione,
perché l'altra volta ho citato una cifra errata: ho riferito che il
Coordinatore guadagna circa 40 mila euro più 6 mila e rotti di
reperibilità, mentre, stando alle dichiarazioni, prende 6 o 7 mila
in più, quindi mi ero sbagliato per difetto. Dichiarano poi che è
tutto in regola, che è tutto a norma di contratto di lavoro e
aggiungono che il Coordinatore percepisce una reperibilità H24 per
365 giorni l'anno, pari ad un euro l'ora, confermando esattamente
ciò che avevamo detto noi la volta scorsa e, siccome viene ribadito
che io avrei mistificato, mi piacerebbe capire...che quel qualcuno
mi dicesse dove avrei mistificato.
Aggiungo solo una considerazione da ex sindacalista così
en
passant
, ma se tutto è in regola dal punto di vista
contrattuale sindacale, per quale motivo la Federazione ha scelto
un contratto oneroso come quello del commercio e non, ad esempio,
il contratto UNEBA, che è il contratto usato dal CSV per i propri
dipendenti? O quello ANPAS visto che il mega Presidente nazionale
di quest'Associazione si è schierato "a pancia piatta" a difesa
della Federazione, visto che la Federazione è orgogliosamente
associata a questa ANPAS o magari, se proprio si voleva
risparmiare, visto che ci tengono tanto a risparmiare i soldi
pubblici, perché non hanno applicato il contratto collettivo dei
dipendenti delle ONLUS delle associazioni di volontariato? Esiste
anche quello. Forse che il contratto collettivo nazionale del
commercio ha quattordici mensilità e il contratto ANPAS ne ha solo
tredici? O forse perché, ai sensi del contratto nazionale ANPAS o
UNEBA o quello delle associazioni, si sarebbe dovuto inquadrare il
personale in profili molto meno retribuiti? Segnalo che il
Coordinatore della Federazione, il Signor Mauro Cometto, è stato
inquadrato al primo livello del contratto collettivo nazionale del
commercio. Qualcuno potrà obiettare che sono cavoli di Federazione
quale contratto sceglie, beh, io obietto invece che se il personale
lo pagasse la Federazione, per quello che mi riguarda, potrebbe
applicare anche il contratto dei piloti o quello dei dirigenti
della Banca d'Italia, o qualsiasi altro contratto, ma, siccome è
l'USL che sborsa fino all'ultimo centesimo per lo stipendio di
questi cinque dipendenti, beh, credo che un minimo di legittimità
di intervenire possiamo anche reclamarlo noi Consiglieri regionali,
magari anche senza l'autorizzazione del Signor Ferrero, visto che
in una delle sue prime sortite si chiedeva ironicamente come mai io
avessi presentato un'interpellanza...lesa maestà!
Veniamo poi alla questione reperibilità visto che l'hanno tirata
fuori come una novità prevista solo nell'ultima convenzione con
l'USL. Ce l'hanno raccontato come una roba che non fa dormire di
notte il Coordinatore, che non gli permette di passare a casa
nemmeno le festività comandate. Intanto mi risulta che una
reperibilità H24 sette giorni su sette fosse già prevista,
Assessore, con la convenzione del 2010, quindi non vedo quale sia
questa grande novità, mentre non mi risulta che il contratto del
commercio preveda una qualsivoglia forma di reperibilità telefonica
H24, retribuita in aggiunta ai compiti già previsti per i primi
livelli. Andate a chiedere ad un
product manager
, o ad un
account executive
, o ad un
media planner
o ad un
direttore di un grande supermercato, visto che al primo livello del
contratto del commercio ci sono questi profili, se sono pagati un
euro all'ora H24 per 365 giorni l'anno per rispondere ad un
telefono, direi senza tema di smentita, colleghi, che la
reperibilità telefonica di questi personaggi, di questi dirigenti
rientra tra i compiti istituzionali. La reperibilità contrattuale,
peraltro, è altra cosa: è l'obbligo di recarsi sul posto di lavoro
entro 20 minuti-mezzora da quando si è chiamati e quasi tutti i
contratti prevedono che i reperibili di norma non possano svolgere
più di otto turni da dodici ore al mese, qua è 365 giorni all'anno
H24. Allora, colleghi, di che cosa parliamo? Di quali regole
contrattuali vanno cianciando questi Signori?
Veniamo poi alla questione della sede. La nostra interpellanza
chiedeva semplicemente se non fosse eccessivo un costo di gestione
di 50.000 euro l'anno - ho omesso l'altro giorno di dire, me ne
scuso di nuovo, che fino all'anno scorso erano 55.000 euro l'anno
-, o se non fosse opportuno che la Regione trovasse una
collocazione alternativa in una delle sue strutture. Qua si poteva
rispondere tranquillamente, senza piantare tutto questo pandemonio,
portando il contratto di affitto, dicendo che da quelle parti gli
affitti costano più che al Parioli, che i proprietari, piuttosto
che ridurre il canone, li avrebbero sfrattati, invece si è voluto
ridicolizzare la nostra interpellanza dicendo che in quei 50.000
euro c'erano le utenze, i telefoni e un sacco di altre cose e che
naturalmente noi non siamo informati, siamo degli approssimativi,
dei faziosi, degli ignoranti e tutta una serie di altri begli
epiteti. E secondo lor Signori, che magari ci stanno seguendo da
casa, perché avremmo fatto un'interpellanza se non per chiedere
delle informazioni? Ci dicono invece che il vero canone, dopo un
negoziato che immagino all'arma bianca, è di 23 mila euro. Una
domanda quindi sorge spontanea: ma allora perché sino ad ora di
canone abbiamo tirato fuori 30 mila euro come mi pare abbia detto
l'altra volta l'Assessore? E gli altri 25 mila sono tutte utenze?
Sono tutte tasse? Questi Signori ce lo potevano spiegare senza
tante "infiorettate"! Ho letto il verbale del Consiglio direttivo
di Federazione dell'11 settembre 2013, da cui viene fuori che il
Direttore generale dell'USL - ascoltate questo perché è
interessante - aveva richiesto alla Federazione nel settembre del
2013 di dar conto della congruità del canone e di un ipotetico
contributo della Federazione a dette spese. Beh, la risposta del
Signor Ferrero è stata piuttosto curiosa, ve la sintetizzo: "ho
parlato con Fosson - è scritto sul verbale - facendogli presente di
come una tale iniziativa potrebbe mettere in forse un enorme lavoro
fin qui portato avanti anche grazie ad una logistica adatta al
caso, che ha favorito le iniziative e agevolato il lavoro dei
dipendenti e dei volontari". Non so se era una minaccia implicita,
un messaggio subliminale rivolto all'Assessore Fosson, ma non
capisco cosa c'entri la congruità del canone o un'eventuale
partecipazione alle spese da parte di Federazione con le iniziative
ed il lavoro dei dipendenti e i volontari, comunque, alla fine
della fiera, il Direttore generale USL ha dovuto far fare una
perizia all'Agenzia delle entrate, costata 1.543 euro, per farsi
dire che il canone concordato era sovradimensionato e che quindi
andava abbassato. Di chi è la responsabilità? Chi è che ha
concordato un canone sovradimensionato con il proprietario dei
locali? E non mi pare che la Federazione si possa attribuire il
merito di essere riuscita a contenere il canone, diversamente da
ciò che lascia intendere il dottor Ferrero...dice alla stampa:
"di recente abbiamo ottenuto una riduzione dell'affitto dal
proprietario"
, dice proprio con tono trionfalistico:
"abbiamo ottenuto"
, beh, alla buon ora ci è voluta però
l'Agenzia delle entrate.
Mi chiedo poi, sperando di non offendere nessuno nel mondo di
ciò che gira intorno al volontariato e di non dare la sensazione di
minarne l'autonomia, qual è il problema per Federazione di
intervenire in un contributo per le spese di canone e gestione,
come gli ha espressamente chiesto il Direttore generale dell'USL.
Mi risulta che Federazione percepisca tutti i mesi dall'USL una
quota per i trasporti a tariffa e per l'assistenza alle
manifestazioni effettuate non dalla Federazione, ma dalle singole
organizzazioni di volontariato federate: la percentuale del 10
percento su ogni prestazione, e che un suo dipendente, di
Federazione, faccia attività per conto della Regione finalizzata al
controllo delle cassette di pronto soccorso...ancora un minuto,
Presidente...presenti nelle strutture regionali. A questo
proposito, Assessore, magari ci spieghi il motivo per cui
un'associazione di volontariato fa attività retribuite con un suo
dipendente, capirei se lo facessero i volontari sparsi sul
territorio...tra l'altro, con un dipendente stipendiato dall'USL,
indirettamente. Mi pare che la legge 266 del 1991, che viene tirata
fuori ad ogni piè sospinto per giustificare l'attività della
Federazione, lo vieti tassativamente...magari mi sbaglio, quindi
attendiamo repliche e altre conferenze stampa. Dicevo che mi
risulta che Federazione incassi, oltre ai soldi dati dall'USL per
il suo funzionamento, anche soldi da prestazioni fatte dalle
organizzazioni di volontariato del territorio e dalla stessa
Federazione in autonomia. Per darvi una misura, i primi nove mesi
del 2014 solo di questo 10 percento la Federazione ha intascato
7.510,06 euro...
Presidente
- Chiedo solo di concludere.
Guichardaz (PD-SIN.VDA)
- ...e rispetto poi a quanto ha
incassato rispetto al controllo delle cassettine di pronto
soccorso, sinceramente non lo so, perché è la Regione che paga
direttamente la Federazione, senza passare attraverso nessun
altro.
Mi piacerebbe - e qui concludo - approfondire ulteriormente
perché sono venute fuori tante cose. Vi ringrazio per la deroga e
aspetto eventualmente che l'Assessore risponda, poi in ogni caso
noi abbiamo richiesto un tavolo di monitoraggio e, siccome la
Federazione si è dichiarata così responsabile da darci tutti i dati
necessari, penso che ci troveremo in quel tavolo. Grazie.
Presidente -
Grazie Consigliere Guichardaz. La parola
all'Assessore Fosson.
Fosson (UV)
- Grazie Presidente.
Sì, ha ragione, la situazione si è un po' complicata. Io le devo
dire che sono dispiaciuto per non essere riuscito a ricomporre in
un altro modo meno polemico, una vicenda, che comunque incide sul
mondo del volontariato e del soccorso della Valle d'Aosta,
determinante per il nostro sistema di emergenza. Non ci fossero i
750 volontari, il nostro sistema di emergenza dovrebbe cambiare
notevolmente. Un mondo del volontariato e del soccorso colpito da
accuse rivolte ai suoi responsabili, i responsabili della
Federazione, che è l'Associazione che li riunisce, che sono
comunque dei responsabili scelti da tutta la base in modo
democratico, finché non è dimostrato altrimenti. Tra l'altro, mi
permetto di dire in riferimento accuse, che i documenti che
presentati nascono dall'interno della Federazione. Mi chiedo perché
questi volontari e queste associazioni che non condividono il
percorso della Federazione non richiedono democraticamente
un'assemblea e contestano apertamente i loro responsabili. In
questa disputa, in questo confronto, ci sono 750 volontari di cui
anche l'interpellante ne riconosce sicuramente l'importanza e il
valore. E ci sono molti dati del Consigliere Guichardaz che noi
vogliamo valutare, come facciamo sempre, e confrontare con quelli
forniti poi dalla stessa Federazione; i dati che lei ci aveva
fornito l'altra volta li stavamo esaminando, quando poi con questa
nuova interpellanza ne sono venuti fuori degli altri di cui io le
dicevo di non esserne a conoscenza. In questa vicenda vi è anche
un'Azienda sanitaria che ha una convenzione con la Federazione del
soccorso in quanto ente che riunisce tutte le associazioni e che
semplifica il fatto di avere delle convenzioni con le singole
associazioni; vi è quindi la Federazione regionale dei volontari
del soccorso, come per altro la Croce Rossa Italiana, che hanno
rapporti contrattuali con un'azienda che vuole essere sempre di più
trasparente, oggettiva, oculata nelle sue spese con chiunque e ora
più che mai.
Rispondendo alle tre domande:
"se l'azione di
razionalizzazione dei costi, effettuata a seguito della citata
"spending review"
,
relativamente al rimborso del canone di
affitto, tiene conto dell'effettivo ed accertato valore di mercato
del suddetto canone di locazione o se si tratta semplicemente di
una riduzione di finanziamento con obbligo a carico della
Federazione di compensare la differenza e se nei 23.000 euro di
rimborso canone siano ricompresi anche i costi di affitto..."
,
la risposta del Direttore generale è questa:
"la riduzione del
canone di affitto è stata ottenuta dopo contrattazione con la
Federazione, titolare del contratto, a seguito di una negoziazione
che ne ha consentito la riduzione anche grazie all'esito di una
perizia del Demanio"
, che si fa sempre, e quindi non c'entra
assolutamente Fosson e se poi mi farà avere una copia di quel
verbale, che ha citato, la ringrazio, perché non ne sono a
conoscenza. Comunque il Demanio che viene sempre preso a
riferimento per queste richieste di affitto ha espresso che
l'importo fosse di questo tipo. Nel canone di affitto sono compresi
anche gli spazi utilizzati esclusivamente dall'azienda per
l'Ufficio trasporti secondari, come le avevo detto l'altra
volta.
"Se corrisponde al vero che la Federazione è proprietaria di
ventitré automezzi e una jeep"
: devo qui precisare che i 23
automezzi sono 23 automezzi che la Federazione mette a completa
disposizione dell'azienda USL per la convenzione, quindi sono 23
automezzi che usa la Federazione; la proprietà - non sono stato
preciso l'altra volta - non è di tutti i 23 automezzi ovvero questi
non sono della Federazione, ma sono delle varie associazioni che li
mettono a disposizione della Federazione stessa. Io, per maggiore
trasparenza, perché non abbiamo niente da nascondere, le farò avere
sui 23 automezzi il tipo, la targa e anche l'appartenenza. La jeep
c'è, è una jeep di proprietà della Federazione che serve e utilizza
per delle attività di protezione civile. Dico anche che esistono in
quest'elenco che le darò altri sei mezzi, che sono a disposizione
della Federazione, chiamati mezzi di raccordo, che però non sono in
convenzione.
"Se l'aumento del costo attribuito al "coordinamento del
personale" sia dovuto ad un incremento delle attività in capo a
tale figura e se l'obbligo di reperibilità H24, sette giorni su
sette, non fosse in essere già nelle precedenti convenzioni"
:
all'articolo 6 della convenzione è previsto l'impegno della
Federazione a garantire la reperibilità di un referente a cui
assegnare una linea telefonica dedicata, telefono cellulare, sulla
quale fare riferimento in caso di emergenza per l'attivazione delle
risorse locali. Il gruppo tecnico misto ha ritenuto preferibile,
rispetto alla rotazione dell'apparecchio, darlo in dotazione
permanente al Coordinatore, al fine di rendere il sistema
maggiormente sicuro. La remunerazione di tale reperibilità,
determinata in euro 1,04 all'ora dal Direttivo della Federazione, è
compresa nella remunerazione contrattuale del Coordinatore, che
ammonta a circa euro 41 mila lordi, a partire dall'esercizio 2014.
Sull'altra spesa che lei mi ha citato adesso le prime mie
considerazioni basate sugli accertamenti svolti sono che questo
dipendente che va a verificare lo stato delle cassette di sicurezza
è pagato dalla Regione, lei lo ha detto, ma non dall'Assessorato
della sanità, ma dall'Assessorato del bilancio. L'USL, per quanto
mi risulta, ma sarò più preciso, perché sono dei dati che lei mi ha
fornito oggi, acquista soltanto il materiale che viene messo nelle
cassette e che poi viene retribuito da un altro ente, da un altro
Assessorato. Sul tavolo di monitoraggio, anche in relazione alla
preoccupazione della trasparenza dei costi essa è stata già
affrontata dall'Azienda quando è stata sancita la convenzione che è
formato dal Direttore generale, dal Responsabile del 118, dal
Responsabile del Pronto Soccorso, sarà riunito a breve. Il
direttore generale e quello sanitario verificheranno se i dati del
Consigliere e quelli della Federazione sono dati confrontabili e
comunque verificabili nelle loro entità e nella loro correttezza.
Io in merito a questo tavolo tecnico che si riunirà a breve, mi
assumerò le responsabilità di questo confronto e di quanto ne potrà
derivare.
Presidente -
Grazie Assessore. Per la replica, la parola
al Consigliere Guichardaz.
Guichardaz (PD-SIN.VDA) -
Intanto, Assessore, voi la
continuate a smenare questa storia delle accuse al volontariato e
qua e là, smettiamola di fare questi minestroni, non c'entra niente
il volontariato, checché ne dicano il Signor Paolo Ferrero e il
Signor Mauro Cometto, qua il problema non è il volontariato! Noi
abbiamo concentrato solo ed esclusivamente la nostra
attenzione...che peraltro, scusatemi, ma se un Consigliere di
minoranza non fa il sindacato ispettivo che cosa dovrebbe fare?
Stiamo qua a prenderci lo stipendio e a riempire le poltrone?
Allora, qua intanto il problema non c'è sul volontariato, il
volontariato, l'ho detto la volta scorsa, è meritorio, sono persone
che a titolo gratuito fanno la loro attività e fanno anche attività
che poi portano dei soldi alla Federazione, perché questo 10
percento che la Federazione si prende a titolo di non so che cosa,
di compartecipazione sulle attività a tariffa...i volontari le
fanno gratuitamente, guidano i mezzi, portano le persone, fanno le
assistenze alle manifestazioni a titolo totalmente gratuito. Il
problema quindi...non continuiamo a confondere, perché questi
Signori hanno mandato per due settimane messaggi atti a confondere.
Tranquillizziamo i volontari, nessuno ce l'ha con i volontari, anzi
io mi inchino ai volontari che in Valle d'Aosta, a questa rete di
volontariato che compensa, che è sussidiaria per attività che noi
non siamo in grado di corrispondere come ente pubblico, come
istituzione.
L'altra questione: le accuse...quali accuse? Ma di quali accuse
parla, Assessore? Ma chi ha accusato niente, ho fatto
un'interpellanza assolutamente oggettiva, dove chiedevo dei dati,
sono quei Signori lì che hanno detto che io li accusavo, oltre a
darmi dell'ignorante, dell'incompetente, del provvisorio, di tutto
e di più, ho fatto tutta la raccolta qua per fare una bella
valutazione e poi per mettere insieme tutte le belle parole che mi
hanno dato. Io ho fatto solo un'interpellanza, ho subito un attacco
preventivo prima che io dicessi due parole in aula e lo stesso è
valso la volta scorsa, che hanno fatto una conferenza stampa dove
hanno riunito il mondo, l'universo mondo, una conferenza stampa
dove hanno detto che io raccontavo delle balle, beh, adesso mi
dicano, rispetto ai dati che le ho dato, quali sono le balle, mi
dicano perché hanno applicato un contratto del commercio, siccome
dicono che è l'unico contratto applicabile e non i contratti meno
onerosi. Mi dicano come mai lei dice 41 mila euro tutto compreso e
invece in conferenza stampa ne dicono 53 mila? Le faccio poi un
elenco, mi hanno mandato l'elenco delle spese. Questi Signori
spendono 29.809 e 6 mila e 6 di garage, ma allora se nel garage
mettono le macchine non comprese nella convenzione con l'USL,
perché le dobbiamo pagare noi? Perché gli dobbiamo dare 550 euro al
mese di garage, questi Signori prendono 2.520 euro per sette
apparecchi telefonici, a 30 euro al mese, ma chi li prende questi
apparecchi che in USL gli unici che hanno la disponibilità dei
telefoni cellulari sono i primari e non possono neanche telefonare
per i cavoli loro, devono usarli solo ed esclusivamente per le
attività? E 2.400 euro di francobolli e 750 euro di francobolli, ma
venite a vedere questi dati, poi mi dovete dire se l'USL deve
accettare acriticamente una rendicontazione del genere e non si
deve far dare le bollette! Questi Signori dichiarano 460 euro al
mese di corrente elettrica e questo noi l'accettiamo? La
rendicontazione fatta in questo modo? E lei mi viene a dire: "tutto
rendicontato"? Allora, il mio compito, il compito della politica in
un momento in cui si fanno dei tagli spaventosi alla sanità e alle
politiche sociali è di controllare, poi se i Signori non hanno
niente da nascondere, facciano pure tutte le conferenze stampa che
vogliono, a me non interessa, non mi intimoriscono. Si vogliono
togliere i sassolini dalle scarpe come ha detto il dottor Ferrero?
E si tolga tutti i sassolini dalle scarpe. Noi qua abbiamo la
documentazione e io voglio un tavolo di monitoraggio e se questo
tavolo di monitoraggio non sarà fatto sulle spese, spesa per spesa,
per dimostrare ai volontari che non ce l'abbiamo con loro, ma che
vogliamo solo ed esclusivamente controllare le spese della
Federazione, cioè di quest'organizzazione di secondo livello, come
si definiscono loro, beh, allora, io chiederò che venga convocato
il dottor Ardissone e tutti i responsabili dei pagamenti, anche
delle cassettine. Voi sapete quanto paga la Regione per i controlli
delle casettine? Questo Signore, che è pagato con i soldi dell'USL
perché fa venti ore retribuite dall'USL, e qui finisco...verifica
dei presidi sanitari: 25 euro a presidio, fornitura di nuovi
presidi: 25 euro a presidio, ritiro dei presidi sanitari: 25 euro a
presidio; sostituzione...dei presidi sanitari: 25 euro; fornitura e
reintegro delle riserve: 25 euro a riserva, cioè ci cambiano i
cerotti e noi gli diamo 25 euro. Beh, io credo che in USL un omino
che magari ha anche una collegiale medica questo lavoro lo possa
fare. Verificheremo poi se magari i chilometri, gli spostamenti di
questo Signore sono anche quelli attribuiti all'interno dei
chilometri che poi l'USL alla fine paga a questa Federazione e
queste non sono le organizzazioni di volontariato, i volontari che
ascoltano forse è il caso che sappiano che questa roba qua è
Federazione, non c'entrano niente le organizzazioni di
volontariato. Se non facciamo questo tavolo di monitoraggio, poi la
prossima volta presenterò un'altra interpellanza così almeno
avranno un motivo per fare la conferenza stampa.
Presidente -
Grazie collega Guichardaz. Punto 25
all'ordine del giorno.
