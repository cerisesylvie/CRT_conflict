Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 181 del 22 luglio 1971 - Resoconto
OGGETTO N. 181/71 - Esecuzione di opere varie da parte
dell'Assessorato al turismo e della Sovrintendenza ai monumenti,
antichità e belle arti della Valle d'Aosta, senza licenza edilizia
da parte dei Sindaci competenti. (Interpellanza)
Montesano (P.S.D.I.)
- Vuole illustrare? - E allora la
risposta all'Assessore al Turismo.
Milanesio
(P.S.I.)
- Anche
qui, a maggior
corredo giuridico di quanto potevamo esporre, abbiamo sentito un
esperto in materia e devo dire che l'interpellanza presentata dal
Consigliere Manganone pone alcuni importanti quesiti che si
giustificano anche e soprattutto nel quadro dell'attuale incertezza
sia a livello di prescrizioni legislative, sia, e forse a maggior
ragione, per le inevitabili ripercussioni a livello
applicativo.
Estremamente difficile, in presenza di testi succedutisi nel
tempo, a notevole distanza, ed in parte sovrapposti senza essere
coordinati, esprimere su questo argomento una parola chiara e
definitiva.
Nella legislazione vigente abbiamo un solo punto fermo: quello
dell'obbligo di licenza per ogni operatore edilizio. La formula
"chiunque" di cui all'art. 10 della legge 765. Ma mentre ciò è
incontrovertibile per ogni privato, mentre questo è chiaro, è
indiscutibile per ogni privato, appare estremamente ardua la
ricerca di una normativa univoca per quanto riguarda l'operatore
pubblico.
Va in particolare osservato che la formula assoluta del 1° comma
dell'art 10 appena citato della legge 765 sperimenta una duplice
limitazione per quanto concerne i disposti del 2° comma dello
stesso articolo e dell'art 29 della legge 17 agosto 1942, n. 1150,
rimasto pienamente in vigore ma, per la Valle d'Aosta, ormai da
leggere alla stregua delle norme fondamentali sul riparto di
competenza tra Stato e Regione.
L'art. 10, secondo comma, limita, come si è detto, il primo
comma, nel senso che specifica superfluo ogni intervento del Comune
per tutte le opere del demanio militare, mentre per le opere
relative ad ogni altro bene demaniale (sembrano quindi da escludere
i beni del patrimonio indisponibile) non è contemplata necessità di
licenza, ma semplice informazione del Comune e relativo parere di
quest'ultimo, cioè sentito il Comune, dice la legge - che sembra
sia da intendere come parere non vincolante.
L'obbligo di licenza, poi, è ulteriormente stemperato e al
limite dissolto dall'art 29 della legge 17 agosto 1942, n. 1150.
Esso dice, art. 29, che per le opere da eseguirsi da
amministrazioni statali l'accertamento della conformità agli
strumenti urbanistici e quindi la licenza edilizia che è
espressione formale di detto accertamento, non compete più ai
Comuni, ma all'Amministrazione dei LL.PP., cioè Ministero dei
Lavori pubblici.
Va rilevato che qui l'accento cade non sul bene da trasformare o
modificare, come è invece nella logica dell'art. 10 della legge
765, ma sul duplice criterio dell'opera da eseguire, cioè criterio
funzionale e dal soggetto che la esegue cioè Pubblica
Amministrazione.
A questo punto è chiaro che in virtù dei trasferimenti di
competenza e delle competenze istituzionali degli Organi della
Regione, quali risultano dall'autonomia potenziata che
Costituzione, Statuto e leggi riconoscono la Valle d'Aosta, l'art.
29 mai abrogato, della legge - come dicevo prima, 42150 - l'art. 29
va letto nel senso che ad Amministrazioni statali va sostituita
l'Amministrazione regionale ogni qualvolta essa eserciti funzioni
già di pertinenza dello Stato, prima che la Regione le assumesse.
Il caso della Tutela del paesaggio, dei beni culturali in genere e
dei Monumenti in ispecie, in cui la Regione esercita funzioni
statali è, in questa ipotesi, di tale evidenza, da costituire quasi
un esempio di scuola.
O addirittura - quindi il caso in cui la Regione sostituisce lo
Stato - o addirittura agisca come Amministrazione statale in veste
di organo periferico, come è il caso della materia dei
monumenti.
Per quanto poi concerne le attribuzioni del Ministero dei Lavori
pubblici, è noto come proprio nella materia che ci interessa,
queste competenze si concentrino nella Giunta e non nel Ministero
dei Lavori pubblici.
Ne consegue che, soprattutto nel caso di Comuni nei quali
manchino strumenti urbanistici, l'accertamento opera in "seips"??
con l'approvazione e la predisposizione regionale dei relativi
progetti. Ciò, in particolare, anche se lascia tranquilla
l'Amministrazione regionale per quanto concerne la legittimità del
suo operato, non significa certamente volontà di opera chiusa in
compartimenti stagni senza l'opportuna collaborazione e uno stretto
contatto con i Comuni.
Ciò in particolare è avvenuto regolarmente, in via di prassi,
per quanto attiene ad opere compiute o da compiere ex novo o con
modifiche rilevanti delle preesistenze.
Non è stato ritenuto necessario, in tutti quei casi in cui sono
stati compiuti lavori di mero risanamento, restauro o straordinaria
manutenzione, sia perché talvolta resi indispensabili e
indifferibili e urgenti, per calamità naturali, terremoto del 1968,
o fatti accidentali (esplosione nella Chiesa di St. Vincent), in
questi casi, anzi, l'intervento era stato sollecitato dalle stesse
Autorità locali come pure analoga origine hanno molti degli
interventi di cui si è appena detto.
In conclusione, si dà atto della serietà del problema e, grazie
a chi lo ha sollevato, si assicura che verranno predisposti, nelle
sedi più opportune, gli approfondimenti necessari per una ulteriore
chiarificazione della prassi, in modo da supplire, a livello
amministrativo, alle ambiguità di una legislazione in via di
trasformazione.
Vice Presidente Siggia (P.C.I.)
- Consigliere
Manganone.
Manganone
(D.C.)
- Dopo aver sentito la relazione
dell'Assessore, mi ritengo costretto a ringraziarlo veramente,
grazie.
