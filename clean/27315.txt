Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 212 del 23 luglio 1971 - Resoconto
OGGETTO N. 212/71 - Costruzione di condomini nella frazione
Verrand del Comune di Pré St. Didier. Provvedimenti relativi.
(Approvazione di Mozione)
Fosson (U.V.)
- La parola al Consigliere Caveri.
Caveri (U.V.)
- Quali sono i fatti che mi hanno
determinato a presentare questa mozione? I fatti sono quelli che ho
elencato nella mozione e i fatti sono altri di cui sono venuto a
conoscenza dopo la presentazione di questa mozione; di altri fatti
sono venuto a conoscenza proprio in questo pomeriggio, prima di
venire al Consiglio regionale, quindi non sono certamente le
notizie e le informazioni che mancano, che mancano su questo
argomento dei condomini delle varie società dei fratelli
Gambaro.
Quando già era in vigore la legge ponte, il Sindaco di
Pré-Saint-Didier e la Sovrintendenza di Aosta, hanno concesso in
data 16 maggio 1969 alla Società GATES di Genova, una variante al
condominio "Due Cardi" Verrand-Pré-Saint-Didier-Aosta, che ha
comportato un aumento di volume di oltre 3.400 metri cubi, di cui
circa 3.000 concessi ai 400 in più oltre la concessione della
variante.
La costruzione è così passata da 4.500 metri cubi a 7.900 metri
cubi circa su di un'area servita di circa 3.000 metri quadrati; con
questa variante i piani abitati sono diventati cinque anziché tre e
qui c'è la prima violazione della legge ponte che come è noto
stabilisce che non si deve, non si possono superare i tre piani e
qui, guarda combinazione si sono fatti due piani in più, ci sono
cinque piani invece di tre, prima violazione della legge ponte e i
box, si era promesso di fare un box per ogni alloggio, gli alloggi
sono 53 e invece si sono fatti 28 box, quindi qui già seconda
violazione.
Secondo fatto, in data 8 ottobre 1969 autorità comunali e
regionali hanno concesso licenza alla stessa GATES per la
costruzione di altro condominio denominato "Terzo Cardo" su terreno
adiacente a quello dei "Due Cardi" già irregolare commettendo le
seguenti infrazioni: 1° hanno assorbito un appezzamento di circa
900 metri quadrati distante circa 100 metri dall'appezzamento
principale; 2° hanno considerato non abitabili le mansarde, che nel
condominio "Due Cardi" sono state regolarmente vendute a prezzi
superiori al prezzo degli alloggi degli altri piani e quando si sa
che i prezzi correnti nella zone sono di 200 mila lire al mq vi
lascio immaginare le conseguenze, comunque si era dichiarato in un
primo tempo che le mansarde erano inabitabili ed erano così
inabitabili che invece sono state venute a un prezzo superiore a
quello degli alloggi.
Poi le stesse autorità hanno concesso nonostante i punti a) e b)
un rapporto metri cubi/metri quadri di 1,2 e ci risulta che nella
zona per altri impresari il rapporto massimo è uguale a 1 vedremo
poi che per molti privati invece è stato stabilito un rapporto
plano-volumetrico molto inferiore e che per diversi proprietari
privati sia addirittura negata la licenza di costruzione, più
piccoli sono i proprietari più si negano le licenze di costruzione,
più grossi sono gli speculatori e più facilmente si accordano
autorizzazioni e licenze ... questo è tutto un sistema che deve
essere condannato radicalmente e in blocco, evidentemente.
La Società stessa ha costruito nel territorio di
Pré-Saint-Didier altri quattro condomini: la "Quarta Grolla", la
"Quinta Grolla", la "Sesta Grolla" e le "Due Meridiane". Le
violazioni sono state segnalate alla Sovrintendenza che non ha
nemmeno risposto, non si è degnata nemmeno di rispondere, il
Sindaco di Pré-Saint-Didier ha risposto bontà sua, due volte in
data 10 e 28 maggio 1971, ma ha risposto però in modo evasivo, egli
si è limitato a sospendere la licenza per un mese trascorso il
quale la GATES ha iniziato i lavori di scavo in data 29 maggio
1971.
Quindi il dispositivo della mia mozione era questo: 1° che a
fronte dei 3.400 in più dei "Due Cardi" vengano assorbiti i
necessari metri quadri del terreno destinato al "Terzo Cardo", che
vengano rispettati i punti a-b-c di cui sopra, che il Presidente
della Giunta e l'Assessore al Turismo vogliano assumere tutti i
provvedimenti necessari in merito all'attività della Società
"Gates" denunciando gli eventuali responsabili dal punto di vista
amministrativo e penale, 4° che il Sindaco di Pré-Saint-Didier
venga chiamato a una più scrupolosa osservanza delle leggi
urbanistiche e una maggiore sensibilità per il patrimonio estetico
del Comune da lui amministrato.
Questa era la mia mozione, dopodiché io sono venuto a conoscenza
di altri fatti, cioè che in quella zona, che tra parentesi è un
promontorio, quindi ancora più grave permettere questa fungaia di
condomini in violazione di tutte le disposizioni urbanistiche, su
di un promontorio ci sono quattro condomini affiancati poi ce n'è
un quinto e poi c'è un sesto. Per questi Signori è stato consentito
un rapporto plano-volumetrico esagerato, mentre per il signor
Vercellin che ha una proprietà sotto la strada, si è stabilito un
rapporto plano-volumetrico inferiore di 0,80, per un certo Guedoz
si è stabilito un rapporto plano-volumetrico di 0,80, evidentemente
non sono dei raccomandati di ferro come i fratelli Gambaro.
Non si è concessa licenza in concentrico per una casa di 10 x 12
perché per una casa così non si può dare la licenza di costruzione,
per una casa di dieci metri per dodici metri, ma per sette
condomini con una cubatura esagerata allora ci devono essere tutti
i favori e poi lo stesso si dica per uno chalet di 70-80 metri cubi
su 1.000 metri quadrati a un signore che comprò il terreno da
Brunod Giulio. Questi sono i fatti ulteriori di cui sono venuto a
conoscenza, ma non è tutto, non è tutto, perché c'è dell'altro, ed
è questo che questi signori Gambaro, scaltrissimi speculatori, cosa
hanno inventato? Per ogni condominio hanno fatto una Società
diversa dove ci sono sempre loro, sono sei Società fittizie e io ho
avuto il dispiacere ieri di sentirmi leggere dall'Assessore al
Turismo un presunto rapporto firmato da un Geometra - non capisco
perché firmato da un Geometra, quando c'è un Sovrintendente e un
architetto in seconda, non so perché si va a cercare il piccolo
Geometra per far firmare il rapporto e in quel rapporto cosa si fa?
Si sposano proprio le tesi dei fratelli Gambaro e si dice "Ah, ma
non si può mettere insieme la questione del "Terzo Cardo" con la
questione dei "Due Cardi" perché si tratta di Società diverse",
quando tutti i bambini di Pré-Saint-Didier sanno che sono sempre i
fratelli Gambaro che hanno formato quelle sei Società fittizie, che
è sempre lo stesso minestrone.
Sia detto tra parentesi, mi è stata detta un'altra cosa grave ed
è, io non so, io non ho potuto controllare l'esattezza di questa
notizia, ma questa è una pennellata, questo fosco quadro di
Pré-Saint-Didier e degli abusi e delle violazioni di legge che
costituiscono autentici reati ed è che il Segretario comunale di
Pré-Saint-Didier, secondo quanto mi è stato assicurato, è uno degli
amministratori di una delle sei società e io mi domando come il
Segretario comunale di Pré-Saint-Didier possa essere uno degli
amministratori di queste Società. Io raccomando vivamente al
Presidente della Giunta di volere accertare questo fatto e se
questo fatto è, io domando che questo Segretario comunale di
Pré-Saint-Didier venga trasferito nella peggiore residenza della
Valle d'Aosta, possibilmente Pont Bozet o qualche cosa del genere
in attesa che si chieda il trasferimento di questo Segretario
comunale fuori della Valle d'Aosta, vada in un'altra provincia
questo Segretario comunale, questo nel caso che il fatto sia vero,
il fatto dico deve essere accertato.
C'è dell'altro ed è questo: io raccomando al Presidente della
Giunta di voler controllare certe delibere a getto continuo e
precisamente le recenti delibere del Comune di Pré-Saint-Didier e
cioè vorrei pregare il Presidente della Giunta di controllare la
delibera n. 45 dell'11 giugno 1971 del Consiglio di
Pré-Saint-Didier "permuta area in Verrand con Società il Parco
"GATES"" e poi di controllare la variante del progetto Edil-Verrand
Quinta Grolla per costruzione garages sul terreno della Società il
Parco Sesta Grolla, quindi non è vero che sono Società diverse come
avviene per i "Due Cardi" e "Terzo Cardo", sono tutte Società
legate dallo stesso filo; e poi io mi domando, dato che la
Sovrintendenza con una lettera ha richiamato il Sindaco perché nel
condominio "Sesta Grolla" sono stati costruiti abusivamente due
piani, la Sovrintendenza ha richiamato questa gente all'osservanza
di quanto stabilito e invece il fabbricato è stato fatto ugualmente
con i due piani abusivi ed è stato venduto ed oggi è anche abitato
e allora io chiedo che il Presidente della Giunta, con la
Commissione di inchiesta di cui chiederò più tardi la nomina,
voglia vedere se il Sindaco ha autorizzato l'abitabilità e se non
l'ha data perché ha lasciato occupare questa casa e quali
provvedimenti siano stati adottati.
Questi sono i fatti e mi pare che ce ne sia d'avanzo, ma non
basta purtroppo perché ce ne sono ancora degli altri; qui è come
quel gioco che c'era sulla Domenica del Corriere, la caccia agli
errori, chiamiamoli errori ma sono inadempienze e sono violazioni
della legge.
Il prezzo medio di vendita degli alloggi a Pré-Saint-Didier è
stato di Lire 200.000 al metro quadrato, quindi noi vediamo
l'ampiezza di questa speculazione e poi preciso come sono
costituite le Società. Le Società sono fatte in questo modo:
Società GATES le Quattro Grolle, ultimate; poi c'è la Società
Edil-Verrand, la Quinta Grolla da ultimare; poi c'è la Società Il
Parco Sesta Grolla, da ultimare, e ci sono sempre i cinque fratelli
Gambaro di mezzo e tra l'altro c'è un fratello Gambaro che è medico
e che fa l'architetto. Questa è bella come se non ci fossero
architetti in numero sufficiente in Valle d'Aosta; Società le
Meridiane che ha fatto le Seconde Meridiane, le Terze Meridiane, la
Società Verney con le Quarte Meridiane, la Società Edilalp con i
Due Cardi e la Società Gates Terzo Cardo; questo è un vero e
proprio polipaio di Società e di condomini e per questo polipaio ci
sono tutte le tenerezze della Sovrintendenza di Aosta e tutte le
tenerezze del Sindaco di Pré-Saint-Didier. È chiaro che il legame
tra le Società si dimostra dalla comune denominazione dei
fabbricati, oltreché sono sempre i medesimi fratelli Gambaro e le
stesse maestranze che curano le pratiche dall'acquisto terreni,
alla vendita alloggi e poi c'è un'altra bellissima notizia se non
vi basta ancora, ed è che il Dr. Giuliano Gambaro fa parte della
Commissione comunale di Pré-Saint-Didier per il piano regolatore;
questa poi è bellissima che uno di questi è anche membro della
Commissione per il piano regolatore! Io non so che cosa si desidera
di peggio e qui abbiamo proprio raggiunto l'acme della irregolarità
amministrativa, e quando parlo di irregolarità amministrativa io
uso degli eufemismi. Perché un eufemismo? Perché evidentemente
potrei usare delle parole molto più forti.
In questa situazione io non recedo dalla posizione assunta; io
qui ho un dossier di un abitante di Pré-Saint-Didier, un artigiano
che ha fatto una domanda per potere costruire un modestissimo
atelier, mi pare di sette metri per otto metri, e ha ricevuto una
lettera a firma congiunta dell'Assessore e del Sovrintendente che
gli negano ogni facoltà; in questo caso un piccolo atelier di un
piccolo artigiano 7x8 non si può costruire, ma il polipaio dei sei
condomini con le sei Società, allora per quello tutte le
indulgenze, anche indulgenza plenaria.
Io domando se è questa la politica urbanistica che si può fare
in Valle d'Aosta. Questo conferma quello che ho sempre detto, che
tutto questo sistema legislativo-amministrativo porta a questo, di
aiutare soltanto i grandi, a scapito dei piccoli.
Mi piace che si dica che noi dell'Union Valdôtaine siamo
conservatori reazionari, quando noi sempre già in materia
idroelettrica, oggi in materia urbanistica, noi oggi difendiamo
come abbiamo sempre difeso i piccoli dalle prepotenze dei grandi,
che siano i miliardari piccoli o che siano i miliardari grandi,
perché adesso ci sono i miliardari piccoli, ma ci sono anche i
miliardari grandi.
Quindi io ho assunto una posizione netta e decisa come è mia
cattiva abitudine evidentemente in questo regime di debolezza,
peggio che di debolezza, perché non si tratta solo di debolezza e
ho modificato, ho ritenuto opportuno di modificare la mozione in
questo modo e siccome non ho voglia di star lì a trascrivere questa
lunghissima mozione, prego chi di dovere di volere stenografare
questo testo.
Quindi la mozione che io propongo è questa: "il Consiglio
regionale premesso, secondo alcuni abitanti di Pré-Saint-Didier
risulterebbe il fatto:", a capo e poi c'è la chiacchierata che io
non ripeto è vero, e poi c'è una lettera a - speriamo di non avere
perso la lettera a - dunque e poi dico: "Nel caso che i fatti di
cui sopra siano accertati corrispondenti al vero, il Consiglio
decide..." e allora bisogna inserire i punti 1 e 2 e 3 cioè 2-3-4
del dispositivo della mia prima mozione, cioè "che a fronte dei
3.400 metri cubi in più dei "Due Cardi" vengano asserviti i
necessari metri quadrati del terreno destinato al "terzo
Cardo";
2° che vengano rispettati i punti a-b-c di cui sopra, che il
Presidente della Giunta e l'Assessore al Turismo vogliano assumere
tutti i provvedimenti necessari in merito all'attività della
Società GATES denunciando gli eventuali responsabili dal punto di
vista amministrativo e penale e poi chiedo che, chiedo che il
Presidente della Giunta e l'Assessore al Turismo assumano un
impegno preciso davanti al Consiglio di sospendere i lavori a mezzo
di provvedimento dell'autorità competente, parentesi Assessore,
Sovrintendente, Sindaco; io non preciso, lascio al Presidente della
Giunta e alla Giunta il compito di stabilire qual è l'autorità
competente per sospendere i lavori, noi abbiamo un precedente e
cioè che l'Assessore Milanesio ha sospeso i lavori di quel tale
condominio Meynardi che era stato autorizzato dal Sindaco di Aosta.
Ad ogni modo io non mi voglio avventurare nel ginepraio giuridico,
leguleio se è competente l'Assessore, se è competente il
Sovrintendente, se è competente il Sindaco, qualcuna di queste
autorità è certamente competente; studi la Giunta chi è l'autorità
competente e ordini a questa autorità competente di sospendere i
lavori. Infine chiedo che si nomini una Commissione d'inchiesta sui
fatti da me denunciati nella prima mozione, io affermavo che i
fatti erano quelli, adesso ho modificato nel senso che dico:
"Alcuni abitanti di Pré-Saint-Didier dicono che i fatti sarebbero
questi" o al modo indicativo della cateratta della prima mozione ho
sostituito il modo condizionale; vedo che l'impiegata che sta
stendendo questa seconda mozione è nei pasticci, vuol dire che io
detterò a parte questa seconda mozione perché è quasi impossibile
orientarsi in quello che dico, in questa esposizione che
evidentemente è una esposizione diciamo che io non ho preparato per
iscritto, è una improvvisazione. Dunque io domando venga nominata
una Commissione di inchiesta per accertare i fatti, domando che
questa Commissione sia composta da tutti i Capigruppo dei vari
gruppi consiliari rappresentati in questo Consiglio, o dai
Capigruppo o dai delegati dei Capigruppo perché i fatti sono troppo
gravi perché possano essere passati sotto silenzio. Evidentemente
non possiamo qui in questo dibattito dire i fatti a-b-c sono veri,
il fatto d-e non è esagerato, il fatto f è impreciso, non possiamo
in un dibattito del Consiglio stabilire queste cose, però di fronte
alla gravità della denuncia da me fatta, evidentemente non si può
non nominare una Commissione d'inchiesta che seriamente si metta al
lavoro e stabilisca le responsabilità e vi dirò che da quando un
giornale, un quotidiano, ha dato l'annuncio della mia mozione, io
ho ricevuto delle processioni, una vera e propria processione di
visite di persone indignate per questi fatti di abitanti di
Courmayeur e di abitanti di Pré-Saint-Didier, perché anche nella
questione dei rapporti piano-volumetrico ci sono, si va avanti a
base di ingiustizie flagranti, per uno si stabilisce 1,48 per un
altro 1,20, per un altro si stabilisce 0,80 e se sono i piccoli
artigiani, allora si nega la licenza di costruzione. Questa è la
giustizia e poi si parla di giustizia sociale, ma cosa si vuol
parlare di giustizia sociale che non abbiamo neanche la giustizia
distributiva la più semplice, la più elementare, perché io penso
che nemmeno ai tempi delle monarchie assolute non succedevano dei
fatti di questo genere, perché in quei tempi c'era Federico di
Prussia, che era stato accusato di aver commesso a danno di un
cittadino privato una ingiustizia, ma quel cittadino privato ha
detto "il y a quand même des juges à Berlin".
Ebbene "les Juges" ci sono, so che... so un'altra cosa che un
Deputato democristiano da una parte, un Deputato socialista
dall'altra, o si preparano a presentare o hanno già presentato
un'interpellanza in Parlamento su questi abusi edilizi di
Pré-Saint-Didier e io dico è meglio che il Consiglio regionale
assuma delle decisioni prima che non si faccia, che la Valle
d'Aosta non faccia la pessima figura che gli abusi edilizi della
Valle d'Aosta siano portati in discussione in Parlamento, quindi è
meglio che questa mozione abbia portato questi tristi fatti alla
decisione, al giudizio e alla decisione del Consiglio
regionale.
Vi sono altri fatti di cui potrei parlare, ma vuol dire, che in
questo momento non ricordo, semmai riprenderò la parola su questo
argomento.
Montesano (P.S.D.I.)
- Chi chiede la parola? Assessore
Milanesio. Se non ci sono altri diamo la parola all'Assessore
Milanesio.
Milanesio (P.S.I.)
- Dunque, il problema sollevato con
questa mozione dall'Avvocato Caveri è evidentemente un problema
grave, è un problema complesso.
Io premetto che condivido le conclusioni a cui giunge l'Avvocato
Caveri, cioè trattandosi di un argomento così complesso e così
opinabile è necessario, indispensabile, che si nomini una
Commissione di inchiesta.
Io mi permetto però di chiedere qualcosa di più: cioè che questa
Commissione d'inchiesta si riferisca sì alla vicenda elencata in
questa mozione, ma io chiedo, perché evidentemente quello che firma
il Sovrintendente lo firmo anch'io, chiedo che questa Commissione
d'inchiesta, diciamo così, abbia il compito anche di accertare la
legalità delle pratiche edilizie urbanistiche che sono state svolte
durante il mio mandato.
Questo lo voglio fare perché voglio evitare che ci possano
essere delle, diciamo così, delle supposizioni o delle valutazioni
negative, su quello che potrebbe esserci sotto, quindi io mi
permetto di chiedere che questa Commissione oltre a riferirsi alla
fattispecie elencata in questa mozione, si riferisca anche alla mia
attività di Assessore al Turismo in raffronto alla Sovrintendenza,
alle pratiche che sono passate alla Sovrintendenza da quando io
sono Assessore al Turismo.
Adesso voglio entrare nel merito della mozione. Ho detto prima
che si tratta di un argomento molto delicato, perché è un argomento
molto delicato. Voi sapete che la Valle d'Aosta, che il territorio
della Valle d'Aosta e soprattutto dei Comuni più importanti e più
belli sotto il profilo turistico è vincolato ai sensi della legge
del '39, cioè c'è un vincolo paesistico; voi sapete anche che non
esistono dei piani regolatori o perlomeno che faticosamente si
stanno approvando, adottando e approvando dei piani regolatori
degli strumenti urbanistici.
Quindi c'è sui progetti che vengono presentati e che vengono
presentati quindi all'Autorità comunale, perché è l'Autorità
comunale che deve esaminare il progetto, la Commissione edilizia
deve esprimere un parere e poi trasmetterlo alla Sovrintendenza;
ebbene queste Autorità comunali spesso e volentieri dimenticano che
esistono delle leggi e spesso e volentieri così portano all'esame e
all'attenzione della Sovrintendenza dei progetti che non sono
istruiti secondo le norme di legge, a volte succede che la
Sovrintendenza si accorge di irregolarità, altre volte succede che
non se ne accorge, del resto il parere della Sovrintendenza ai
sensi di legge è un parere paesistico, non è un parere urbanistico;
spetta al Sindaco, Autorità comunale e alla Commissione edilizia
verificare la rispondenza di un progetto alle norme urbanistiche
vigenti.
Evidentemente, per assurdo, se ci fosse un piano regolatore la
Sovrintendenza non deve sapere che esiste un piano regolatore, deve
solo esaminare sotto il profilo paesistico quanto viene presentato.
Voi capirete che questo tipo di comportamento del Sovrintendente e
della Sovrintendenza e quindi anche dell'Assessore, perché non
dimentichiamo che il Sovrintendente e l'Assessore non possono
essere considerati disgiuntamente in quanto quello che firma il
Sovrintendente viene sottoposto alla firma dell'Assessore e quindi
le lettere, le decisioni, hanno valore in quanto sono corroborate
dalle due firme, quindi evidentemente tutto quello che viene
attribuito in qualche modo alla Sovrintendenza viene attribuito in
qualche modo alla responsabilità personale dell'Assessore.
Ora cosa succede? Questi progetti vengono esaminati sotto un
profilo paesistico e si esprime un parere, in genere questo parere
viene espresso, anzi in genere, sempre, questo parere viene
espresso prima dall'ufficio competente e gli Assessori che si sono
succeduti lo possono ricordare, e poi questo parere viene
sottoposto all'Assessore il quale cosa fa, per il novanta per cento
direi assunta in sede termica e quindi mette la sua firma assieme a
quella del Sovrintendente.
Ora si è parlato prima di cubature, si è detto che in certi
posti ci sono degli indici e in altri posti ci sono degli altri
indici, questo è vero e corrisponde ad una valutazione
discrezionale - questa è la verità perché la legge del '39 al
Sovrintendente dà dei poteri e delle facoltà discrezionali che non
vengono attribuite forse a nessun altro funzionario dello Stato -
attribuisce al Sovrintendente delle facoltà discrezionali, queste
facoltà discrezionali in Valle d'Aosta vengono date dal
Sovrintendente e dall'Assessore congiuntamente, assieme.
Quindi io premetto che per quanto riguarda il mio mandato cioè
dal settembre e quindi non per quanto riguarda i "Due Cardi", ma
per quanto riguarda il "Terzo Cardo", cioè dal settembre '69 in
avanti io assumo piena responsabilità di quello che ho formato e
non dico che la firma del Sovrintendente, così che mi ha indotto a
firmare, io assumo piena responsabilità di quello che ho fatto,
aggiungo inoltre che quanto è stato fatto per quello che mi
riguarda e per quello che riguarda la legge è perfettamente legale,
è perfettamente legittimo.
Sotto il profilo, direi di merito, devo dire che la mozione
presentata dall'Avvocato Caveri nella prima parte, cioè quando
accenna alla questione dei "Due Cardi", dice delle cose esatte o
perlomeno leggermente diverse da quelle che constano alla
Sovrintendenza, però sostanzialmente esatte. In poche parole ci
sarebbe stato da parte della Società, qui si dice GATES, qui invece
la Società apparirebbe come la Società EDILALP, concordo con quello
che dice l'Avvocato Caveri, sono le stesse persone che fanno delle
Società diverse questo è vero, però per l'esattezza la Società
sarebbe l'EDILALP, ebbene vi è stata una variante presentata,
approvata a suo tempo nel marzo del '69 dalla Sovrintendenza e dal
Comune, prima dal Comune poi dalla Sovrintendenza ai soli effetti
paesistici, vi è stata una variante in cui si porta la volumetria
dai 5.590 metri cubi ai 7.100, all'Avvocato Caveri risultano 7.900
comunque si potrà constatare ... sta di fatto che esiste un aumento
sensibile di cubatura e i piani abitabili da tre e mezzo che erano
passano a cinque, passano effettivamente a cinque, questo fatto
risulta anche ai nostri uffici, risulta anche ai nostri uffici.
Dove io non concordo con l'Avvocato Caveri e dove appunto
ritengo che sia opportuno, necessaria, una Commissione di
inchiesta, è per quanto si riferisce alla vicenda del "Terzo
Cardo", vicenda del "Terzo Cardo" l'Avvocato Caveri dice che la
Società è la stessa. Signori a noi risulta sia pure con la
convinzione che le persone che muovono la Società sono le stesse,
però formalmente risulta trattarsi di due diverse Società.
Risulta ancora che l'indice complessivo approvato dalla
Sovrintendenza è di 1,24 metro cubo-metro quadro, quindi ampiamente
rientrante nella legge ponte, non solo, ma voglio solo ricordare
brevemente, del resto questa è una discussione che non si può fare
utilmente in questo Consiglio perché così, perché anche l'Avvocato
Caveri ha detto delle cose nuove, così non tutte possono essere
oggetto di una immediata valutazione, comunque posso aggiungere che
nella zona, diciamo così, incriminata esistono - io qui ho un
foglietto preciso con delle annotazioni fatte dalla Sovrintendenza
- esistono diverse costruzioni; gli indici volumetrici in queste
zone sono i seguenti: Virando & Pignataro 3,8 - Bottoni ...
(Voce)
...certo ma approvate precedentemente nel corso di
questi anni ... 3,8, no, per dire che questi indici che sono stati
concessi sono molto al di sotto degli indici che normalmente si
concedevano imperante prima Carducci e poi Prola ...
Caveri (U.V.)
- ... sono raccomandati di ferro.
Milanesio (P.S.I.)
- Quindi sono 3,8 Virando &
Pignataro; Bottoni 2,5; Belfrond 1,31; Losille (non so chi sia
questo qua) 1,3; GIA ... 1,24; Sena 1,2, poi più in là ... rispetto
a questi ci sono degli indici più bassi, questo mi è stato detto
per ragioni paesistiche e allora sono Baruzzoni 1,1; Fantinato 1;
Piacenza 1, e altri che non riesco più a leggere perché tra l'altro
il documento è abbastanza impreciso, però signori Consiglieri io
credo che l'argomento proposto meriti una valutazione più
approfondita; una valutazione direi da Commissione proprio e quindi
si faccia la più piena luce sull'accaduto e io ho appreso e
evidentemente non posso che rammaricarmene e dispiacermene nei
confronti del Sindaco. Ho appreso adesso che questo signor Gambaro
farebbe parte della Commissione del piano regolatore comunale, mi
pare una cosa abbastanza ridicola evidentemente...
(voce di
Caveri)
...no, farebbe parte della Commissione del piano
regolatore ... mi pare una cosa abnorme e quindi evidentemente così
direi insomma abbastanza singolare; non so la vicenda del
Segretario comunale comunque faremo questi accertamenti, io però
chiedo e lo voglio chiedere così anche a tutela della mia
onorabilità, chiedo che la Commissione di inchiesta, che deve
esaminare questi avvenimenti, si occupi anche delle pratiche da me
trattate da quando sono Assessore al Turismo in materia di
urbanistica ... o delle voci o delle dicerie, io chiedo sia fatta
indagine anche su questa mia attività.
Io quindi confermo di accogliere la mozione dell'Avvocato Caveri
per quanto riguarda la parte deliberativa, la parte deliberativa e
per quello che mi riguarda e per quello che riguarda il Presidente
della Giunta ne abbiamo già discusso, interverremo, studieremo
quale modo esiste per intervenire al fine di arrestare questi
lavori in corso sul "Terzo Cardo" e perché dobbiamo evidentemente
consultare un legale, un legale direi molto capace perché il "Terzo
Cardo" evidentemente è approvato sia dal Comune, che dalla
Sovrintendenza, e il ragionamento che ha fatto l'Avvocato Caveri,
cioè del compenso volumetrico, è un ragionamento che è validissimo
se si riesce a dimostrare l'identità delle persone che
costituiscono una Società e l'altra Società, a questo punto è un
discorso direi così scontato, evidentemente se non si riesce a
dimostrare questo cercheremo lo stesso di fermare questi lavori
affinché nel frattempo la Commissione di inchiesta possa compiere,
fare tutta la luce possibile sulla vicenda. Condivido quindi la
necessità di intervenire per fermare i lavori e intanto la
Commissione di inchiesta, io mi auguro, venga costituita
rapidamente con persone che siano completamente estranee a questa
vicenda, mi auguro che la Commissione si metta subito al lavoro per
dare dei lumi e delle indicazioni.
Montesano (P.S.D.I.)
- La parola al Consigliere
Bordon.
Bordon (D.C.)
- Naturalmente mi terrei a un livello molto
più basso perché non ho la preparazione per questo e non mi
aspettavo tutto quello che ne è venuto fuori.
È indubbio che si rimanga perplessi di fronte a delle ... io le
chiamo denunce e ringrazio che vengano fuori queste denunce come
quella che ha fatto l'Avvocato Caveri in questo momento, perché a
me sembra che sia giusto che a un certo momento il Consiglio venga
messo di fronte anche alle sue responsabilità e che quindi si vada
a fondo a tutte queste cose.
Quindi io mi soffermerò, tanto più che è stata questa come era
intenzione di tutti e penso una Commissione di inchiesta e quindi
la Commissione di inchiesta farà luce su tutta questa situazione e
su quelle che saranno le responsabilità che eventualmente dovranno
poi portare dei provvedimenti, quindi mi fermo lì.
Io invece mi vorrei soffermare sulle considerazioni fatte
dall'Assessore al Turismo e vorrei portarle qui, così alla buona,
come un Consigliere che a un certo momento percorre la Valle
d'Aosta o si trova in un determinato ambiente in Valle o fuori
Valle e viene non dico aggredito, ma criticato perché a un certo
momento si dice "ma voi avete lasciato guastare il Breuil, voi
Consiglieri" - parlo in veste di Consigliere e sono pronto
naturalmente a prendere le mie responsabilità, come ex Presidente
della Giunta, ex Presidente del Turismo, ex Assessore al Turismo,
come tutti quelli che mi hanno preceduto - però io mi stupisco che
a un certo momento ancora in questa aula a un Consigliere si venga
a dire "Lei ha lasciato, voi Consiglio avete lasciato costruire -
per esempio - un tale condominio". Io mi domando quando noi del
Consiglio siamo chiamati a determinare determinate volumetrie, o
qualche cosa? Noi non ne sappiamo niente, noi siamo sempre soltanto
chiamati in causa quando c'è un obbrobrio che è venuto fuori in una
determinata località e che si vuol portare nella bagna, detto in
buon piemontese.
Ora il problema è questo: io quando qualche volta così come una
boutade mi sentivo dire che chi comanda la Valle d'Aosta in
sistema, nel piano urbanistico, nell'atto paesistico è il
Presidente della Giunta con la Giunta, io lo negavo assolutamente,
perché chi comanda in Valle d'Aosta è il Sovrintendente, ieri era
Carducci, oggi sarà un altro e l'Assessore al Turismo che è quello
che collabora direttamente, tant'è che io mi stupisco che a un
certo momento mi si dica - è la realtà e vorrei vedere poi a un
certo momento di esaminare a fondo questa questione - mi si dica le
lettere devono essere firmate dall'Assessore e devono essere
firmate dal Sovrintendente perché abbiano valore.
Ma io non ricordo a memoria gli articoli, ma io penso che se ci
mettiamo a spulciare certi volumi che certi miei colleghi hanno,
perché grazie a Dio sono più preparati di me, noi ci vediamo delle
sentenze al Consiglio di Stato non so di chi, che si dice che per
esempio la Sovrintendenza in Valle d'Aosta è assorbita
dall'Assessorato al Turismo, dall'Amministrazione regionale. Ora io
vorrei che a un bel momento si venisse a delineare questa posizione
e queste responsabilità, perché dice Milanesio questo non è che mi
abbia stupito perché non è la prima volta che ce lo sentiamo dire -
a un certo momento Milanesio dice "Ci sono le due firme sulle
lettere" e mi corregga Milanesio se sbaglio perché probabilmente
nell'esposizione sua io non posso magari avere afferrato tutte le
parole, dice però Milanesio "Io mi assumo le mie responsabilità,
perché non ho subìto pressioni dal Sovrintendente o da altri", ed è
logico, io non penso che l'Assessore possa subire delle pressioni e
firmi in seguito a queste pressioni perché sarebbe il colmo, quindi
io penso dall'altra parte che il Sovrintendente stesso faccia la
stessa dichiarazione e che dica io firmo perché questo è il mio
punto di vista, questo è quello che io devo fare senza subire delle
pressioni, quindi non pensiamo che si possa firmare delle lettere
con decisioni amministrative per delle pressioni, perché sarebbe il
colmo.
Quindi io vorrei proprio che a un certo momento questa
Commissione debba e vada a fondo su questa posizione del
Sovrintendente, sulla posizione dell'Assessore, della Giunta, del
Consiglio in questa materia, perché come ripeto, come ho già detto
ripeto adesso, a un certo momento il Consiglio non è mai chiamato
in causa per queste cose, noi Consiglieri siamo solo chiamati in
causa quando ci sono delle critiche per qualche cosa che non va, e
difatti che cosa viene fuori? A un certo momento io credevo che una
zona vincolata, adesso si parla di Verrand ma ce ne sono altre, ma
la zona quand'è vincolata chi deve rispondere di quello che avviene
sulla zona? Secondo me dovrebbe essere la Sovrintendenza, perché
quando c'è un vincolo non si può fare niente se non è la
Sovrintendenza che lo decide.
Per esempio io mi preoccupo a un certo momento ci sono delle
volumetrie, dice bene il Consigliere Caveri, dice ma è vero noi
vediamo in linea di massima, ma non da oggi, da sempre, che la
piccola richiesta del contadino nostro che vuol costruire la
piccola casetta trova delle difficoltà, perché non sa prendersi,
non so che cosa voglio dire altro, invece vediamo che il condominio
viene fuori perché il condominio ha il legale che sa magari dire
che impegna il terreno lì vicino a 50 metri e lo impegna poi magari
fino a quando ha costruito il condominio poi lo vende, perché mi è
stato detto anche questo io non l'ho mai appurato, ma anche queste
cose si verificano. Allora a un certo momento io sono contento di
essere Consigliere, sono contento di portare le mie responsabilità
come ho certi vantaggi e certi diritti, però vorrei anche essere
chiamato in causa perché se noi come Consiglio regionale portiamo
il nome di deturpare la Valle d'Aosta, mentre noi non possiamo
metterci il naso mai perché la Sovrintendenza con l'Assessore al
Turismo decide tutto, io credo che non sia giusto neanche
questo.
E allora concludo, concludo dicendo che questa inchiesta sia
proprio portata a fondo, non per le persone; per esempio mi fa
ridere Milanesio, noi non sogniamo neanche lentamente che mi dica
"Voglio vedere le responsabilità mie", insomma io penso che le
responsabilità tue siano quelle di un amministratore che ha cercato
di fare il meglio, che ha cercato di portare avanti il problema, ma
io vorrei una buona volta che questo monopolio della Sovrintendenza
venga un po' ridotto questo monopolio della Sovrintendenza che
certe decisioni vengano prese attraverso una Commissione, un
qualche cosa di Commissioni consiliari, dico delle baggianate in
questo momento perché non l'ho approfondito, ma io voglio sapere
quando a un certo momento uno deve avere una volumetria di tre
metri, l'ha in base a che cosa? A un piano regolatore, a qualche
cosa, e la Sovrintendenza interviene perché tutto si deve domandare
lì, però quando è venuta fuori la porcheriola la Sovrintendenza ha
soltanto valore paesistico e non urbanistico, mi sembra che abbia
detto Milanesio.
Quindi io vorrei proprio una precisazione su tutte queste
competenze, su tutte queste funzioni, perché è così che si sapranno
quali sono le responsabilità. Quindi anche noi della Democrazia
Cristiana siamo ben lieti che questa Commissione di inchiesta venga
nominata, che lavori al più presto possibile, naturalmente che i
provvedimenti che ha chiesto il Consigliere Caveri siano da
attuarsi subito perché sono problemi sui quali non si può dormire,
perché dormendoci su le cose si aggravano ancora di più.
Fosson (U.V.)
- Chi chiede la parola? La parola al
Consigliere Germano.
Germano (P.C.I.)
- Ma io non sarò molto lungo perché i
fatti sono stati esposti. Io sono dell'opinione che la posizione
dell'Assessore Milanesio di mettere a disposizione di tutto quello
che è avvenuto nel suo mandato sia una posizione corretta, ritengo
però che i fatti esposti siano gravi e che sia necessario che la
Commissione di inchiesta agisca rapidamente tenendo conto che
abbiamo anche sto agosto davanti, in modo che nella riapertura di
settembre ci sia una discussione ampia su questo argomento, in modo
da vedere anche di istituzionalizzare certe forme che impediscano
il ripetersi di questo.
Quindi noi siamo d'accordo, voteremo la mozione.
Fosson (U.V.)
- Altri che chiedono la parola? Consigliere
Tonino.
Tonino (P.S.I.U.P.)
- Di fronte alle gravi denunce fatte
tramite la mozione del Consigliere Avvocato Caveri da cittadini di
Pré-Saint-Didier sui gravi abusi e gravi violazioni di una legge
nazionale, la legge ponte, che per qualcuno diventa troppo rigida e
per altri si permettono le più vistose violazioni della legge,
concordo sulla proposta dell'Avvocato Caveri della nomina di una
Commissione consiliare, d'altronde già accettata anche
dall'Assessore e da altri gruppi, nel contempo si prendono tutte
quelle misure necessarie per arrestare questa grande operazione di
determinati responsabili e si allarghi l'inchiesta anche in altre
zone per vedere se esistono altre violazioni del genere, senz'altro
ci saranno, perché è ora che si finisca e allora io ringrazio
l'Avvocato Caveri che ha toccato questo tasto, è ora che si ponga
fine a questi gravi reati che vanno a scapito della comunità
nostra.
Fosson (U.V.)
- Altri che chiedono la parola? Allora
possiamo mettere in votazione la mozione, perché per quanto
concerne la Commissione di inchiesta l'articolo 24 del Regolamento
che parla delle Commissioni di inchiesta, dice: "Le proposte per
inchieste consiliari sono equiparate a qualsiasi altra proposta di
iniziativa consiliare. Allorché il Consiglio deliberi un'inchiesta
su materie di pubblico interesse, la relativa Commissione nominata
dal Presidente, sentiti i Capigruppo, in modo che la sua
composizione rispecchi la proporzione dei Gruppi consiliari.
In questo caso siccome che la proposta è già quella che facciano
parte tutti i Capigruppo rappresentanti, mi sembra che "La
Commissione elegge nel suo seno un Presidente, un Segretario,
quando una Commissione di inchiesta ritiene opportuno di
trasferirsi o di inviare alcuni dei suoi componenti fuori della
sede del Consiglio, deve informare il Presidente del Consiglio",
quindi in base all'articolo 24 non so se il Presidente vorrà
nominarla immediatamente oppure può riservarsi la questione di
nominarla...
(Voce:
...Presidente del Consiglio?)
...Presidente del Consiglio. Siccome sono proposte che vengono
fatte al Consiglio e quindi mi sembra che le proposte per le
inchieste consiliari siano equiparate a qualsiasi altra proposta di
iniziativa consiliare, quindi la questione e la competenza è del
Presidente del Consiglio.
La parola all'Assessore Milanesio.
Milanesio (P.S.I.)
- Chiedo la parola per rinnovare la
richiesta che ho fatto, che questa Commissione che come scopo
prioritario ha di accertare questo fatti, accerti anche l'attività
da me svolta nel settore della Sovrintendenza dalla mia nomina ad
oggi. Questo lo voglio per una questione di carattere personale e
per la tutela della mia onorabilità.
Fosson (U.V.)
- La parola al Consigliere Caveri.
Caveri (U.V.)
- Domando la parola brevissima per due
questioni. Prima questione: io domando che vi sia un impegno
esplicito di cui il verbale di questa seduta dia atto, una
dichiarazione nella quale il Presidente della Giunta si impegni
anche lui nel senso di questa, l'impegno di ordinare la sospensione
tramite l'autorità competente, prima cosa.
In secondo luogo, io penso che quel secondo testo della mozione
sia stato inteso da tutti i Consiglieri, però io chiedo al
Consiglio regionale, ai vari Consiglieri, questo ... se la mozione
nella sua seconda edizione deve intendersi come approvata oppure
preferiscono che io mi allontani da questa sala e che con
un'impiegata attenda un gesto o meno, ma sarebbe una perdita di
tempo inutile, perché mi pare che si tratta solo di ritocchi, i
punti essenziali sono questi, voi il testo primitivo lo avete, vi è
stato distribuito per quanto riguarda l'elencazione dei fatti, io
modifico in questo senso, dico: "Alcuni abitanti di
Pré-Saint-Didier hanno dichiarato quanto segue", poi per i fatti al
posto del modo indicativo, metto il modo condizionale, è vero
"Avrebbero fatto, avrebbero ... ecc."; poi ci sono quelle richieste
che ho detto nel dispositivo, cioè richiesta, cioè il Consiglio
prende atto dell'impegno del Presidente della Giunta e
dell'Assessore di ordinare la sospensione tramite l'Autorità
competente e nomina della Commissione di inchiesta formata da tutti
i Capigruppo o dai delegati dei vari Capigruppo e poi c'è un punto
B nel quale si dice "Nel caso che i fatti di cui sopra vengano e
siano accertati corrispondenti al vero, il Consiglio decide che" e
qui intervengono i punti 1-2-3 e 4 che sono già nella mozione.
Quindi penso nella sua seconda edizione, mi pare che sia
chiara.
Fosson (U.V.)
- La parola al Presidente della Giunta.
Dujany (D.P.)
- Mi pareva inutile questo ulteriore
impegno già preso dall'Assessore competente, ma va da sé che
naturalmente un ordine del giorno votato dal Consiglio con questo
contenuto, impegna automaticamente il Presidente della Giunta
all'esecuzione di quanto in esso contenuto, quindi il mio impegno
sulla sospensione dei lavori tramite le autorità che saranno
ritenute opportune, è un impegno chiaro e conseguente di un mandato
del Consiglio regionale.
Vorrei però rilevare che il fatto così sottolineato in un modo
molto opportuno dal Consigliere Caveri, è un fatto che mette in
evidenza indiscutibilmente una deficienza di legislazione
regionale. Noi ci troviamo a posteriori, a valutare dei disagi e mi
pare che questo era già stato sottolineato anche dal Consigliere
Bordon, degli abusi o dei presunti abusi sul piano delle
costruzioni senza poterne essere investiti a posteriori, senza
poterne essere preventivamente investiti in sede decisionale.
Quindi se c'è da fare un invito al Consiglio ed alla Giunta
stessa, mi pare sia opportuno di far sì che questa legislazione, in
cui vede responsabili organi che sono al di fuori dal Consiglio e
dalla Giunta, organi che dovrebbero essere responsabili
naturalmente nel settore decisionale e nel settore deliberativo di
questi fatti, dovrebbe essere preso in esame. Quindi mi pare che se
la Commissione che è preposta a questa inchiesta potesse anche
abbozzare o perlomeno delineare alcune iniziative in questo senso,
mi pare farebbe cosa ottima soprattutto per l'avvenire.
Fosson (U.V.)
- Se nessun altro chiede la parola, mi
sembra che tutti hanno concordato sulla mozione modificata nei
termini che è stata presentata, che è stata spiegata in un secondo
tempo anche dal Consigliere Caveri, quindi sulla questione mozione
potremmo metterla in votazione. Chi è d'accordo alzi la mano.
Contrari. Astenuti. La mozione viene approvata all'unanimità.
Per quanto concerne la Commissione di inchiesta con il richiamo
che ho fatto prima all'articolo 24 mi sembra che l'accordo ci sia
già in quanto è stato richiesto che tutti i Capigruppo o i
rappresentanti o un rappresentante del gruppo faccia parte di
questa Commissione di inchiesta, la parte effettiva di nomina di
questa Commissione è compito del Presidente del Consiglio, come lo
stabilisce l'articolo 24, quindi come Commissione di inchiesta si
può già pensare, già attualmente delineata solo che aspetta la sua
formale nomina da parte del Presidente.
Montesano (P.S.D.I.)
- Ecco io soltanto, soltanto,
siccome la Commissione di inchiesta ha una composizione speciale
vero, il regolamento nostro prevede che ci sia una rappresentanza
proporzionale all'estensione numerica dei gruppi, io non so se il
Consiglio vuole proprio adeguarsi a questo dettato del regolamento,
cioè che ogni gruppo esprima proporzionalmente i propri componenti,
oppure che ci sia come al solito un componente di ogni gruppo che
faccia parte di questa Commissione.
Allora sono d'accordo così, un componente per ogni gruppo.
Fosson (U.V.)
- Avevo interpretato che fossero d'accordo
tutti ...
Montesano (P.S.D.I.)
- Va bene. Ora si tratta di
nominarla questa Commissione, la nomina spetta al Presidente del
Consiglio e allora però il Presidente del Consiglio per poterla
nominare ha bisogno delle indicazioni dei diversi gruppi sui
nominativi, quindi io adesso pregherei nelle ... delle discussioni
che ci sono, di far pervenire al Presidente del Consiglio i
nominativi di ciascun gruppo per poterla nominare.
Premetto ancora che la Commissione deve essere poi rappresentata
a sua volta nella sua Presidenza da un Presidente eletto dai
componenti, i quali sono chiamati ad eleggere anche il Segretario,
questa, in ogni modo questa è una fase successiva alla nomina della
Commissione.
Ritorniamo adesso al punto ... vogliamo intanto ... non sono
delle cose segrete vero, se ogni gruppo vuole fare il nome del
componente della Commissione, o la fanno per iscritto?
(Voce:
Può il Capogruppo o un suo delegato?)
Montesano (P.S.D.I.)
- No, un rappresentante del
gruppo.
