Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 756 del 19 settembre 1984 - Resoconto
OGGETTO N. 756/VIII - TRASFERIMENTO IN PROPRIETA' DELLA
REGIONE DEL FORTE DI BARD E SUA RISTRUTTURAZIONE ED UTILIZZAZIONE -
(Interpellanza).
PRESIDENTE
: Do lettura dell'interpellanza presentata dai
Consiglieri Riccarand e Tonino:
INTERPELLANZA
Il Forte di Bard, per le sue caratteristiche architettoniche,
la sua storia, la sua posizione, costituisce un monumento di
interesse non solo regionale, ma sicuramente nazionale e
probabilmente internazionale.
I borghi di Bard e Donnas, la strada romana che li unisce, i
resti delle fortificazioni ancora presenti sulle alture di Albard,
costituiscono, insieme al Forte, un complesso di valore storico
inestimabile, in grado di affascinare studiosi e di diventare una
attrattiva turistica qualificata e notevolissima per l'intera Valle
d'Aosta.
La smilitarizzazione del Forte non ha purtroppo segnato l'avvio
di un'azione di recupero e di risanamento ed i Ministeri
competenti, nonostante le ripetute sollecitazioni del Sindaco di
Bard, non hanno finora ritenuto opportuno effettuare neppure quegli
interventi di rifacimento del tetto che sono urgenti ed
indispensabili per evitare un rapido degrado dell'intera
struttura.
Inoltre il Forte rimane attualmente chiuso ed inaccessibile
per 10 mesi all'anno e soltanto il volontariato dell'Associazione
"Amici del Forte" ha finora garantito l'apertura di parte del
Forte, con visite guidate, nei mesi di luglio ed agosto.
E' evidente che se si vuole salvaguardare il Forte ed impedirne
la rovina occorre intervenire subito realizzando il passaggio di
proprietà dal Demanio dello Stato alla Regione Valle d'Aosta e
predisponendo tempestivamente un consistente intervento quanto meno
per l'integrale rifacimento del tetto.
Contemporaneamente occorre sollecitare proposte, progetti, idee
per una utilizzazione del Forte che, con i suoi 500 locali, è in
grado di ospitare mostre permanenti, esposizioni, sale-congressi,
laboratori artigiani, ecc., diventando un centro di richiamo
europeo ed offrendo oltretutto sbocchi occupazionali non
trascurabili per l'intera bassa Valle. Del resto il pur
limitatissimo esperimento dell'esposizione dei manifesti di Picasso
nel mese di agosto, che utilizzava unicamente 5locali all'ingresso
del Forte, ha già dimostrato, con le migliaia di visitatori, le
grandi potenzialità offerte da un abbinamento fra il fascino
proprio del Forte e quello delle iniziative che è in grado di
ospitare.
Tutto ciò premesso, i sottoscritti Consiglieri regionali di
Nuova Sinistra e del P.C.I.
INTERPELLANO
la Giunta regionale per sapere:
quali iniziative sono state assunte o si intende assumere per
un passaggio della proprietà del Forte di Bard dal Demanio dello
Stato all'Amministrazione regionale;
quali sono le procedure ed i tempi per il passaggio di cui al
punto precedente;
se sono in corso di elaborazione dei progetti in modo da
poter giungere ad una rapida sistemazione ed utilizzazione del
Forte una volta che sia completato il trasferimento alla
Regione.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Credo che sulle premesse da cui parte
l'interpellanza, e cioè il valore storico e culturale del forte di
Bard, non sia necessario insistere più di tanto. L'attuale fortezza
di Bard è stata ricostruita nel 1827 e anni immediatamente
successivi, ma la sua storia ci rimanda ancora molto più indietro
nel tempo fino alla metà dell'XI secolo, quando sulla rocca fra
Bard, Hône e Donnas venne costruito il primo castello da cui poi ha
avuto origine, attraverso una vicenda storica molto travagliata,
l'attuale forte. Il forte inoltre è collocato in uno stupendo
complesso monumentale che comprende, oltre al forte stesso, i due
borghi di Donnas e di Bard, la strada romana che li collega e tutta
una serie di resti ancora apprezzabili delle imponenti
fortificazioni, che accompagnavano il forte di Bard sulle alture
fra Donnas e Bard, nella zona detta di Albard.
Per poter apprezzare e anche utilizzare in modo proficuo il
forte e tutto ciò che lo circonda, come un complesso monumentale
unico e di valore immenso, sono però necessari una serie di
passaggi, è necessario cioè cambiare radicalmente la situazione
attuale. La prima condizione è quella del passaggio della proprietà
del forte dallo Stato alla Regione, passaggio di cui si parla già
da tempo ma di cui non conosco gli ultimi dati precisi su cui
quindi vorrei avere un'informazione da parte dell'Assessore. Il
passo immediatamente successivo è un intervento di sistemazione del
forte, a partire dal rifacimento del tetto per poi passare alla
sistemazione dell'intero complesso, che richiede uno studio, una
progettazione e la definizione delle possibili utilizzazioni del
forte, il quale, a dire il vero, si presta ad una serie di usi
molto vasta.
Sappiamo che il forte si compone di circa 500 locali: é quindi
enorme e al suo interno è possibile ospitare una serie di attività
varie, da mostre permanenti a esposizioni, sale congressi e
laboratori artigiani; può diventare cioè un centro culturale di
valore non solo regionale e nazionale, ma direi quasi di richiamo e
di significato europeo. Del resto già l'esperienza limitatissima
che è stata fatta quest'estate, con la mostra dei manifesti di
Picasso che pure utilizzava una zona estremamente limitata
(soltanto 5 locali all'ingresso nel primo piccolo cortile) ha
dimostrato l'attrazione che il forte stesso, e le iniziative che
possono sorgervi, ha sia per la popolazione valdostana sia per i
turisti. I visitatori sono stati infatti diverse migliaia e la
mostra ha avuto un successo al di là delle aspettative.
Tale successo però, per potersi ampliare e ripetere nel corso
degli anni, dipende dalla possibilità di godere di una fruizione
del forte più ampia di quella attuale. Il forte infatti attualmente
rimane chiuso per gran parte dell'anno e soltanto nei due mesi
estivi di punta della stagione turistica, per una meritoria
iniziativa dell'Associazione "Ami ci del Forte" di Bard, la
fortezza viene aperta al pubblico e, in alcune giornate, si
consente anche ai turisti e alla popolazione di visitare la parte
del forte ancora fruibile, che non è in stato di eccessiva
degradazione.
Chiaramente questa situazione non può protrarsi perché l'azione
di degrado del forte continua e fra poco tempo non si potrà più
visitare neanche quella parte a cui attualmente si può
accedere.
Credo quindi che non ci possano essere delle perplessità nel
Consiglio, sull'opportunità, da parte della Regione, di investire
delle risorse, dei finanziamenti cospicui affinché il Forte venga
pienamente valorizzato e diventi un polo di attrazione turistica e
di iniziativa culturale importante per tutta la Valle d'Aosta e
anche per gran parte del nostro Paese. Oltretutto questa iniziativa
di recupero e sistemazione del forte darà anche una serie di
sbocchi occupazionali, e per la bassa Valle (zona di Bard e Donnas
in particolare) sarà una prospettiva di lavoro che non deve essere
assolutamente trascurata in questa fase così delicata.
L'interpellanza, che ho presentato insieme al Consigliere Tonino,
chiede sostanzialmente tre cose. La prima: quali iniziative sono
state assunte o si intendono assumere per un passaggio rapido della
proprietà del forte dal Demanio dello Stato all'Amministrazione
regionale? La seconda: a che punto sono le procedure e i tempi di
questo passaggio, che è indispensabile per i successivi interventi
di sistemazione? Il terzo punto riguarda l'elaborazione dei
progetti in modo da poter utilizzare il forte una volta che questo
diventi di proprietà della Regione. Fin d'ora bisogna, attraverso
un concorso di idee o altri strumenti, raccogliere le proposte e le
idee, che in parte già ci sono o che sono giunte dopo che abbiamo
presentato l'interpellanza. Al Consigliere Tonino, ad esempio, sono
giunte direttamente delle proposte da parte di associazioni che
ritengono di poter svolgere un'attività all'interno del forte.
Quindi il problema non è tanto quello di sapere come utilizzare
questi spazi, che sono grandi ma per i quali le richieste ci
saranno, bensì di definire un progetto ottimale di utilizzazione
globale del forte. Bisogna quindi raccogliere delle idee e delle
proposte che poi, un po' per volta, si potranno realizzare.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Io non aggiungo nulla in merito alla
questione, che è stata ben centrata dall'intervento del Consigliere
Riccarand. Voglio solo conoscere, se possibile, il parere della
Giunta regionale circa una possibilità, che a mio avviso, si
intravede, di in un intervento immediato sul forte. Mi riferisco
soprattutto a un dato di fatto: il tetto del forte è in uno stato
disastroso e il fatto che tutte le coperture siano in quella
condizione reca un grave pregiudizio alla conservazione di quel
bene storico. Ora, se il proprietario del Forte è ancora lo Stato,
(il Ministero delle Finanze o il Ministero dei Lavori Pubblici)
credo che sia importante chiedergli ufficialmente, a mezzo diffida,
di intervenire immediatamente per il risanamento delle coperture
minacciando, in caso contrario, un intervento diretto della Regione
a carico del Ministero.
Mi voglio spiegare in termini legali. Il Forte di Bard è
vincolato in funzione della legge n. 1089 del 1939, che prevede
espressamente che il proprietario dell'immobile, di fronte ad un
pregiudizio nella conservazione del bene, sia obbligato ad
intervenire affinché il bene sia conservato. In questo caso il
proprietario è il Ministero e la Regione può diffidare il Ministero
a fare questo tipo di intervento. Tutti sanno infatti che, le
competenze in materia di vincoli e di vigilanza sui beni soggetti a
vincolo sono ormai esercitate
dalla Regione con una legge del 1983 votata dal Consiglio
regionale. Nella sostanza, il Ministero per i beni Culturali non ha
più nessuna competenza sul forte; tali competenze sono ormai
esercitate dalla Regione. Credo che in Italia sia così soltanto per
la Regione Valle d'Aosta e per la Regione Sicilia.
La mia opinione è che questa sia una strada da seguire: la
Regione richiede un intervento sulle coperture; se non ci sarà una
risposta, interverrà direttamente ed invierà il conto al Ministero
dei Lavori Pubblici, che è il proprietario dell'immobile, tenendo
conto che, a quanto pare, le risorse nel bilancio regionale sono
disponibili.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Innanzi tutto la Giunta concorda
pienamente sul fatto che questo immobile è di enorme interesse
storico e culturale e concorda anche con quanto ha detto il
Consigliere Riccarand sulla destinazione futura del forte a centro
culturale di interesse internazionale. Il discorso è incentrato
sulla proprietà: il Forte di Bard è di proprietà demaniale. E'
passato dal demanio militare a quello civile, mi sembra, nel 1975 e
da allora, purtroppo, nonostante solleciti interessamenti, anche ad
alto livello, la proprietà non è cambiata. E' il Ministero delle
Finanze che cura, o non cura, questo complesso ed infatti è
l'Intendenza di Finanza che ha le chiavi. Al Forte di Bard non c'è
neppure un custode e, se non ci fossero gli "Amici del Forte" di
Bard a fare quel po' di normale manutenzione sarebbe in uno stato
di degrado ancora maggiore. E con questo credo di aver risposto al
punto n. 1 dell'interpellanza, che è quello più importante. Ebbene,
a tutt'oggi non abbiamo ancora ottenuto risposta da parte del
Ministero dei Beni Culturali e dal Ministero delle Finanze sul
trapasso della proprietà dal Ministero delle Finanze al Ministero
dei Beni Culturali, per poi consentire il passaggio di proprietà
alla Regione Valle d'Aosta, in base all'artico lo 5 dello Statuto
regionale. Spesso abbiamo fatto dei solleciti e molti di questi
sono stati verbali, a livello di Ministro Gullotti e del suo Capo
di Gabinetto Dott. Tamiozzo. Anche ultimamente, nel corso di un
viaggio a Roma, mi sono recato dal Dott. Tamiozzo, che ha risposto:
"Vi chiediamo ancora un mese di tempo e vedrete che un qualcosa vi
risponderemo". Ho qui un carteggio precedente; in una delle
lettere, datata 1981, dell'ex Presidente Andrione (e questo per
rispondere anche in parte ad una richiesta del Consigliere Tonino
che diceva che bisogna essere diffidenti) leggo: "Il complesso del
Forte di Bard è stato trasferito sin dal 1975 dal demanio pubblico
ramo di difesa al patrimonio disponibile dello Stato, ma a
tutt'oggi non è dato sapere se l'immobile debba intendersi
sottoposto al vincolo della legge n. 1089". Questo è quanto allora
scriveva il Presidente Andrione, ed invece ora il Ministero dei
Beni Culturali ne dichiara l'interesse storico-ambientale. "Questa
Regione, al di là di diatribe su specifiche competenze ministeriali
o regionali, e di passaggi di proprietà dell'immobile in oggetto,
non può comunque esimersi dal constatare, e di questo solo dolersi,
che l'unica scontata conseguenza di tutto sarà il crollo del Forte
di Bard, sempre fatte salve le recriminazioni e giustificazioni e
le responsabilità relative". Io stesso ho aggiunto che, se entro un
mese non ci perverrà per iscritto una risposta, noi la richiederemo
per iscritto al Ministero dei Beni Culturali, dando un termine
preciso e che, se questa risposta sarà un diniego, dovremo decidere
su due cose: o impugnarla con un ricorso sul conflitto di
attribuzione presso la Corte Costituzionale oppure fare ricorso al
T.A.R.. Questo è quanto decideremo, sentiti i legali, l'ufficio
legale e la Segreteria Generale della Regione. Noi riteniamo,
sebbene si trascini da anni, di poter definire la questione al più
presto.
Rispondo ora alla seconda e alla terza domanda. Riferendomi a
questi ultimi incontri e sempre che, ottimistica mente, dovesse
succedere di non dover inoltrare questo ricorso, che ci porterebbe
di nuovo a tempi lunghi, avremmo concordato con il Ministero dei
Beni Culturali, e la Regione sarebbe favorevole, ad inserire la
ristrutturazione e la sistemazione del Forte di Bard nel programma
F.I.O. del 1986. Il Presidente ha messo al corrente il Consiglio
che il 1985 è l'anno delle arginature, di cui si occuperanno
l'Assessorato all'Agricoltura, Foreste e Ambiente Naturale e
l'Assessorato ai Lavori Pubblici. Nel 1986 la Regione presenterebbe
al F.I.O. il problema del forte per il quale si prevede un
intervento minimo di 8 miliardi ed il Ministero dei Beni Culturali
si è reso disponibile ad appoggiare nelle sedi competenti questo
programma. Da un lettera, in mio possesso, risulta che il Ministro
dei Beni Culturali, che non ha il becco di un quattrino, ha scritto
all'amico Ministro Nicolazzi chiedendogli, per cortesia, di
iniziare a finanziare un primo lotto dei tetti, per un costo
presunto di 2 miliardi. Il Ministero dei Lavori Pubblici scrive
quindi al Provveditorato alle Opere Pubbliche di Torino: "Tra i
vari capitoli del vostro bilancio, vedete di trovare i fondi per
intervenire al Forte di Bard". Mi sono recato a Torino, ma non
esiste alcun capitolo con fondi inerenti al problema.
Per concludere, l'indirizzo della Giunta regionale è di
attendere, per questo mese, qualche dichiarazione definitiva e
scritta di trasferimento da parte del Ministero dei Beni Culturali.
In mancanza di questa scriveremo per fissare un termine preciso,
riferendoci alla legge 1089 del '39 e chiederemo, fissando un
termine, il trapasso di proprietà. Se non ci sarà risposta faremo
un ricorso per conflitto di attribuzione.
Per quanto ha suggerito il Consigliere Tonino, cioè di servirsi
della legge del 1939 n. 1089 per fare i lavori e mandare il conto
allo Stato, siamo d'accordo ...... se accettiamo di pagare noi
tutta l'opera! Potremmo mandare il conto allo Stato ma lo Stato non
ce lo pagherà mai, questo è poco ma sicuro. Il Ministero dei Beni
Culturali ha i cassetti pieni di denunce da parte di associazioni
protezionistiche e di privati, che si sono rifatti alla legge n.
1089 dicendo: "Tu che sei il proprietario di quest'immobile devi
tenerlo in piedi", ma non avendo disponibilità finanziaria il
Ministero chiede al Governo finanziamenti e il Governo non glieli
dà. Così comincia il degrado di tante opere d'arte che abbiamo in
Italia.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Io prendo atto delle assicurazioni di
impegno da parte dell'Assessore, a nome anche di tutta la Giunta, e
spero che si rispettino queste scadenze: attesa di una risposta
entro un mese, dopo di che una iniziativa formale nei confronti del
Ministero dei Beni Culturali, indi ulteriori iniziative.
Io credo o almeno suppongo, perché non ho nessun elemento
preciso, che lo Stato e il Ministero dei Beni Culturali non abbiano
motivazioni particolari per ostacolare o impedire il passaggio del
Forte di Bard alla Regione Valle d'Aosta. Mi risulta che il Forte
di Resilles, che è il gemello del Forte di Bard, è passato
tranquillamente alla Regione Piemonte e non capisco per quale
motivo il Forte di Bard non possa passare alla Regione Valle
d'Aosta. Penso che si tratti più che altro di deplorevoli, ma anche
abbastanza consueti e normali, ritardi di tipo burocratico. Quindi
raccomanderei alla Giunta di adottare tutti i provvedimenti
necessari, con documenti scritti e incontri personali, perché i
tempi della definizione di questo passaggio siano estremamente
rapidi.
Per quanto riguarda l'intervento successivo, l'Assessore diceva
che l'ipotesi era quella di inserire la ristrutturazione del Forte
all'interno del piano finanziato con i fondi F.I.O. del 1986. Io
credo che possa essere una valida ipotesi, però credo che non
dobbiamo vincolarlo e si debba, nel corso dei prossimi mesi,
pensare a questo concorso di idee per arrivare all'utilizzazione
del Forte. Io non scarterei neanche la possibilità di finanziare
l'intervento in altri modi. Se si riesce a fare in questo modo, va
bene; se però non si riesce ad ottenere questo tipo di
finanziamento io credo che la Regione debba comunque trovare,
all'interno del suo bilancio, delle risorse per intervenire
comunque. Credo che in un modo o in un altro questo intervento vada
condotto in porto, essendo estrema mente importante, per la Valle
d'Aosta, il significato culturale e storico di questo
monumento.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Ho anch'io poco da aggiungere: prendo
atto dell'impegno che ha manifestato l'Assessore Borbey, in
particolare sulla questione del concorso di idee e delle proposte
per utilizzare quella struttura anche nel circuito delle
manifestazioni culturali della Regione e quindi operare di fatto un
decentramento culturale nella bassa Valle. L'importanza che può
avere questo intervento pubblico sulla rivitalizzazione di tutto il
borgo di Bard, che potrebbe essere stimolato da questo tipo di
intervento, ci trova consenzienti e chiediamo alla Giunta un
impegno.
Io manifesto ancora la mia perplessità sull'intervento per la
copertura: se è urgente io credo sia opportuno che lo faccia subito
la Regione. In ogni caso è un intervento da fare e la procedura
prevista dalla legge del 1939, a mio avviso, deve essere attivata e
chi l'ha detto che poi non ci restituiscano i soldi? Intanto
proviamo e se questa procedura prevista dalla legge non è mai stata
applicata, l'applichiamo noi. In questo caso l'ente proprietario è
con ogni probabilità il Ministero dei Lavori Pubblici o il
Ministero delle Finanze. Noi possiamo fare il progetto, realizzare
l'opera di sistemazione dei tetti e chiedere al Ministero dei
Lavori Pubblici il rimborso delle spese per la realizzazione di
queste opere, mentre l'intervento F.I.O., che dovrebbe essere di
almeno di 8 miliardi, potrebbe essere utilizzato per realizzare
all'interno del Forte altre strutture. Tuttavia non so come si
farà, anche con il progetto F.I.O., a dimostrare la redditività
dell'investimento rifacendo soltanto il tetto, mi sembra piuttosto
povero ......
...... INTERRUZIONE ......
...così aspettiamo tre anni e non facciamo l'intervento sul
tetto! L'Assessore ha detto che il progetto F.I.O è dell'87. Deve
essere presentato nell'86 per il 1987, o no? Io mi sono appuntato
che deve essere presentato nell'86 per il 1987. Se è sbagliata,
correggo l'affermazione dell'Assessore: lo presentate nell'85 per
il 1986. Sentiremo
la registrazione: io ho preso un appunto e l'Assessore ha detto:
"l'86 per 1'87". In ogni caso non è questo il problema: se è un
rischio per dilazionare nel tempo la soluzione del problema, io
formalizzerò la proposta, così la Giunta potrà vederla anche in
termini più precisi, dopodiché la Giunta prenderà decisioni anche
diverse, se è vero che la Giunta ha deciso in modo diverso. La mia
opinione è che quella può essere una strada da seguire.
