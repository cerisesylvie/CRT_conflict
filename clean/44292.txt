Classificazione
SPORT E TEMPO LIBERO
Manifestazioni sportive
Sport invernali



Oggetto del Consiglio n. 1345 del 9 marzo 2022 - Resoconto
OGGETTO N. 1345/XVI - Interrogazione: "Programma delle
attività e degli eventi collegati allo svolgimento delle gare di
Coppa del Mondo di sci alpino a Breuil-Cervinia".
Bertin (Presidente) -
Punto n. 13 all'ordine del giorno.
Risponde l'assessore Jean-Pierre
Guichardaz, ne ha
facoltà.
Guichardaz J. (FP-PD) -
Come è noto, la candidatura delle
località di Zermatt e Cervinia per l'assegnazione di alcune gare di
Coppa del mondo di sci alpino maschili e femminili, quali tappe di
esordio del calendario internazionale, è stata favorevolmente
accolta dalla Federazione internazionale dello sci, la FIS, in
occasione del 52esimo congresso della Federazione tenutosi il 4
giugno 2021. In tale occasione la FIS aveva previsto l'inserimento
delle gare in questione nel calendario di Coppa del mondo a
decorrere dalla stagione 2023-2024, nel mese di novembre; nel mese
di gennaio di quest'anno tuttavia la medesima FIS ha deciso di
anticipare lo svolgimento delle gare assegnate a Zermatt e Cervinia
già a decorrere dalla prossima stagione agonistica internazionale.
La decisione della FIS, se da un lato testimonia la forte valenza
che la Federazione internazionale attribuisce a questo progetto
innovativo, che è un unico esempio di Coppa del mondo
transfrontaliera, dall'altro ha impresso, come potete ben
immaginare, una fortissima accelerazione al processo organizzativo
di eventi di tale portata; parliamo di due gare maschili più due
gare femminili, su tracciati del tutto nuovi e mai destinati a
competizioni di tale livello.
Per entrare più nello specifico rispetto alle sue domande, a
seguito appunto della comunicazione della FIS avvenuta in data 28
gennaio 2022, il comitato organizzatore della Coppa del mondo ha
organizzato le prime riunioni con il Comune di Valtournenche e il
Consorzio Cervino Turismo. Le prime riunioni sono state organizzate
il 9, il 17 febbraio e il 2 marzo del 2022; sono riunioni che sono
state organizzate a Cervinia con il presidente del comitato
organizzatore e alcune con il vicepresidente del comitato
organizzatore. Poi, specifici incontri della Regione con il Sindaco
di Valtournenche sono avvenuti il 21 e il 22 febbraio, con
particolare riferimento in questo caso all'alloggiamento dei team a
Cervinia.
Il Comitato organizzatore ha richiesto, peraltro,
l'identificazione da parte del Comune di Valtournenche e del locale
Consorzio turistico di una serie di figure chiave da inserire nei
vari settori operativi dell'organizzazione. Quindi, a partire dai
prossimi giorni sono previsti incontri per definire i vari aspetti
specifici di competenza, che riguardano il settore sportivo, il
settore logistico, il settore organizzativo, il settore media e il
settore eventi collaterali e cerimonie. Il Comitato organizzatore
ha in programma un calendario di incontri con il Comune di
Valtournenche, con il Consorzio turistico, che è il responsabile
della gestione dell'ospitalità Cervinia, i responsabili di settori
ed eventualmente di altri operatori, enti e associazioni ritenuti
di particolare importanza e interesse per il successo della
manifestazione.
Giusto per darle qualche elemento in più, che possono essere
utili poi per sua informazione, quelli alla Coppa del mondo possono
essere suddivisi in eventi e cerimonie che coinvolgono gli atleti
presenti e disciplinati dai regolamenti internazionali FIS, che
sono il 29 e il 30 ottobre del 2022. Venerdì 28 ottobre alle ore
18:00 - tenga conto che questi sono orari passibili di
modificazione, ovviamente - ci sarà la cerimonia di estrazione
pubblica dei pettorali per i
team
maschili ospitati per il
2022; la cerimonia si svolgerà a Zermatt, ma sarà visibile in
contemporanea a Cervinia. Alle ore 12:30 di sabato la
flower
ceremony
di premiazione della gara maschile del 29 ottobre
2022, che si svolgerà a Cime Bianche Laghi. Alle ore 18:00 di
sabato 29 ottobre la cerimonia ufficiale di premiazione della gara,
con la consegna e l'estrazione dei pettorali di gara del 30 ottobre
2022. Alle ore 12:30 la flower ceremony di premiazione ufficiale
della gara a Cime Bianche Laghi.
Per quanto riguarda le gare femminili del 5 e 6 novembre, il
venerdì 4 alle ore 18:00 ci sarà la cerimonia di estrazione
pubblica dei pettorali dei team femminili ospitati per il 2022 a
Cervinia. La cerimonia si svolgerà a Cervinia, ma sarà visibile in
contemporanea a Zermatt; come avviene per le gare maschili sarà
uguale per quelle femminili. Alle ore 12:30 del 5 novembre la
flower ceremony di premiazione della gara femminile, che si
svolgerà sempre a Cime Bianche Laghi, e poi alle ore 18:00 di
sabato la cerimonia ufficiale di premiazione della gara del
mattino, che si svolgerà a Cervinia, con a seguire estrazione
pubblica dei pettorali per la gara del 6 novembre del 2022;
entrambi saranno visibili in contemporanea anche a Zermatt.
Inoltre sugli eventi collaterali che non coinvolgono
direttamente gli atleti, ma che sono fortemente raccomandati dalla
FIS per creare una sorta di atmosfera adatta per un evento di Coppa
del mondo, non esistono schemi particolari e sono le comunità
locali che ospitano gli eventi che hanno la massima autonomia nel
proporre e organizzare un programma di eventi adeguati. Da quello
che so il Comitato e le comunità locali stanno lavorando anche su
programmi collaterali, che sicuramente daranno un importante
corollario a questa grande manifestazione.
Alla seconda domanda: il Comitato organizzatore segue un
programma dettagliato, elaborato con Swiss Ski e FISI e nel
rispetto dei regolamenti internazionali della FISI, che dovrà
portare la completa implementazione di tutte le infrastrutture
necessarie allo svolgimento della manifestazione entro il 23
ottobre del 2022. Oltre agli interventi diretti per l'allestimento
della pista di gara, che sono stati realizzati e saranno terminati
dalla Cervino S.p.A., si evidenziano alcuni interventi di
particolare importanza che si svolgeranno nella zona di arrivo di
Cime Bianche Laghi, con installazioni temporanee per l'accoglienza
del pubblico, l'accoglienza dei team, l'accoglienza di ospiti e
sponsor, servizi di cronometraggio, produzioni televisive,
media
center
, servizi logistici in zona di arrivo. In relazione a
questo, sarà poi presentato un dettagliato progetto che deve essere
e dovrà essere preventivamente approvato dalla FIS, da Swiss Ski e
dalla FISI entro il mese di maggio del 2022.
Inoltre, sempre in relazione ai regolamenti e alle disposizioni,
a Cervinia, così come a Zermatt, dovranno essere predisposte idonee
strutture, locali, spazi anche temporanei per l'ufficio gare,
l'ufficio accrediti, le riunioni di giuria dei team, cerimonie
pubbliche di estrazione dei pettorali, cerimonie pubbliche di
premiazione, servizi logistici generali. Anche in questo deve
essere presentata una dettagliata proposta sviluppata in piena e
completa sinergia con la comunità locale di Valtournenche e
Cervinia, e lo stesso vale ovviamente per Zermatt, che dovrà essere
- anche in questo caso - preventivamente approvata dalla FIS, da
Swiss Ski e da FISI entro il mese di maggio del 2022.
Presidente -
Per la replica il consigliere Carrel, ne ha
facoltà.
Carrel (PA) -
Grazie Assessore per l'
excursus
e le
spiegazioni. Sicuramente la notizia del gennaio 2022 ci ha colti
parzialmente di sorpresa, in quanto le voci erano già presenti e la
possibilità di anticipare di un anno era stata ventilata
precedentemente. Ci aspettavamo una risposta anche dall'Assessore
al commercio, in quanto l'Assessore allo sport ci ha spiegato
quello che sarà l'evento sportivo. All'Assessore del commercio però
mi preme sottolineare che Cime Bianche Laghi non è Breuil-Cervinia
e non è Valtournenche, nel senso che se svolgiamo le attività a
Cime Bianche Laghi perdiamo tutta quella che è l'attività del
centro di Breuil-Cervinia e tutte quelle che possono essere le
attività che possiamo svolgere, oserei dire, da Châtillon sino a
Breuil-Cervinia.
È questo quello che volevamo sottolineare con
quest'interrogazione. Possiamo e dobbiamo come Regione, con il
Comune, con il Consorzio e con tutte le associazioni di categoria,
organizzare e attrarre degli sponsor in modo che questa
manifestazione sportiva di interesse internazionale, che è la prima
gara di coppa del mondo che si svolge tra due nazioni e che quindi
avrà un'attenzione mediatica superiore a tutte le altre, si
trasformi in un volano per una serie di comunità che stanno in
questo caso organizzando l'evento. Io credo che l'Assessorato al
turismo e l'Assessorato al commercio, che in questo caso vengono
rappresentati dalla stessa persona che è lei, devono assolutamente
trovare delle soluzioni e non rispondere che svolgiamo delle
manifestazioni a Cime Bianche Laghi, ma che stiamo cercando degli
sponsor, stiamo cercando delle sinergie per svolgere delle attività
a Breuil-Cervinia, Valtournenche, Antey e in tutta la vallata.
Credo che questa manifestazione possa essere realmente un volano,
però per fare questo è necessario far convivere queste due anime e
sicuramente cercare di trovare delle soluzioni che, da quanto ci ha
risposto, attualmente non abbiamo.
La invito veramente a essere parte più attiva anche in quanto
Assessore al commercio e non solamente in quanto Assessore allo
sport e pensare a tutte quelle attività che possono sicuramente
avere dei vantaggi da questa manifestazione, soprattutto visto il
periodo in cui questa si tiene, che per Breuil-Cervinia è inizio
stagione e quindi credo che sia necessario andare a lavorare oggi
per trovare delle soluzioni. Le ricordo inoltre che la stagione
invernale è quasi giunta al termine, da maggio sarà terminata, e si
potranno organizzare le cose a maggio e giugno, poi ci sarà la
stagione estiva, dopodiché sarà troppo tardi per organizzare
qualsiasi altra idea e qualsiasi altra cosa.
Infine le sottolineo come a Breuil-Cervinia comunque mancano dei
locali pubblici per poter tenere certe manifestazioni; questo è un
altro tema su cui sicuramente torneremo. Abbiamo visto che il
Comune di Valtournenche si sta muovendo in questi giorni, però
crediamo che sia necessario, se veramente vogliamo ospitare come
Valle d'Aosta degli eventi di interesse internazionale, muoverci in
sinergia.
