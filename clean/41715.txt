Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 726 del 3 luglio 2019 - Resoconto
OGGETTO N. 726/XV - Reiezione di mozione: "Impegno della
Giunta regionale a provvedere alla sostituzione di due componenti
del Consiglio di amministrazione della società SITRASB".
Rini (Présidente) -
Point n° 6 à l'ordre du jour.
Pour l'illustration, la parole au collègue Vesan.
Vesan (M5S)
- Con questa mozione noi diamo seguito a un
nostro intervento, già fatto in aula, legato a una interrogazione a
risposta immediata sullo stesso argomento. Purtroppo diamo seguito
tardivamente, perché questa mozione era stata presentata per la
seduta del 22 e 23 maggio, ma non siamo riusciti ad affrontarla
fino ad adesso. Forse valeva la pena di discuterne immediatamente
dopo l'insediamento, ma dopo essere stata iscritta per tre volte
all'ordine del giorno, adesso la affrontiamo.
Questa mozione tende a evidenziare una triste tendenza, che è
quella di premiare con incarichi retribuiti non tanto in funzione
dell'utilità che possono avere per i valdostani all'interno
dell'assemblea nella quale vengono nominati, ma quanto per
l'utilità che possono avere per gli stessi candidati le forme
retribuite che sono previste dagli incarichi, quindi c'è una lotta
strenua a farsi nominare all'interno di questi consessi. Nella
veloce e rapida risposta all'interrogazione a risposta immediata mi
è stato evidenziato che la retribuzione è stata in realtà ridotta
ai sensi di legge, rispetto a quella evidenziata sulla
documentazione ufficiale. Adesso, ancora a distanza di due mesi
abbondanti - ho verificato ieri, a meno che non sia stato cambiato
durante la notte -l'apposita sezione che si chiama "società
trasparente" all'interno del sito internet della SITRASB,
evidenzia, sì, la nomina dei nuovi membri del consiglio di
amministrazione, o almeno la proposta di nomina da parte della
Regione, ma non modifica assolutamente quello che era il livello
retributivo per loro previsto, che ricordo - almeno quello
pubblicato sugli atti tuttora visibili - è di 11.000 euro l'anno
più 155 euro di gettoni di presenza. Non è tanto la discussione su
quanto sia il valore di questa retribuzione, ma quale sia il
criterio con il quale vengono scelte le persone da retribuire. Per
avere questo incarico c'è stata una presentazione di curricula che
ha interessato ben ottanta persone, che hanno fatto domanda per un
posto all'interno del consiglio di amministrazione di SITRASB.
Ribadisco nel dettaglio qual è la nostra proposta, perché già
quando ho presentato l'interrogazione a risposta immediata, dei tre
minuti che aveva a disposizione il presidente Fosson ne ha usato
uno per elogiare le qualità del presidente del consiglio di
amministrazione - possiamo fare il suo nome, visto che tutti ne
parliamo bene: il dottor Meroi - che era quello che io avevo già
detto espressamente non essere oggetto della nostra richiesta. Oggi
magari, avendo più tempo, spero che riuscirà a dettagliarmi, in
risposta a questa nostra mozione, quali siano i veri titoli che
hanno permesso a questa maggioranza di scegliere i tre candidati ad
avere una posizione nel consiglio di amministrazione, che non è
quella di presidente. Quello che abbiamo potuto verificare noi, per
quello che riguarda questa scelta, almeno per quello che si può
vedere al di fuori di ciò che succede all'interno della Giunta
regionale, che è un consesso non pubblico come quello di questo
Consiglio, è che due figure su tre che sono state incaricate in
questo consiglio sono state candidate recentemente, nella
fattispecie tutte quante dall'Union Valdôtaine. Per i consiglieri
Guidi e Cerise, al di là dei loro titoli personali o del loro
personale curriculum, secondo noi, ci pare di capire che il
criterio di scelta che ha portato a individuare queste due figure
sia il fatto che entrambi hanno dato la loro disponibilità, sotto
lo scudetto del leone rampante, a candidarsi alle elezioni.
Noi vorremmo tanto che, nel momento in cui andiamo a dare soldi
di tutti i valdostani a qualcuno, la motivazione per cui glieli
diamo fosse un po' più indirizzata, un po' più rivolta a una
utilità di questi personaggi. Se vogliamo far crescere
politicamente dei nostri rampanti attivisti del movimento, siamo
liberi di assegnare a loro un sacco di figure non retribuite, che
spesso e volentieri sono oggetto di poche o nessuna domanda. Ma nel
momento in cui scegliamo di dare una retribuzione vorremmo che non
fosse un premio in denaro per aver partecipato al concorso delle
elezioni, ma che fosse una retribuzione in funzione dell'utilità
che queste persone possono realmente dare alle società all'interno
delle quali le inseriamo. Purtroppo abbiamo visto, anche nel
consiglio di amministrazione di CVA, che ci sono delle figure che
vengono incaricate con una retribuzione relativamente bassa, come
mi è stato evidenziato nella risposta la volta scorsa, ma a quel
punto perché darla questa retribuzione?! Se sono utili perché danno
un contributo fattivo al buon funzionamento di una delle nostre
partecipate, allora è giusto che siano retribuiti per il valore
della loro azione, altrimenti sembra proprio un gettone di assenso,
per cui noi nominiamo uno
Yes Man
di fiducia, che quando
sarà all'interno di quel consiglio di amministrazione voterà
esattamente quello che gli dice di votare la maggioranza regionale
e in cambio di quel voto gli diamo dei soldi.
Ecco, questa è veramente brutta politica ed è una brutta
abitudine che abbiamo potuto verificare già in tantissime posizioni
di incarico affidate dalla Giunta regionale. Vorremmo tanto che,
grazie anche all'inserimento moralizzatore della nuova forza che
aderisce alla maggioranza, che questa aula potesse dare un segnale
diverso. Non si tratta tanto di dare una posizione retribuita a chi
se la merita, perché non è un premio. Diamo una posizione
retribuita a chi fa del lavoro utile per i valdostani e non solo
una rappresentanza - non so come dire - acritica a favore della
posizione di una maggioranza che non sappiamo per quali motivazioni
abbia individuato queste figure. Anche perché i candidati per
questo posto erano tantissimi: ottanta, se non ricordo male il
numero esatto.
Ricordo, come ho già accennato in occasione dell'interrogazione
a risposta immediata, ma in modo molto molto rapido, che il
presidente della Regione Lombardia, proprio per un incarico di
questo tipo, affidato a un suo collega che ha mancato l'elezione e
che quindi chiedeva di essere altrimenti premiato, è stato oggetto
di un'indagine da parte della magistratura. Le motivazioni espresse
nell'atto di incarico da parte della Regione Lombardia erano,
diciamo la verità, fin più approfondite di quelle che ho potuto
vedere nella deliberazione di incarico della Regione, che
stabilisce
tout court
che c'erano un tot di figure che hanno
fatto domanda e noi abbiamo scelto quelle. Il criterio per cui due
figure su tre - combinazione! - sono state candidate all'interno
delle liste dell'Union Valdôtaine e non elette, ci sembra (lo
spero) solo una triste coincidenza, ma abbiamo paura che invece sia
una normale cattiva abitudine.
Con questa nostra mozione noi proponiamo al Consiglio regionale
di impegnare la Giunta ad annullare la delibera o nella
fattispecie, all'interno di questa delibera, solamente la nomina
dei due consiglieri di amministrazione, Guidi e Cerise, proprio per
il fatto che si trovano in una posizione, non dico di conflitto di
interesse, ma anzi di vicinanza di interesse, essendo stati
candidati nelle liste dell'Union Valdôtaine in recenti elezioni in
Valle d'Aosta. Chiediamo che le loro figure siano sostituite, visto
che c'era comunque un numero di candidati più che congruo, in modo
trasparente e meritocratico, al fine di garantire una delle nostre
importanti partecipate, fondamentale per le relazioni con l'intera
comunità alpina. Ricordo, infatti, che il consiglio di
amministrazione di SITRASB partecipa anche al più grande consiglio,
che è quello di SISEX, per quello che riguarda i rapporti
internazionali su questo traforo. Quindi speriamo che SITRASB
meriti, come non è già tristemente successo in passato, una
maggiore attenzione dal punto di vista dell'ottenimento dei
risultati e del buon funzionamento della società.
Presidente -
Apriamo la discussione generale. Ha chiesto
la parola il collega Bianchi.
Bianchi (UV)
- Sicuramente intervengo in quanto per
l'ennesima volta c'è un attacco diretto al movimento dell'Union
Valdôtaine. Il discorso che fa il collega Vesan è di dire: qui
sicuramente sono state nominate due persone che sono riconducibili
al movimento dell'Union Valdôtaine, perché sono state in lista,
senza menzionare chiaramente, anzi
bypassando
in maniera
molto leggera, i curricula.
Non voglio entrare in merito alle nomine, però parto dal
presupposto che, a mio avviso, la scelta dei vari curricula avviene
proprio in base alle domande che sono presentate. Se lei pensa che
le persone che ha indicato in questa mozione non abbiano le
capacità e mette in dubbio le loro capacità per l'amministrazione
di quella società, io posso anche entrare nel merito e fare una
discussione. Se invece l'attacco è solamente politico, collega!
Ormai mi sembra diretto: quelle persone non vanno bene, perché
gravitano in una certa orbita. Sono dei liberi professionisti,
lavorano, fanno le domande, come ha specificato lei, in ottanta,
quindi non vedo il perché ha dovuto specificare che quelle persone
devono essere rimosse, per avere avuto un percorso politico magari
in un passato anche molto lontano all'interno del mio movimento.
Questo lo sento quasi un affronto nei confronti del movimento.
Finisco il mio intervento. Non avrei voluto neanche intervenire,
ma mi permetta: molto probabilmente chi ha deciso lo avrà fatto
guardando il curriculum, come quando un suo parente molto stretto
era all'interno del consiglio di amministrazione di CVA.
Presidente -
Ha chiesto la parola la collega Pulz.
Pulz (ADU VDA)
- Devo dire che anche il gruppo Ambiente
Diritti Uguaglianza Valle d'Aosta stava curiosamente lavorando
sulla nuova composizione del consiglio di amministrazione della
SITRASB S.p.A., Società Italiana Traforo del Gran San Bernardo,
prima che il Movimento 5 Stelle ci anticipasse sui tempi,
sottraendoci l'iniziativa. Chiaramente lo dico a mo' di battuta,
perché sono stati, questa volta almeno, più bravi loro. Ora quindi
non possiamo che votare a favore di questa mozione, per la
sostituzione di alcuni componenti del consiglio di amministrazione
sui quali anche noi avevamo avuto segnalazioni in merito alle
nomine fiduciarie. I criteri di scelta pare, sottolineo pare, siano
nuovamente stati quelli da manuale Cencelli, che noi vogliamo
combattere in tutti i modi e in ogni luogo, perché francamente sono
un insulto - scusate, l'argomento mi scalda un po'! - per tutti
quei cittadini onesti che noi vogliamo rappresentare, i quali il
lavoro se lo conquistano a seguito di regolari concorsi in base ai
meriti, alle capacità e alle competenze, senza cercare a tutti i
costi comode scorciatoie.
Le segnalazioni ci sono arrivate in particolare sulla scelta
dell'
avocada
, dove la d non è un errore. Vorrei dire che
questo è solo un esempio che voglio fare. Non vogliamo infatti
discutere sulle competenze e professionalità di questa giovane
donna, che peraltro non credo di conoscere, ma ci chiediamo in
merito alle informazioni ricevute se effettivamente fosse la
candidata migliore fra tutti i curricula presentati, un'ottantina.
La dottoressa infatti non risulta iscritta all'ordine degli
avvocati, ma a quello degli avvocati stabiliti. I nostri colleghi
sanno benissimo cosa vuol dire, magari non lo sanno tutti:
significa che a oggi risulta un'avvocata straniera, però si tratta
di una persona italiana. Questo succede...
Presidente -
Scusi collega Pulz.
Colleghi,
io chiedo semplicemente all'aula, visto che
stiamo parlando di una persona che non fa parte di questo Consiglio
regionale...
Pulz (ADU VDA)
- Certo, infatti non ho fatto nomi.
Presidente -
No, il nome è nell'atto. Chiedo di valutare
se forse è il caso di farlo in maniera riservata, perché ci sono
anche delle persone e delle professionalità riguardo alle quali non
credo che noi abbiamo il diritto di entrare. Si fanno nomi e
cognomi: c'è nell'atto. Chiedo all'aula di esprimersi su questo.
Forse dovevamo pensarci - chiedo scusa io - prima di iniziare la
discussione su quest'atto, visto che riguarda persone che non fanno
parte dell'aula. Oppure chiedo a chiunque intervenga di non entrare
nel dettaglio e nel merito di professionalità che non competono a
questo Consiglio.
Pulz (ADU VDA)
- Certamente, non mi permetterei mai. Poi,
appunto, sto parlando di una persona che non conosco. Ma è un
esempio per dire che noi abbiamo...
Presidente -
Scusi collega, diamo la parola al
consigliere Cognetta.
Cognetta (MOUV')
- Lei ha fatto una sollecitazione
corretta, però vorrei ricordare a tutta l'aula che già in passato è
successo questo e in alcune occasioni, su nostre iniziative,
infatti è stata chiusa l'aula. Di conseguenza, a questo punto,
direi che ormai l'aula resta aperta, perché o si faceva all'inizio,
come giustamente ha detto lei, oppure ormai la cosa è andata,
perché sennò ci sarebbe un'evidente difformità di trattamento, cosa
che non mi sembra corretta, perché noi all'epoca discutemmo a porte
chiuse per diversi casi. Ormai è partita!
Presidente -
Ha assolutamente ragione, collega Cognetta.
Per questo, proprio perché siamo in seduta pubblica, invito i
colleghi a non scendere nel dettaglio di osservazioni professionali
che nulla hanno a che vedere con il dibattito in aula e con la
questione, così come è stata posta giustamente da chi ha illustrato
quest'atto, ovvero dal collega Vesan.
Pulz (ADU VDA)
- Certo, grazie. Non intendo assolutamente
scendere in altri particolari. Ripeto che questo è solo un esempio
sui dubbi che abbiamo rispetto a una scelta effettuata per la
nomina di un consiglio di amministrazione che noi però riteniamo
estremamente importante, perché non si tratta o non si dovrebbe
trattare solo di un ruolo di rappresentanza utilizzato per
ricompensare qualcos'altro, ma dovrebbe essere un ruolo
fondamentale, crediamo, un ruolo di controllo di questo Consiglio
regionale nelle società partecipate della Regione.
Noi voteremo a favore non tanto per le persone coinvolte, ma per
il metodo. È una questione di metodo e non vorremmo trovarci a
discutere su questo stesso tema per tutte le società partecipate.
Quindi auspichiamo che si regolamenti, che ci sia un criterio di
giustizia e di equità che equilibri la fiducia alla meritocrazia e
alle competenze, in modo che non ci siano più usi e abusi. Però, se
sarà il caso, in altre situazioni noi torneremo a discutere di
queste nomine discutibili nelle società partecipate, finché non si
regolamenteranno le nomine. Lo faremo con non poco imbarazzo,
perché - vi riporto questa citazione dello scrittore Corrado Alvaro
su cui ho riflettuto in tantissime occasioni e con cui chiudo
l'intervento -: "La disperazione più grande che possa impadronirsi
di una società è il dubbio che vivere rettamente sia inutile".
Presidente -
La parola al collega Vesan.
Vesan (M5S)
- Vorrei solo poter replicare all'intervento
del collega Bianchi, che temo non abbia capito il peso della nostra
proposta e neanche le motivazioni, perché l'ha preso come un
attacco personale nei confronti del suo movimento e così ha subito
reagito come un bambino a cui tolgono il giocattolo, aggredendo
anche, magari in modo un po' disarticolato, nei confronti dei miei
parenti stretti. Per cui vorrei chiarire assolutamente qual è la
posizione.
Il collega Bianchi voleva dire, immagino, che mio fratello Marco
è stato nel consiglio di amministrazione di CVA, sindaco del Comune
di Chambave, candidato sindaco in quota Stella Alpina e candidato
nel consiglio di amministrazione CVA in quota Stella Alpina. Con
questo il collega Bianchi voleva dire: non siamo solo noi
dell'Union Valdôtaine in questa maggioranza che nominiamo i nostri.
Ed è vero, collega Bianchi: è la stessa cosa che stavo dicendo io!
Non era un attacco personale nei confronti dell'Union Valdôtaine.
Purtroppo, ogni volta che bisogna dare un incarico si fa la
distribuzione di chi è in una quota e di chi è in un'altra.
Per prevenire eventuali dichiarazioni nei confronti di altri
miei parenti, dichiaro fin da subito che il mio papà è stato
presidente di Finaosta, nominato in quota Democrazia Cristiana. Il
fatto che si facciano le nomine in Valle d'Aosta con questo bieco
criterio è qualcosa di conosciuto nella mia famiglia da tantissimi
anni. Quindi non sto parlando di una cosa a me sconosciuta. Quello
che vorrei, caro collega Bianchi, non è solo che l'Union Valdôtaine
cambi registro, ma che lo facciano tutte le maggioranze che siedono
all'interno di quest'aula e che decidano finalmente di affidare
incarichi retribuiti in funzione delle capacità, o perlomeno che le
prendano in considerazione.
Se con la sua risposta il collega Bianchi voleva dirmi che sono
stati vagliati tutti gli 80 curricula e che all'interno di quegli
80 curricula gli altri 78 (77 visto che un'altra persona è stata
presa) erano inferiori per qualità rispetto ai due che hanno
ricevuto la nomina, allora io sono d'accordo. Mi dispiace solo che
non si sia dato nessun riscontro in un atto pubblico di nomina di
questo esame e di questi titoli, sui quali poi magari gli eventuali
esclusi avrebbero potuto ricorrere. Ma se noi facciamo un atto di
nomina con scritto "siamo noi che comandiamo, quindi ci scegliamo i
nostri", perché è questo ciò che esce da quell'atto, allora noi
facciamo veramente cattiva politica, indipendentemente dal fatto
che sia fatta da uno dell'Union Valdôtaine o di qualunque altro
schieramento che appartenga a una maggioranza politica e che
stabilisce che, siccome siamo noi che comandiamo in Valle d'Aosta,
a comandare ci mettiamo i nostri. Noi non vogliamo che gli
incarichi nelle società partecipate siano un "andiamo tutti a
comandare" e un "decidiamo noi" per tutta la Valle d'Aosta. Noi
riteniamo che la funzione della politica sia di mettersi a servizio
della cittadinanza, mettere a disposizione della cittadinanza tutto
quello che si può dare e non solo calcolare tutto quello che si può
prendere.
Presidente -
La parola al collega Bianchi.
Bianchi (UV)
- Vede, collega Vesan, adesso ha corretto il
tiro. Quando ha spiegato la mozione è andato dritto nei confronti
dell'Union Valdôtaine. Infatti io le ho detto: collega Vesan,
analizzi e mi dica che i curricula di quelle persone - io non ho
fatto nomi proprio perché, come ha evidenziato il collega Cognetta,
siamo in seduta pubblica - non vanno bene, perché non sono
all'altezza della situazione ed è quello che lei ha detto adesso.
Invece, lei prima ha fatto un passaggio dove chiaramente, secondo
lei, queste persone non andavano bene, perché molto probabilmente
erano state nelle liste dell'Union Valdôtaine e via dicendo.
Chiaramente, io che sono del gruppo dell'Union Valdôtaine, iscritto
all'Union Valdôtaine da quando avevo diciotto anni, capisce che mi
sento tirato.
A mio avviso quelle persone hanno un curriculum come le altre e
possono rimanere all'interno del consiglio di amministrazione. Poi,
se non amministreranno bene, sicuramente non verranno confermate,
come in altri ambienti.
Il mio esempio nei suoi confronti è stato per far capire che,
anche se oggi uno siede in forze politiche diverse dal passato, ha
avuto all'interno degli incarichi e ne ha beneficiato. Poi, su
quali siano stati i criteri di scelta, a mio avviso possono essere
sicuramente positivi per quell'incarico. Dall'altra, e finisco, io
immagino che lo stesso criterio che lei chiede oggi in quest'aula,
sia però lo stesso criterio che viene adottato a livello
nazionale.
Presidente -
La parola al collega Bertin.
Bertin (RC-AC)
- Diceva giustamente il collega Vesan che
bisogna cambiare registro e bisogna cambiarlo sul serio, perché
passano le giunte, ma i criteri sono all'incirca sempre gli stessi.
Questo piccolo esercito di nominati viene scelto in base alla
normativa attuale ed è più che altro un rapporto fiduciario, a
volte anche sganciato da altri aspetti, dalle capacità o da quanto
si può apportare alle società in questione, ma legata a criteri
diversi. Lo evidenziava anche il collega Vesan, in passato come nel
presente: ci sono delle nomine che francamente lasciano perplessi.
Non si tratta di entrare nel merito delle singole nomine, dei
singoli casi, anche perché ce ne sarebbero anche altri, ma
piuttosto di intervenire rapidamente su un problema che è quello
delle nomine. Da mesi giace nel cassetto una proposta di legge che
avevo fatto a inizio legislatura, che affrontava proprio questa
questione. Non si può continuare a rimandare, bisogna cambiare
registro cambiando le regole con le quali vengono fatte queste
nomine, andando nella direzione di premiare maggiormente il merito
e le capacità che si possono apportare alle società in
questione.
Presidente -
Ha chiesto la parola il collega Ferrero.
Ferrero (MOUV')
- Sarà un intervento veloce. Mi sento un
pochettino avvilito: forse con qualche altro collega non posso
annoverare tra le mie parentele dei presidenti e dei consiglieri di
amministrazione. Quindi mi vedo ancora una volta escluso, messo lì
quasi in un cantuccio.
Da tutta questa vicenda che cosa si evince? Si evince che prima
di parlare bisogna magari farci un pensierino. Prima di scrivere
bisogna pensare due o anche tre volte, perché poi alla fine è
facile fare propaganda, fino a quando fa comodo, e poi fermarsi e
tornare indietro. Al di là di tutto quanto è già stato detto e se
qualcuno avesse ascoltato anche quello che era stato detto nella
precedente legislatura sulla questione delle nomine, possiamo
passare il tempo a fare mozioni, interpellanze e qualsiasi
iniziativa di qualunque tipo, quando per risolvere il problema c'è
una sola e unica cosa da fare: stabilire con una legge che invece
della discrezionalità ci siano dei requisiti precisi per ciascuna
nomina nelle società partecipate, in maniera tale che si faccia una
graduatoria, come succede nei paesi civili, che sia basata su
esperienze professionali, su titoli di studio e chiuso lì; il
problema è risolto così. Quindi continuare con ostinazione ad
andare avanti con dei provvedimenti che sono degli auspici: sì,
vabbè, farà forse notizia, però non serve a niente, soprattutto
quando poi - dico sempre - si inizia a guardare a casa propria e
dopo si danno lezioni agli altri.
Presidente -
La parola al collega Vesan.
Vesan (M5S)
- Solo una precisazione riferita alla mia
querelle
con il collega Bianchi. Lo ridico: l'attacco non è
nei confronti dell'Union Valdôtaine. È il dato di fatto, cioè le
due persone di cui noi chiediamo la rimozione sono state candidate
nelle liste dell'Union Valdôtaine. Questo si può dire di circa
venticinque persone all'interno di quest'aula e poi...
Voce fuori microfono.
Torno a dire: non era nei confronti dell'Union Valdôtaine.
Qualunque movimento perori la causa di un proprio iscritto per la
scelta, per noi non va bene. Queste due persone sono state
candidate con l'Union Valdôtaine e questo è un fatto. Non ho la più
pallida idea all'interno della Giunta se questi siano stati
sostenuti dalla Stella Alpina, da UVP o da qualcun altro. Immagino
che non siano stati sostenuti dalla Lega o dal MOUV'. Quello che
voglio dire è solo che sono figure politiche, perché candidate in
occasione di elezioni con lo stemma di un preciso partito,
movimento, che fa parte di questa maggioranza. Se questa
maggioranza continuerà a ritenere come prioritario per
l'assegnazione di un incarico il fatto di avere militato
pubblicamente e ufficialmente all'interno delle proprie forze,
senza prendersi la briga di illustrare quali siano i reali meriti
delle persone incaricate, noi dell'opposizione che non leggiamo i
curricula, che non partecipiamo alla Giunta, spero ci consentirete
di continuare ad avere qualche piccolo dubbio e, come noi, temo,
molti dei valdostani che assistono a questo rito delle nomine e
degli incarichi.
Presidente -
La parola al collega Peinetti.
Peinetti (UV)
- Credo che ci sia un equivoco di fondo in
questa iniziativa del collega Vesan. Se una persona fa politica, si
candida a fare politica alle comunali, alle regionali, alle
nazionali, sarà impedito per tutta la vita ad avere qualsiasi tipo
di altro incarico. Credo che questa sia l'aberrazione di un sistema
demagogico che fa di tutta l'erba un fascio. Sono perfettamente
d'accordo sul fatto che si debbano valutare le competenze, in
questo caso all'interno della SITRASB, però penso che non si possa
continuare con questa linea demagogica!
Ci si lamenta che in politica non scendono anche le persone
della società civile. Quando ci scendono poi bisognerà impedirgli
di fare qualsiasi altra cosa dopo: lo trovo un controsenso assurdo!
Abbiamo ministri che non sono laureati, abbiamo ministri che non
hanno mai lavorato e che ricoprono cariche di altissimo livello
nazionale, e siamo qui a dire che un partecipante di un consiglio
di amministrazione - che poi, tra l'altro, credo abbia dei compensi
anche abbastanza, non dico ridicoli, ma sicuramente modesti - debba
non essere mai neanche stato candidato in una lista di un qualsiasi
movimento.
Poi, collega Vesan, non si può dire che non era un attacco
all'Union Valdôtaine. È un attacco all'Union Valdôtaine, è stato
detto chiaramente: facevano parte dell'Union Valdôtaine. Allora
troviamo qualcun altro che faccia parte di qualche altro movimento,
magari viene più facile.
Io penso che sia importante cercare di portare la gente nella
politica, anche la gente della società civile, la gente che tutti i
giorni fa un mestiere diverso. Credo che fino a che non ci sarà una
regola che vieta a chi è stato candidato, non eletto, anche in una
qualsiasi elezione comunale, di fare poi parte di un consiglio di
amministrazione o di qualche altra attività pubblica, la trovo
francamente un po' una roba giacobina.
Detto questo, credo che abbiano ragione il collega Ferrero e il
collega Bertin, che più o meno hanno detto tutti e due la stessa
cosa, mi pare: i curricula devono essere valutati nel merito. Se si
parla di quello, come ha detto anche il collega Bianchi, parliamo
di quello, se no altrimenti parliamo di aria fritta. Se si fa una
legge in cui si dice che chiunque sia stato candidato in un
qualsiasi movimento politico non può far parte di partecipate
regionali, allora è così. Se è così, bene, ma se non è così uno
avrà il diritto di presentare un curriculum, essere valutato ed
essere nominato?
Non entro nel merito di queste due nomine. Non conosco le
capacità di queste due persone per questo tipo di nomina. Non lo so
e direi solo delle idiozie. Però penso che fare della demagogia a
poco prezzo! Credo che siamo un po' tutti stanchi di sentircelo
dire. Entriamo nel merito, dopodiché si farà un ragionamento. Ma da
lì a dire che essendo stati candidati non possono essere in alcun
modo nominati da altre parti, fa un po' ridere. Fa un po'
ridere!
Presidente -
Chiudiamo la discussione generale. La parola
al presidente Fosson.
Fosson (PNV-AC-FV)
- Avevo già fatto alcune
considerazioni quando il collega aveva presentato l'interrogazione
a risposta immediata. Intanto, riguardo alla retribuzione, dopo la
legge Madia i gettoni di presenza non esistono più. Ribadisco che,
dai documenti della SITRASB, è stato controllato che la
retribuzione annuale è di 6000 euro; io penso che sia il sito che
non dica correttamente. Quindi è una retribuzione molto bassa per
gli impegni che questi consiglieri si vanno a prendere.
È vero, non c'è una legge e forse bisognerà farla. In questo
momento si giudica e si sceglie solo con una scelta fiduciaria.
Però mi permetto di dire che è fiduciaria fino a un certo punto,
perché siamo andati a vedere in questi elenchi le professionalità
esistenti. È vero che ci sono ottanta domande, ma sono solo sei gli
ingegneri civili. Quindi, già nella ricerca della professionalità,
non tutti gli ottanta erano ingegneri civili. Abbiamo verificato la
questione in modo importante, nel senso che già prima nel consiglio
di amministrazione della SITRASB c'era un ingegnere ed è stata
proprio richiesta una competenza di questo tipo. Tra l'altro, come
le dicevo, questi sono elenchi datati perché, come lei sa, la
nomina del consiglio d'amministrazione della SITRASB è in ballo da
diverso tempo. Per cui alcuni di questi interpellati dicono di no,
come sta succedendo adesso per tante nomine, perché la retribuzione
prevista è veramente una difficoltà. Se poi, oltretutto, come
chiedeva lei e come diceva il collega Peinetti, non devono mai aver
fatto vita politica! Questa persona, sì, ha fatto vita politica in
passato, però è un ingegnere civile conosciuto, con una
professionalità, eccetera.
Anche il genere viene imposto proprio come modalità di scelta.
Si è andati a cercare una donna, ma con competenze giuridiche: è
una candidata fra quelle esistenti che aveva queste
caratteristiche. È stata, sì, una scelta fiduciaria però, mi
permetta, cerchiamo di farla anche andando a vedere una personalità
e una professionalità specifica. Questo è anche dimostrato e non è
da poco: non è da poco! Fa piacere che anche lei stimi l'ingegnere
Meroi, però non era detto che una sua riconferma fosse stata
naturale e automatica. Il fatto di averlo riconfermato è proprio
perché siamo andati soprattutto su una professionalità che lui ha
dimostrato in questi tempi.
Mi permetto anche di dire che la domanda in questi elenchi,
perché noi scegliamo sempre e solo da elenchi, era stata presentata
dalla candidata il 17 gennaio 2018, quindi ben prima che ci fossero
le liste e la partecipazione alle elezioni. Queste sono domande
fatte da chi prima ha aderito a questa possibilità, senza peraltro
magari conoscere o sapere che poi sarebbe stato messo in lista.
Non credo che si possa parlare di una triste tendenza. Mi
permetto di dire che la scelta è, sì, fiduciaria, però le
professionalità sono state identificate in un modo preciso. La
terza professionalità che è stata scelta - è sempre una donna,
perché dovevano esserci due donne - è stata indicata dalla comunità
locale come persona a conoscenza del territorio.
Con questo io dico che il capitolo nomine - ha ragione il
consigliere Bertin - dovrà essere rivisto. Dovremo fare una
normativa delle selezioni, però deve essere ben precisato che
selezioni a questi prezzi e a queste responsabilità non sarà facile
averle. Il fatto di essere stati dei candidati: mi permetto di dire
che è gente che si candida anche per cercare di dare un contributo
alla vita sociale nel nostro paese. L'aver dato un'adesione a
questo non è una grande possibilità di guadagno e la vedo sempre in
questa logica di disponibilità a fare qualche cosa per la
società.
Noi ci asteniamo su questa mozione, con l'impegno di studiare
quella legge per le nomine che è necessaria, perché anche per
nomine in grandi società - lo dicevo l'altra volta - con
retribuzioni anche più alte, chi era stato nominato non ha più dato
la sua adesione, quindi vuol dire che l'impegno è superiore. È un
argomento sicuramente da rivedere e ce ne prendiamo l'impegno. Però
in questo caso mi sembra che sia stata, sì, una scelta personale di
responsabilità, però anche di attenzione alla professionalità del
candidato.
Presidente -
La parola al collega Vesan, per
dichiarazione di voto.
Vesan (M5S)
- La nostra dichiarazione di voto, essendo
noi proponenti della mozione, è abbastanza palese. Volevo solo
evidenziare due punti relativamente agli interventi di chi mi ha
preceduto. Nei confronti dell'intervento del dottor Peinetti vorrei
ribadire che non c'è nessuna indicazione che vieti a chi ha
partecipato alle elezioni di partecipare alla selezione per gli
incarichi. Però vorremmo che fosse una selezione per gli incarichi
all'interno della quale il fatto di essere stati candidati non
desse nessun tipo di punteggio. Abbiamo scoperto, grazie alla
dichiarazione del presidente Fosson, che c'erano sei ingegneri
civili, però non ci ha detto quale fosse il particolare merito
dell'ingegnere civile scelto rispetto agli altri cinque. Non lo ha
detto lui adesso, non è stato scritto sull'atto e quindi
continuiamo a pensare che per l'incarico fiduciario forse il
criterio adottato fosse proprio quello dell'appartenenza politica,
a sostegno, appoggio o identità con una maggioranza politica.
Se la retribuzione è scadente e non si trova nessuno per farlo,
probabilmente è perché non c'è nessun bisogno del lavoro di queste
persone all'interno del consiglio di amministrazione. È
espressamente previsto dalla SITRASB che il numero dei membri del
consiglio di amministrazione sia riducibile a piacimento. Quindi
possiamo tranquillamente decidere di pagarne solo uno, quello che
merita, scegliendo chi è la persona più meritevole, invece di
distribuire prebende con dei criteri di scelta tristemente non
chiari.
Rispondo al collega Ferrero, dicendo che è vero che non c'è una
legge e che queste nostre dichiarazioni sono mera e poca cosa, però
noi ci attribuiamo, ogni volta che facciamo qualcosa, anche delle
responsabilità di tipo politico. La responsabilità di tipo politico
di questa maggioranza è aver scelto, senza nessun tipo di
motivazione evidenziata e plausibile, dichiarando solo di aver
approfondito lo studio dei curricula, ma senza spiegarci perché gli
altri cinque ingegneri civili siano più scarsi o perché gli altri
eventuali avvocati, non so se ce ne fossero, fossero più scarsi di
quello che è stato scelto. Questo non c'entra niente, perché
l'incarico fiduciario, secondo noi, è stato fatto tristemente solo
con il criterio dell'appartenenza. Quindi noi insistiamo per
mantenere questa nostra mozione e per insistere nello
stigmatizzare, per quanto possiamo, un certo tipo di
atteggiamento.
Presidente -
La parola alla collega Pulz, per
dichiarazione di voto.
Pulz (ADU VDA)
- Penso che sottolineare il punto della
militanza politica abbia fatto distrarre dalla vera questione.
Oltretutto non posso fare mia alcuna accusa di demagogia, perché è
giusto scegliere anche un militante o un candidato di qualsiasi
partito, se però questa persona lo merita, quindi occorre
ripristinare, appunto, un sistema meritocratico. Vanno
regolamentate le scelte in base ai curricula, per rispetto di chi
ottiene degli incarichi in seguito a un concorso per le sue
capacità e competenze. Visto che questo è un problema che ritorna
per le società partecipate della Regione, mi sembra molto
interessante l'invito del presidente Fosson, per impegnarsi insieme
a lavorare su un disegno di legge serio che tolga l'arbitrio da
questa questione. Io poi, tra virgolette, non sputerei sui gettoni
di presenza in un momento in cui moltissimi fanno fatica ad
arrivare a fine mese. Ribadisco che il voto di Ambiente Diritti
Uguaglianza è assolutamente favorevole.
Dalle ore 12:52 assume la presidenza il vicepresidente
Distort
.
Distort (Presidente) -
Ha chiesto la parola la presidente
Rini, per dichiarazione di voto.
Rini (PNV-AC-FV)
- Molto brevemente, vista l'ora e visti
gli interventi. Devo dire che dopo l'intervento del collega
Peinetti avevo pensato di non prendere la parola, perché ha
riassunto perfettamente quello che pensiamo e la nostra posizione.
Però devo dire che le successive dichiarazioni di voto hanno
raggiunto un tale livello di irrealtà che mi pare opportuno fare
qualche precisazione.
Abbiamo scritto, secondo me, in questa ora (più o meno) un'altra
brutta pagina. Come ho detto prima, è una pagina che tira in mezzo
anche persone che nulla c'entrano con quest'aula, tra l'altro con
dei toni che davvero sempre di più...! Ho letto che alcuni colleghi
ieri parlavano del senso di frustrazione, in seguito alla seduta
del Consiglio regionale. Beh, vi garantisco che lo provo anche io.
In questo senso, spero davvero che siano sempre meno le persone che
seguono direttamente il Consiglio, perché stiamo raggiungendo
talvolta dei momenti imbarazzanti. Come il momento di
outing
oggi del nostro collega e amico, che stimo personalmente, però oggi
credo che con questo suo outing sulle nomine (peraltro sono
parecchie le nomine che ha avuto nella sua famiglia), abbia dato
questa immagine politica: io so bene che si faceva così, perché mio
papà e mio fratello sono stati nominati nelle partecipate per
appartenenza politica!
Credo che non faccia bene a nessuno scendere e tirare davvero
così in basso il livello della discussione in quest'aula. Credo che
ci siano delle società partecipate e ci siano invece i concorsi
pubblici, perché la collega Pulz adesso diceva di rispettare chi fa
i concorsi; sono due cose molto diverse e guai a confonderle. Sono
assolutamente favorevole a quello che ha molto bene riassunto il
presidente Fosson e a cui ha fatto prima riferimento il collega
Bertin. Mettiamo dei parametri chiari, oggettivi, guardiamo il
merito, ma credo che in quest'aula venire a fare dei processi a
persone che, come dicevo prima, non sono qua! Se qualcuno ha dei
dubbi sulle competenze, lo dica, lo segnali! Sulle competenze di
liberi professionisti che lavorano nel mondo privato e che non
fanno i consiglieri regionali come noi!
Poi sulle competenze allarghiamo il discorso, visto che tanto
qua usciamo dagli schemi, usciamo dalle norme! Mettiamo un po' di
competenze anche per tutti noi che ci proponiamo e ci candidiamo in
seno alle competizioni elettorali, che male non farebbe, visto
troppo spesso i tristi esempi, sia a livello regionale ma anche a
livello nazionale! Credo che il collega Peinetti abbia riassunto
molto bene la situazione.
Questo credo che sia un tema che più volte è stato affrontato
negli ultimi anni, se non sbaglio, alla fine della scorsa
legislatura e anche all'inizio di questa legislatura. C'è una
proposta di legge depositata, se non sbaglio, del collega Bertin
peraltro. Da lì iniziamo un discorso serio, ma serio per davvero,
che esuli dai singoli casi e dalle persone che nulla hanno fatto,
se non proporsi a delle competizioni elettorali. Davvero, facciamo
pace con noi stessi! Vogliamo che le persone della società civile
si mettano in gioco, anche in seno alle campagne elettorali e
quindi poi possano anche, come tutti, avere le stesse identiche
opportunità e non essere qua massacrati? Sono peraltro persone con
dei titoli di studio. Ognuno guardi prima a casa propria e poi a
casa degli altri, prima di giudicare.
Facciamo un ragionamento serio e compiuto. Credo che sia un
ottimo punto di partenza il progetto di legge che è depositato e
creiamo dei criteri oggettivi. Ma tutto il resto che è stato detto
qui oggi lo trovo francamente abbastanza triste e abbastanza
squallido e me ne dissocio totalmente. Mi allineo ovviamente alla
dichiarazione di voto del Presidente, quindi ci asterremo su questo
atto.
Presidente -
Ha chiesto la parola il collega Vesan,
prego.
Vesan (M5S)
- Volevo chiedere, siccome si tratta di
persone, il voto segreto nei confronti di questa mozione.
Presidente -
Abbiamo i requisiti per accettare la
richiesta di voto segreto da parte di cinque consiglieri, quattro
del Movimento 5 Stelle e uno di Ambiente Diritti Uguaglianza Valle
d'Aosta. La votazione a scrutinio segreto è aperta. La votazione è
chiusa.
Esito della votazione:
Presenti: 34
Votanti: 17
Favorevoli: 14
Contrari: 3
Astenuti: 17
Il Consiglio non approva.
Vista l'ora, dichiaro chiusa la seduta del Consiglio e
riprenderemo i lavori alle ore 15:30. Buon pranzo.
La seduta termina alle ore 13:00.
