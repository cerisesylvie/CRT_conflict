Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula


Resoconto integrale del dibattito dell'aula
Oggetto del Consiglio n. 3117 del 24 marzo 2003 - Resoconto
OGGETTO N. 3117/XI Esame delle relazioni della Commissione
consiliare di inchiesta e della Commissione di indagine
amministrativa.
Presa d'atto Il Consiglio
Premesso che, con provvedimento n. 2900/XI in data 5 dicembre
2002, il Consiglio regionale deliberava:
"1) di istituire una Commissione di inchiesta, ai sensi
dell'articolo 21 del Regolamento interno del Consiglio regionale
con l'incarico di:
a) analizzare caratteristiche, ambiti di applicazione,
assunzioni di responsabilità negli incarichi dirigenziali;
b) verificare il procedimento amministrativo degli atti e
l'efficacia dei meccanismi di controlli all'interno
dell'Amministrazione regionale;
c) evidenziare eventuali incongruenze o limiti della L.R.
45/1995;
2) di affidare altresì a tale Commissione il compito di prendere
conoscenza di tutte le risultanze dell'operato della Commissione di
indagine istituita con deliberazione della Giunta regionale n. 4294
del 18 novembre 2002;
… omissis
…
4) di stabilire altresì che al termine del proprio operato, nel
corso del quale essa potrà acquisire atti e procedere ad audizioni,
la Commissione di inchiesta consegnerà un'approfondita relazione al
Consiglio in cui saranno evidenziati gli esiti dell'indagine con
particolare riferimento a:
a) eventuali anomalie e criticità nelle procedure seguite dai
servizi amministrativi, con formulazioni di proposte e richieste di
miglioramento della prassi amministrativa;
b) indicazioni migliorative della legislazione e della
regolamentazione vigenti in materia di programmazione,
deliberazione, gestione, verifica e controllo delle politiche e dei
singoli atti negli ambiti delle attività promozionali;
… omissis
…"
Considerato che il suddetto provvedimento disponeva che la
Commissione svolgesse il proprio mandato entro 90 giorni dalla data
della sua istituzione e che il Consiglio regionale, con
provvedimento n. 3073/XI del 5 marzo 2003, ha prorogato di dieci
giorni il mandato conferitole;
Viste le deliberazioni della Giunta regionale n. 4294 del 18
novembre 2002 e n. 260 del 27 gennaio 2003, relative alla
costituzione di una Commissione di indagine amministrativa interna
concernente l'attività della direzione Ufficio Stampa per gli anni
2000, 2001 e 2002;
Rilevato che la Commissione di indagine ha completato la propria
relazione in esecuzione dell'incarico affidatole, e che tale
relazione è stata inviata al Presidente del Consiglio e alla
Commissione di inchiesta, la quale ne ha preso conoscenza;
Vista la nota del Presidente della Regione del 4 marzo 2003 con
la quale si richiedeva di calendarizzare la presentazione al
Consiglio della relazione conclusiva sull'indagine amministrativa
interna contestualmente alla relazione della commissione di
inchiesta;
Sentita, a questo proposito, la Conferenza dei Capigruppo
consiliari in data 5 marzo 2003;
Considerato che la Commissione di inchiesta ha ultimato il
proprio compito, redigendo una relazione conclusiva dei lavori;
prende atto
delle allegate "Relazione conclusiva della Commissione
consiliare di inchiesta" e della "Relazione della Commissione di
indagine amministrativa".
Allegati
(Omissis)
Président
Chers collègues, le Conseil régional
avait délibéré par sa disposition n° 2900/2002 d'instituer une
Commission d'enquête, aux termes de l'article 21 du Règlement
intérieur du Conseil régional, qui était chargée d'analyser les
caractéristiques, les domaines d'application, responsabilités
relatives aux fonctions de direction, de vérifier les procédures
administratives concernant les actes et l'efficacité des mécanismes
de contrôle, dans le cadre de l'Administration régionale, de mettre
en évidence les éventuelles incohérences ou les limites de la loi
régionale n° 45/1995.
En plus, il avait décidé de confier également à cette commission
la tâche de prendre connaissance de tous les résultats de
l'activité de la Commission d'enquête administrative, instituée par
la délibération du Gouvernement régional n° 4294/2002.
Il avait aussi délibéré qu'à l'expiration de son mandat, la
Commission d'enquête remettra au Conseil un rapport détaillé,
mettant en évidence les résultats de l'enquête, en particulier les
éventuelles anomalies et les situations critiques décelées dans le
procédures suivies par des services administratifs, avec la
formulation de propositions et de requêtes d'amélioration de la
procédure administrative, des indications pour l'amélioration de la
législation et la réglementation en vigueur en matière de
programmation, de délibération, de gestion, de suivi et de contrôle
des politiques et des actes, dans le cadre des activités
promotionnels.
La disposition susmentionnée prévoyait que la commission
accomplisse sa mission dans les 90 jours, à partir de la date de
son institution, et que le Conseil régional après a décidé de
proroger de 10 jours le mandat confié à ladite commission.
Ladite commission a complété sa relation en exécution à la
charge, qui lui avait été confiée et que cette relation a été
envoyée au soussigné et à la Commission d'enquête, qui en a pris
connaissance.
Le Président de la Région, en lettre du 4 mars 2003, a demandé
la prédisposition d'un calendrier pour la présentation au Conseil
de la relation conclusive sur l'enquête administrative interne, en
même temps que la relation d'enquête. A ce propos j'ai entendu la
Conférence des Chefs de groupe du Conseil en date du 5 mars 2003,
et la Commission d'enquête a conclu sa tâche, en rédigeant une
relation conclusive de ses travaux.
Chers collègues, en considération de tout ce qui a été exposé,
la relation conclusive de la Commission d'enquête du Conseil et la
relation de la Commission d'enquête administrative sont soumises à
l'examen de ce Conseil.
Pour la présentation du rapport, la parole au Président de la
Région, Louvin.
Louvin (UV)
La Giunta regionale ha ritenuto essere
proprio preciso dovere esporre all'Assemblea i contenuti della
relazione rassegnata dalla
"
Commissione di indagine
amministrativa interna sul funzionamento e sull'attività della
Direzione Ufficio stampa della Giunta regionale per gli anni 2000,
2001 e 2002
", in data 28 febbraio 2003.
Occorre ricordare, in proposito, che tale commissione fu
istituita per volontà dell'Esecutivo regionale nel novembre 2002,
con il compito di esaminare l'attività svolta dalla Direzione
dell'Ufficio stampa e verificare le procedure amministrative
seguite dalla stessa direzione nell'ambito delle competenze
attribuite alla struttura. Di questa commissione l'Esecutivo
regionale, tanto nella sua composizione precedente quanto in quella
odierna, ha rispettato scrupolosamente l'autonomia organizzativa,
di indagine e di giudizio, operando affinché essa potesse assolvere
il proprio mandato in totale indipendenza. Scopo della commissione
è stato quello di acclarare non già circostanze rilevanti in sede
penale, bensì aspetti riguardanti anomalie del funzionamento della
macchina amministrativa in riferimento ad un preciso settore della
Pubblica Amministrazione. Nello spirito di doverosa collaborazione
con tutti gli organi burocratici, abbiamo prestato, attraverso i
nostri funzionari, una costante collaborazione all'organo
incaricato dell'indagine. Ho potuto riscontrare personalmente e con
me la Giunta, l'apprezzamento dei commissari per l'impegno profuso
dai nostri funzionari nell'agevolarne i compiti, impegno che onora
le persone in questione, ma che testimonia altresì della serietà
del nostro apparato burocratico. In seguito alla successiva
costituzione, avvenuta su un piano rigorosamente distinto, ma nel
quadro di un'unica e condivisa preoccupazione, della Commissione
consiliare di inchiesta presieduta dal Consigliere Fiou, la
Commissione di indagine amministrativa interna è stata autorizzata
a prestare la propria totale e incondizionata collaborazione, cosa
di cui gli stessi Consiglieri commissari hanno inteso pubblicamente
dare atto. Si è infine ritenuto nostro preciso dovere, come Giunta
committente e destinataria dell'indagine in questione, renderne
immediatamente partecipe l'organo consiliare, in modo che lo stesso
potesse giungere, come oggi giunge per convocazione del suo
Presidente, ad un pubblico, aperto ed approfondito dibattito.
Considero opportuno che la relazione della Commissione di
indagine amministrativa - ai cui componenti devo tributare a nome
della Giunta regionale un necessario ringraziamento per la
correttezza, l'impegno e l'indiscutibile serietà con cui hanno
assolto il loro gravoso compito - sia presentata a questo Consiglio
non già attraverso un'integrale lettura, bensì attraverso una
sintetica esposizione, che vorrei accompagnare con alcune
precisazioni e informazioni aggiuntive, nell'intento di fornire
all'Assemblea un quadro quanto più possibile esaustivo che ne
faciliti il compito di analisi e di giudizio. Tengo a sottolineare,
a questo proposito, che la relazione in questione non è, né
potrebbe essere, una vera e propria fotografia di tutto l'operato
della Direzione dell'Ufficio Stampa della Giunta per il periodo
2000/2002, e ciò sia per il breve arco temporale in cui l'indagine
ha dovuto svolgersi, poco più di 100 giorni, sia perché condotta
con un metodo di campionatura, che certamente accentua i profili di
criticità senza poter rappresentare contemporaneamente le valenze
positive e i risultati comunque conseguiti dall'azione
amministrativa di quegli anni.
La lettura del periodo 2000/2002 unicamente alla luce degli
aspetti amministrativi, in particolar modo delle patologie
riscontrate, lascia dunque in ombra i risultati oggettivamente
conseguiti, sul piano promozionale della comunicazione, risultati
che peraltro rappresentano, è giusto ricordarlo, il fulcro della
missione attribuita dalla Giunta regionale a questa struttura,
parimenti a quella in altri campi attribuita ad altre strutture, in
sede di definizione degli obiettivi da conseguire. Come per ogni
indagine, i relativi contenuti devono essere soppesati, apprezzati
con discernimento ed inquadrati nel giusto contesto di evoluzione
del sistema, operazione per la quale risulterà sicuramente
determinante l'illustrazione che fra poco svolgerà il Consigliere
Fiou.
A me preme ancora, prima di addentrarmi nel merito del
documento, ricordare a noi tutti che questa è una sede politica e
non l'aula di un tribunale. Sappiamo tutti che i soli processi che
si svolgono in quest'aula sono processi politici, quelli nei quali
le maggioranze si assolvono sempre e sempre le minoranze additano
il colpevole. Ritengo più utile, per rendere valido servizio alla
nostra Regione e alla comunità nel cui interesse essa amministra,
uscire da questa logica con un argomentare che sia per tutti sereno
e non fazioso. Quest'aula non è d'altra parte nemmeno la sede di un
procedimento disciplinare nei confronti di funzionari pubblici: in
altra sede e con altre garanzie - in particolare quelle di
riservatezza del procedimento e di contraddittorio in ordine ad
eventuali addebiti - potranno semmai avere luogo procedimenti di
questa natura. Questo è - e deve rimanere - il luogo di un
dibattito politico su particolari profili del funzionamento e sui
risultati conseguiti, o non conseguiti, dalla Pubblica
Amministrazione.
La Commissione d'indagine amministrativa è stata costituita con
deliberazione della Giunta regionale n. 4294 del 18 novembre 2002.
Il termine per la conclusione dei lavori, inizialmente fissato al
31 gennaio 2003, è stato in seguito prorogato al 5 marzo 2003,
perché fosse garantita la continuità dell'interazione con la
Commissione consiliare di inchiesta. La commissione si è insediata
il 22 novembre 2002 e ha tenuto 48 sedute. Per quanto concerne la
metodologia di lavoro seguita - e fissata dalla stessa commissione,
nel rispetto della sua piena indipendenza ed autonomia
organizzativa - l'organismo ha inizialmente proceduto con la
raccolta di documentazione amministrativa di carattere generale,
riferita al triennio 2000/2002 ed in particolare: lo stato delle
competenze attribuite alla Direzione dell'Ufficio Stampa della
Giunta regionale; le copie di tutte le deliberazioni di Giunta,
proposte dall'Ufficio Stampa, e di tutti i provvedimenti
dirigenziali assunti dal suo Direttore; i bilanci di gestione della
direzione; gli impegni e i pagamenti effettuati sui capitoli
assegnati all'Ufficio Stampa, con l'indicazione degli atti
autorizzativi, gli introiti sui capitoli di entrata per proventi
provenienti da mostre e da altre manifestazioni; i provvedimenti
per la copertura assicurativa delle mostre e delle manifestazioni;
l'elenco di tutte le manifestazioni, promosse, organizzate o
partecipate dalla Direzione dell'Ufficio Stampa. Molta
documentazione ha dovuto essere reperita in altre strutture
regionali, a causa di sequestri operati dall'Autorità
giudiziaria.
Un primo accertamento è stato compiuto in ordine alla procedura
di protocollo e di archiviazione. Sulla base delle deliberazioni di
Giunta e dei provvedimenti dirigenziali adottati dall'Ufficio
Stampa, sono state poi effettuate verifiche per accertare se detti
atti corrispondessero alle competenze attribuite alla direzione
interessata e sulle stesse sono state espresse valutazioni diverse.
È stata anche analizzata la corrispondenza fra le competenze
dell'Ufficio Stampa e le quote di risorse attribuite alla stessa
struttura dirigenziale dai bilanci di gestione, rilevandosi in
proposito come la "genericità" delle prime permettesse, attraverso
un'interpretazione estensiva, una vasta gamma di iniziative.
Nel corso dei lavori sono stati sentiti anche dipendenti ed ex
dipendenti dell'Ufficio Stampa, ma la commissione non ha ritenuto
opportuno audire l'ex Direttore della struttura. La Commissione
d'indagine, sulla base degli accertamenti generali e preliminari
effettuati e dell'esame di singoli dossier, ha espresso i seguenti
rilievi: un'irregolare gestione della protocollazione degli atti;
interpretazione estensiva delle competenze attribuite alla
direzione; assunzione di competenze amministrative, con poteri di
spesa, di altre strutture dirigenziali, da parte della Direzione
dell'Ufficio Stampa; erronei presupposti, laddove negli atti si fa
riferimento ad accordi intercorsi
,
non debitamente
documentati; deliberazioni di Giunta e provvedimenti dirigenziali
caratterizzati, in genere, dall'omissione del presupposto giuridico
e/o da motivazioni assenti o generiche; atti approvati in sanatoria
senza specifica motivazione, sanatoria talvolta dovuta solo a
ritardo, peraltro ingiustificato, nel proporre o approvare l'atto;
violazioni non motivate del principio dell'annualità del bilancio;
violazioni alla legge regionale 26 maggio 1998, n. 4 (Interventi
per la valorizzazione e lo sviluppo dell'informazione locale) e al
Regolamento regionale 17 agosto 1999, n. 5 (Criteri e modalità per
la concessione di contributi di cui alla stessa legge); negligenza
nel provvedere al tempestivo introito di finanziamenti
(sponsorizzazioni) di soggetti diversi nel quadro dei ritiri estivi
di squadre calcistiche; irregolarità nella gestione del ritiro
estivo di una società sportiva; anomalie relative allo svolgimento
dei Trofei "Monte Bianco" e "Valle d'Aosta"; erronee procedure per
l'acquisto di libri e cataloghi, con ricorso arbitrario
"all'offerta dei fornitori"; irregolarità nell'acquisto di
inserzioni pubblicitarie.
La Commissione di indagine, come detto, è giunta a queste
valutazioni esaminando alcuni dossier specifici, rappresentativi
dei principali filoni di attività amministrativa dell'ufficio e
ritenuti più problematici, per i quali ha redatto distinte
relazioni. Si è trattato di dossier riguardanti l'acquisto di
inserzioni pubblicitarie, l'acquisto e prestiti di opere d'arte,
l'acquisto libri e cataloghi ed introiti per vendita pubblicazioni
e per biglietti di ingresso a mostre e manifestazioni,
l'applicazione della legge regionale 26 maggio 1998, n. 41,
relativa allo sviluppo dell'informazione locale, la copertura
assicurativa dei rischi derivanti da mostre e manifestazioni, la
"Costa Production", gli impegni di spesa per acquisto di beni e
servizi, in economia, per conferenze stampa, manifestazioni e per
ospitalità, le mostre: "Les Indiens des grandes plaines et du
sud-ouest américain", "Stephen Cox", "Valerio Adami", "Domenico
Gnoli", la "Nikema S.a.s.", il "Parma Calcio S.p.A.", le
sponsorizzazioni di enti locali e società per ritiri estivi in
Valle d'Aosta di squadre di calcio, i Trofei "Valle d'Aosta" e
"Monte Bianco" e relativa nota integrativa.
Andando ad esaminare in modo sommario il contenuto di queste
singole relazioni, vorrei evidenziarvi alcuni aspetti. In merito
all'acquisto di inserzioni pubblicitarie, la commissione rammenta
che le procedure dettate dalle disposizioni regionali per
l'acquisto di inserzioni pubblicitarie - facciamo riferimento alla
legge regionale n. 18 del 28 aprile 1998 - prevedono che
"
all'individuazione dei soggetti si proceda su offerta
degli stessi, ovvero mediante procedure negoziate"
. Il comma 4
dell'articolo 13 della legge in questione stabilisce, poi, che
"
all'affido degli incarichi provveda la Giunta
regionale"
. A questo proposito la commissione ha rilevato che
sono state acquistate inserzioni pubblicitarie con provvedimenti
dirigenziali in sanatoria e non, come da legge, con deliberazione
della Giunta regionale; nei provvedimenti si richiamano le
procedure in economia, in realtà si tratta di affido senza
procedura pubblica; non sono esplicitate negli atti le motivazioni
del ricorso alla "sanatoria".
Relativamente all'acquisto e ai prestiti di opere d'arte, la
commissione rileva come, dall'attribuzione delle competenze alle
strutture regionali, non sia possibile individuare chiaramente a
chi compete l'onere o chi detenga il diritto di proporre acquisti
di opere d'arte, peraltro ritenendo che tale competenza possa
essere individuata in capo ad una specifica Direzione
dell'Assessorato dell'istruzione e cultura (oggi Direzione beni
architettonici e storico-artistici). Pertanto le deliberazioni di
Giunta proposte dall'Ufficio stampa per l'acquisto delle opere "I
Fisarmonicisti" e "Amour pour les montagnes", esulerebbero dalle
competenze attribuite all'Ufficio Stampa e l'imputazione della
spesa non sarebbe avvenuta sul pertinente capitolo di bilancio.
Riguardo alle deliberazioni concernenti il prestito di opere d'arte
da inserire nelle mostre organizzate dall'Ufficio stampa, la
commissione osserva che le spese relative dovevano essere imputate
agli impegni disposti con i provvedimenti di approvazione e
organizzazione delle mostre stesse, e non costituire nuovi impegni,
i cui importi eccedono le spese autorizzate dalla Giunta in sede di
approvazione del programma annuale.
Per quanto attiene alle modalità di acquisto di libri e
cataloghi, la commissione ricorda che l'acquisto di libri da parte
della Pubblica Amministrazione deve essere effettuato mediante
trattativa privata, quando la pubblicazione oggetto d'interesse sia
già stata edita per iniziativa del privato. Quando, invece,
l'iniziativa della pubblicazione è assunta dalla Pubblica
Amministrazione si deve ricorrere alle procedure pubbliche
(appalti, licitazioni private).
"Nessuna procedura
negoziata…"
- evidenzia la
commissione -
"… è stata prevista
nei provvedimenti adottati negli anni 2000-2001-2002, per gli
acquisti in argomento, ma si è sempre fatto ricorso all'offerta
degli stessi fornitori, procedura non prevista per l'acquisto di
libri. In un solo caso si è fatto ricorso alla fornitura in
economia, peraltro motivando in modo carente il relativo
provvedimento"
. I provvedimenti adottati nel periodo preso in
riferimento per l'acquisto di libri e pubblicazioni sarebbero, a
giudizio dei commissari, viziati per violazione di legge nella
procedura di scelta del fornitore.
Inoltre, sempre secondo la Commissione, l'esecuzione degli
acquisti in base alle "offerte dei fornitori" avrebbe prodotto
un'eccessiva concentrazione degli appalti a favore di una sola
società tipografica.
In relazione alle mostre e manifestazioni organizzate dalla
Regione, infine, si evidenzia che i provvedimenti per l'acquisto
dei relativi dépliant o cataloghi venivano proposti
all'approvazione della Giunta regionale, costantemente dopo la data
di inaugurazione delle rispettive iniziative culturali.
In merito all'applicazione della legge regionale 26 maggio 1998,
n. 41 (Interventi per la valorizzazione e lo sviluppo
dell'informazione locale), vengono evidenziate diverse violazioni,
riferite: alla mancata proposta alla Giunta regionale, nell'anno
2001, del programma annuale, previsto dall'articolo 6, comma 2,
della legge regionale; alla mancata trasmissione alla competente
Commissione consiliare del riepilogo delle spese di pubblicità
della Regione, come indicato all'articolo 9, comma 3; alla mancata
proposta alla Giunta regionale della costituzione della Commissione
tecnica, di cui all'articolo 6, benché la medesima risulti essere
stata convocata, le proposte di deliberazione di Giunta sarebbero
perciò carenti del necessario parere dell'organo consultivo; ad
errate imputazioni di spesa, per quanto concerne l'annualità dei
bilanci; all'adozione di atti - sotto forma di provvedimenti
dirigenziali - che sarebbero invece di competenza della Giunta;
all'erogazione di contributi finanziari ad una società editrice,
per un importo superiore a 100.000 euro nel triennio, in violazione
del comma 3 dell'articolo 2; alla scarsa trasparenza degli atti
amministrativi deliberativi; ai mancati controlli sulla corretta
utilizzazione di sostegni finanziari regionali.
Per quanto concerne la situazione della copertura assicurativa
dei rischi derivanti da mostre e manifestazioni, la commissione
rileva come la competenza in materia fosse attribuita alla
Direzione finanze dell'Assessorato del bilancio, finanze e
programmazione. Per la copertura dei rischi derivanti
dall'organizzazione di mostre d'arte, la Direzione delle finanze
aveva indetto nel 1999 una gara specifica d'appalto, aggiudicata
per il periodo 31 dicembre 1999-31 ottobre 2000. Ne consegue che
tutti i rischi inerenti le mostre organizzate dall'Ufficio Stampa
sono stati, a richiesta di quest'ultimo, coperti dalla compagnia,
salvo rari casi in cui i proprietari delle opere esposte avevano
subordinato il prestito delle stesse alla stipulazione di
un'assicurazione con una compagnia di loro fiducia, espressamente
indicata.
Nella relazione la commissione ha dettagliatamente descritto la
situazione del fascicolo concernente la "Costa Production". I
rilievi espressi, di carattere essenzialmente amministrativo,
concernono in particolare: l'estensione dell'incarico - tutti gli
avvenimenti sportivi di interesse promozionale - rispetto agli
impegni derivanti dalla convenzione originale stipulata con la
Società "Juventus Football Club", che prevedeva per la "Costa
Production" solo il coordinamento del Progetto "Juventus";
l'affidamento con effetto retroattivo dell'incarico stesso rispetto
alla data di adozione del provvedimento di approvazione della bozza
di convenzione; la carenza di documentazione giustificativa delle
prestazioni, carenza peraltro non certa in relazione al fatto che
il fascicolo relativo alla "Costa Production" è stato prelevato
dall'Autorità giudiziaria; alcune anomalie di carattere contabile
nella liquidazione dei compensi.
Per quanto concerne gli impegni di spesa per acquisto di beni e
servizi in economia, per conferenze stampa, manifestazioni e per
ospitalità, la commissione ha osservato, in via generale, che vi
sarebbe stato un utilizzo dei fondi impegnati verso spese esulanti
dai fini per i quali sono stati costituiti, tra le altre: pagamento
di consulenze per l'organizzazione di mostre; acquisto di oggetti
di antiquariato e d'arte; acquisto di biglietti di viaggio;
rimborso di spese a società private per ospitalità sostenute per
conto della Regione, senza preventiva autorizzazione al riguardo.
La commissione ha anche dettagliatamente riferito, nella relazione
conclusiva, circa tre mostre approvate dalla Giunta regionale
nell'anno 2000, ma non allestite ("Les Indiens des grandes plaines
et du sud-ouest américain" - mostra "Valerio Adami" - mostra
"Domenico Gnoli").In un caso, la deliberazione di approvazione è
stata revocata, mentre per le altre due le spese previste sono
state liquidate per forniture diverse da quelle impegnate.
Per quanto concerne la mostra "Stephen Cox", nella relazione la
commissione ha dettagliatamente descritto la situazione del
fascicolo, formulando rilievi amministrativi che concernono: la
carente motivazione di atti approvati in sanatoria; errate
imputazioni di spesa per quanto riguarda l'annualità di bilancio e
la pertinenza dei capitoli; la carente motivazione del mancato
ricorso alla copertura assicurativa della mostra in relazione ad
un'opera che ha richiesto un restauro da parte dello stesso
artista. Per quanto riguarda questo ultimo punto, cui fa espresso
riferimento la commissione, vorrei richiamare le osservazioni
svolte in quest'aula nella seduta dell'8 gennaio 2003 in cui,
rispondendo ad un'interrogazione del gruppo dei colleghi di "Forza
Italia", erano già state fornite puntuali ed ulteriori informazioni
in merito.
Nella relazione la commissione ha inoltre dettagliatamente
descritto la situazione del fascicolo "Nikema S.a.s.", formulando
rilievi amministrativi sull'assenza di atti di incarico della
Giunta regionale a supporto delle fatture liquidate per attività di
consulenza, svolte in relazione a manifestazioni ed eventi a cui la
Regione ha partecipato.
Con riferimento al fascicolo "Parma calcio S.p.A.", la
Commissione di indagine ha espresso rilievi amministrativi che
riguardano: la presenza di atti approvati in sanatoria con
motivazione carente o assente; la mancata quantificazione delle
spese complessivamente derivanti dalle convenzioni;
l'individuazione degli alberghi in cui ospitare le squadre della
società e l'acquisizione di beni e servizi senza procedure ad
evidenza pubblica; l'utilizzazione impropria di impegni di spesa,
deliberati dalla Giunta, per acquisto di beni e servizi per
conferenze stampa, manifestazioni e per ospitalità.
In merito alle sponsorizzazioni ricevute dalla Regione per
ritiri estivi in Valle d'Aosta di squadre di calcio, la commissione
ha rilevato non essere state ancora riscosse diverse somme, dovute
dagli enti locali valdostani e da sponsor privati.
Con riferimento ai Trofei "Valle D'Aosta" e "Monte Bianco" la
Commissione di indagine ha espresso alcuni rilievi amministrativi e
segnatamente: si è riscontrata l'assenza di un titolare
dell'organizzazione dei trofei, nonché la mancanza di una
regolamentazione dei rapporti con tutti i soggetti coinvolti;
l'Amministrazione è intervenuta con pagamento di alcune fatture a
posteriori; non vi sono atti relativi agli introiti delle partite e
dei soggetti beneficiari; mancanza di chiarezza sulle modalità e
sui criteri in merito ai compensi da corrispondere alle singole
squadre partecipanti.
Il lavoro della commissione, come ho detto in apertura del mio
intervento, è stato un lavoro più analitico che sintetico, mirato
essenzialmente all'esame dell'attività e del funzionamento - o del
mal funzionamento - dell'ufficio oggetto di inchiesta.
Quelle che ho appena enunciato sono, dunque, in sintesi, le
conclusioni della Commissione di indagine amministrativa, che tutti
abbiamo potuto valutare nel dettaglio dalla lettura della relazione
nel suo complesso. Queste conclusioni hanno visto la Giunta e le
strutture dirigenziali - alle quali esse sono state trasmesse per
essere esaminate - impegnate in un'attenta lettura delle
disfunzioni evidenziate alla luce delle regole di funzionamento
generale dell'Amministrazione regionale, anche per adottare alcuni
correttivi immediati che assicurino la completa trasparenza e la
piena legittimità dell'azione amministrativa.
Disfunzioni e squilibri che possono, anzi debbono, anche
costituire l'occasione per un esame ragionato del sistema fondato
sulla legge regionale n. 45 del 1995 e sull'applicazione che alla
stessa è stata data e che debbono costituire un impulso - al di là
dell'individuazione di eventuali responsabilità, che non competeva
alla commissione né compete a questo Consiglio determinare - per la
rivisitazione complessiva dell'impianto amministrativo regionale e
dei meccanismi amministrativi che essa osserva. Le vicende di cui
stiamo trattando devono però essere lette alla luce dell'intenso
sforzo promosso dalla Regione, a partire dalla precedente
legislatura, per una riforma radicale della propria organizzazione
e dei propri principi di funzionamento.
Con la legge regionale n. 45/95 si era voluto dichiaratamente
spostare il baricentro del modello amministrativo dagli atti
formali ai risultati sostanziali, e ciò in sintonia con le esigenze
di efficacia, efficienza, unitarietà dell'azione, innovazione e
competitività del sistema, competenza, professionalità e
flessibilità organizzativa. Tali erano, lo ricordo, e tali sono
iscritti nel testo della legge n. 45, i principi ispiratori della
riforma. A questo, credo, mirasse ed ancora mira, questa Regione.
Ciò facendo, la Regione ha stabilito il principio cardine della
separazione tra le funzioni di direzione politica e quelle di
direzione amministrativa, comprendendo in queste ultime - cito - la
"gestione delle attività per la realizzazione degli obiettivi e
dei programmi definiti dai competenti organi della Regione"
. È
dunque stata affidata ai dirigenti, sotto ogni profilo, la
"gestione delle risorse finanziarie, umane e strumentali" oltre al
"relativo esercizio dei poteri di direzione, vigilanza e
controllo". Si è trattato di un passaggio epocale che doveva essere
accompagnato da un cambio di mentalità, dall'innalzamento della
professionalità e da un elevato grado di responsabilità, componenti
tutte necessarie di un processo graduale e non ancora totalmente
completato.
Emergono, a questo proposito, dalla relazione della Commissione
di inchiesta, delle criticità evidenti tanto tra gli strumenti
attuativi della volontà politica, e segnatamente fra il bilancio
generale della Regione e il bilancio di gestione, quanto nel
sistema relazionale tra i dirigenti, in particolare tra i
coordinatori e i dirigenti di II° e III° livello, quanto ancora nel
sistema dei controlli interni.
Poiché l'argomento ha fatto oggetto di approfondimento da parte
della commissione consiliare, vorrei astenermi al momento dal
formulare ulteriori osservazioni a questo proposito. Ritengo però
necessario segnalare come in più punti della relazione della Giunta
regionale potrebbe apparire sostanzialmente da parte della stessa
una condivisione per interpretazioni estensive o addirittura
deformanti delle competenze attribuite alla Direzione dell'Ufficio
Stampa. Tale interpretazione non è condivisibile. Non è dato
rinvenire, dall'intera relazione dell'organo straordinario
incaricato dell'indagine, elementi che possano accreditare la tesi
di un assenso anche solo implicito a pratiche illegittime o a
comportamenti non rispondenti ai canoni di buona amministrazione.
Si è anzi potuto constatare che, proprio per effetto di una lacuna
legislativa, gli stessi rilievi formulati in talune circostanze
dalla Segreteria di Giunta alla Direzione non erano portati a
conoscenza dell'Esecutivo regionale, che non poteva pertanto trarre
le opportune conseguenze dalle lamentate irregolarità. A questo
proposito si è perciò ritenuto doveroso disporre che, per il
futuro, venga data regolarmente notizia agli amministratori di
riferimento, per loro conoscenza, dei rilievi e delle osservazioni
eventualmente formulati dalle strutture sui provvedimenti
predisposti dai dirigenti nominati della Giunta regionale.
Non si ritiene, d'altra parte, neppure corretto trarre azzardate
conclusioni dal carattere fiduciario dell'incarico affidato al
direttore della struttura; tale fiduciarietà deve ritenersi
unicamente rilevante per quanto attiene al momento
dell'individuazione del dirigente e della costituzione del rapporto
di impiego, ma non gli attribuisce né uno "status" né delle
funzioni sostanzialmente diverse da quelle che fanno capo ai suoi
omologhi. Con riferimento ai risultati puntuali dell'analisi, sono
già state adottate alcune misure e disposte ulteriori verifiche,
per quanto concerne strutture e procedimenti in essere: li ricordo
rapidamente.
La competenza in materia di ritiri delle squadre di calcio è
stata trasferita all'Assessorato del turismo, sport, commercio e
trasporti - attraverso la riallocazione dei pertinenti capitoli di
spesa - così come quelle in materia di eventi espositivi già lo
erano state, dal 2001, all'Assessorato dell'istruzione e cultura.
L'Ufficio Stampa è stato inserito nell'ambito di una più vasta
Direzione della comunicazione e delle relazioni esterne, nel quadro
del Dipartimento di Gabinetto. Il nuovo Direttore ha già provveduto
a regolarizzare le procedure per la protocollazione e
l'archiviazione della corrispondenza, a censire ed analizzare le
situazioni pendenti, a predisporre gli interventi necessari per la
piena applicazione della legge regionale in materia di informazione
locale.
Rispetto a quest'ultimo punto, la Giunta ha adottato, in data 10
marzo 2003, la deliberazione di costituzione della Commissione
tecnica per l'informazione, mentre la direzione ha già predisposto
il progetto di programma degli interventi a favore
dell'informazione locale per l'anno 2003, completato della
modulistica per l'accesso ai contributi. Sono questi i primi
interventi di risistemazione, che permettono di procedere
correttamente all'applicazione della normativa per l'anno in corso,
anche se si ritiene che la legge regionale n. 41/98 e il relativo
regolamento n. 5/99 debbano fare oggetto di una rivisitazione
complessiva. Le strutture - ed in particolare quelle della
Segreteria della Giunta regionale, dell'Assessorato del bilancio,
finanze e programmazione, dell'Assessorato del turismo, sport,
commercio e trasporti e dell'Assessorato dell'istruzione e cultura
- sono state opportunamente sensibilizzate all'assunzione di misure
prudenziali e di attenzione, per quanto concerne la gestione delle
rispettive competenze e le verifiche che loro competono alla luce
delle conclusioni della Commissione di indagine.
In modo particolare, il Coordinatore ed il neo-Direttore della
Direzione promozione e sviluppo attività turistiche e sportive
dell'Assessorato del turismo, sport, commercio e trasporti hanno
avviato una sistematica verifica delle modalità di gestione della
spesa, nonché una completa ricognizione, presso sponsor ed enti
locali, per quanto concerne i crediti eventualmente ancora da
riscuotere per sponsorizzazioni all'occasione dei ritiri delle
squadre di calcio degli anni scorsi.
Sono inoltre state attivate le procedure per il recupero delle
somme dovute, tanto da pubbliche amministrazioni quanto da soggetti
privati. Il personale dell'Assessorato è anche stato richiamato ad
una puntuale applicazione di tutte le disposizioni in materia di
liquidazione delle spese. Per parte loro, le strutture
dell'Assessorato dell'istruzione e cultura stanno procedendo alle
necessarie verifiche inerenti alle opere d'arte donate dagli
artisti nell'ambito di eventi espositivi organizzati dalla Regione,
nonché agli approfondimenti in merito alle risultanze dei lavori
della Commissione d'indagine, per quanto concerne situazioni che
dalla stessa non parrebbero ancora definitivamente concluse (mi
riferisco in particolare alla mostra "Les indiens des grandes
plaines et du sud-ouest américain" e alla mostra "Stephen
Cox").
Si sta altresì procedendo ad accertamenti in ordine a possibili
distrazioni di beni artistici che, stando ad alcune - peraltro
generiche - segnalazioni, avrebbero dovuto pervenire
all'Amministrazione. La Giunta regionale valuterà comunque, alla
luce dei rilievi formali circa la competenza del Consiglio
regionale ad accettare donazioni - e questo in riferimento alla
legge regionale n. 66/77 -, l'opportunità di promuovere un atto
ricognitivo generale dell'incremento patrimoniale conseguito dalla
Regione Valle d'Aosta nell'arco degli ultimi anni per effetto di
donazioni d'arte.
La relazione della Commissione di inchiesta è stata naturalmente
trasmessa anche al Dipartimento legislativo e legale, alla
Direzione amministrativa del personale della Giunta, alla Direzione
affari generali del Consiglio regionale, per gli adempimenti di
rispettiva competenza sul piano dell'accertamento di responsabilità
e dell'eventuale promozione di un'azione disciplinare.
Rimane naturalmente da chiedersi, a fronte del quadro che ci
viene rappresentato, che cosa non abbia funzionato nell'apparato,
se effettivamente qualcosa non ha funzionato e, in particolare, se
la legge regionale n. 45 e l'organizzazione che dalla stessa deriva
rimangano strumenti validi per l'amministrazione della cosa
pubblica.
Mi siano consentite alcune considerazioni di ordine generale
sulle conclusioni della Commissione di indagine, dalla quale si
potrebbe immaginare - ritengo erroneamente - un'Amministrazione
regionale diffusamente poco responsabile e poco rispettosa delle
regole interne di funzionamento. Il risultato dell'operato della
commissione non raffigura - né potrebbe farlo - fedelmente l'intera
Regione, ma è piuttosto l'esame di alcune tessere di un mosaico
che, se prese singolarmente stonano, ma non compromettono
significativamente la funzionalità e l'armonia dell'insieme. La
nostra Amministrazione non è priva di regole e non è vittima di
un'anarchia dirigenziale e organizzativa. Non pare nemmeno a
giudizio della Giunta doversi desumere una generalizzata
incompetenza delle strutture burocratiche regionali. Se è vero che
la riforma va accompagnata da puntuali interventi di formazione e
riqualificazione del personale, è altrettanto vero che vi sono
competenze ed esperienze in seno all'Amministrazione, che si
rivelano ogni giorno preziose, anche per supplire a carenze di
organici che in alcuni settori sono di assoluta evidenza rispetto
agli accresciuti e sempre più complessi compiti ad essa
affidati.
Colleghi consiglieri, vorrei, a questo punto, procedere ad
alcuni approfondimenti, che non hanno carattere sistematico, ma che
toccano specifici rilievi della commissione, per esprimere a questo
proposito la valutazione propria all'organo di governo. Le
disposizioni oggi vigenti in materia di gestione ed utilizzo del
bilancio appaiono chiare e complete. Per quanto attiene al potere
di spesa, ricordo che, nelle sue componenti di impegno e di
liquidazione delle somme, è assegnato ai dirigenti (articolo 13,
comma 1, lettera b) punto 1 e articolo 23 della legge regionale n.
45/1995). In particolare, l'articolo 13 dispone che:
"i
dirigenti, nell'esercizio dei poteri e delle attribuzioni di cui
all'articolo 5…"
- cioè alla loro
funzione di direzione amministrativa -
"… gestiscono le risorse finanziarie
e strumentali ed in particolare esercitano i poteri di spesa nei
limiti degli stanziamenti di bilancio riferiti ai programmi
attribuiti alla loro competenza"
. L'articolo 23 dispone che:
"… la Giunta regionale
procede all'assegnazione a ciascuna struttura dirigenziale di
specifiche quote di bilancio individuando i corrispettivi
capitoli".
Ancora il comma 5 di questo stesso articolo specifica ancora
che:
"
compete ai dirigenti il potere di spesa sulle quote
di bilancio assegnate dalla Giunta regionale a ciascuna struttura
dirigenziale".
È dunque lo stesso dirigente che con il proprio
provvedimento riscontra la regolarità della documentazione in
riferimento alle relative autorizzazioni di spesa - l'impegno
assunto - ed alle vigenti norme di legge e dichiara, altresì, la
regolarità delle forniture e delle prestazioni, chiedendone la
registrazione. Se l'impegno e la liquidazione rappresentano gli
atti di gestione per eccellenza, l'assunzione del potere di spesa
da parte di una struttura dirigenziale diversa da quella a cui il
bilancio di gestione ha assegnato la risorsa, può avvenire - vorrei
sottolinearlo - anche con la sola firma che autorizza
"l'utilizzo di una quota di bilancio",
procedura questa
indicata con nota dell'Assessore al bilancio e finanze del 2
febbraio 1996 e ormai legittimamente prassi di questa
Amministrazione
.
Con tale procedura, il dirigente, di fatto,
trasferisce ad altro dirigente nell'ambito dello stesso obiettivo
gestionale, il proprio potere di spesa, su detta quota di bilancio.
E se il potere di spesa è "esercitato" con deliberazione della
Giunta regionale, l'atto naturalmente rappresenta di fatto una
variazione al bilancio di gestione. Alla stregua di tali norme, le
verifiche di regolarità contabile effettuate dalle strutture
dell'Assessorato del bilancio - in fase di impegno, la conformità
della spesa al capitolo del bilancio al quale viene riferita e la
disponibilità del relativo stanziamento; in fase di liquidazione,
l'esattezza delle somme liquidate, la rispondenza all'impegno
assunto ed il riferimento al capitolo di bilancio o del conto dei
residui - non hanno rilevato particolari anomalie. Si prenda, ad
esempio, il caso dell'acquisto delle due sculture da parte della
Giunta regionale - "I Fisarmonicisti" e "Amour pour les
montagnes".
La commissione rileva che l'iniziativa esulerebbe dalle
competenze attribuite all'Ufficio Stampa e l'imputazione della
spesa non sarebbe avvenuta sul pertinente capitolo di bilancio.
Ora, se è vero che la Direzione beni architettonici e
storico-artistici è deputata all'acquisto di beni per l'incremento
del patrimonio artistico e storico, in virtù dell'apposito capitolo
n. 66020, non si condivide l'esclusione assoluta che altre
strutture possano promuovere un atto di acquisto di un bene
artistico. Ora, "I Fisarmonicisti" è stata acquistata "nell'ambito
del programma "Vallée d'Aoste 2002", impegnando la spesa sul
capitolo che finanzia l'intero programma, mentre "Amour pour les
montagnes" è stata acquistata "nell'ambito delle iniziative legate
al programma dell'Anno internazionale della montagna", impegnando
la spesa sul capitolo 21610 che finanzia l'intero programma.
Riteniamo dunque - diversamente dai commissari - regolare aver
considerato tali acquisizioni come "parte" dell'onere complessivo
sostenuto dalla Regione per l'attuazione dei due programmi citati,
anche al fine di riscontrarlo in un unico centro di spesa. D'altra
parte, tali spese non avrebbero potuto, a rigore, pertinentemente
far carico al capitolo 66020, il cui oggetto di spesa è:
"Acquisizioni relative al patrimonio artistico regionale", in
quanto le opere acquistate appartengono all'artigianato tipico,
anche se di alto valore. Si tratta, lo sottolineo, di una questione
eminentemente formale.
Analoghe considerazioni valgano, per quanto prima detto, in
merito a spese effettuate dall'Ufficio Stampa attraverso l'utilizzo
di dettagli di bilancio attribuiti ad altri dirigenti, previa
sempre espressa autorizzazione di questi, ad esempio in materia di
acquisto di inserzioni pubblicitarie, come riportato nella
relazione. Dall'esame della relazione sono comunque emerse
irregolarità, non rilevate al momento della registrazione degli
impegni, mi riferisco in particolare alla mostra di Cox. Il fatto
di non averle rilevate è certamente imputabile all'errore umano, in
conseguenza anche - dobbiamo riconoscerlo - dell'enorme mole di
lavoro svolto dagli uffici preposti.
In altri casi, come quello dell'improprio utilizzo di impegni di
spesa evidenziato dalla commissione, le anomalie non erano
rilevabili in quella sede, in quanto le liquidazioni erano disposte
dal dirigente a seguito di impegni "presunti", sui quali il
perfezionamento dell'obbligazione sta esclusivamente negli atti di
liquidazione. L'atto che dispone la liquidazione, occorre
sottolinearlo, è un atto amministrativo sempre di competenza del
dirigente, che appartiene al potere di spesa assegnato allo stesso;
è il dirigente che "riscontra la regolarità della documentazione
alle relative autorizzazioni di spesa ed alle vigenti norme di
legge". L'Ufficio gestione spese è chiamato solo a verificarne la
"regolarità", cioè l'esattezza delle somme liquidate, la
rispondenza dell'impegno assunto, il riferimento al capitolo di
bilancio o del conto dei residui.
Una breve riflessione generale meritano ora le osservazioni
della commissione in relazione alle procedure seguite per
l'acquisto di libri, in quanto la stessa evidenzia come si sia
sempre fatto ricorso all'offerta degli stessi fornitori, procedura
non prevista dalla normativa e quindi apparentemente fonte di vizio
degli atti di approvazione dell'acquisto. A questo riguardo, non si
condivide il giudizio che tutti gli atti per l'acquisto di libri
siano viziati per violazione di legge, ma si ritiene piuttosto che
si tratti di una trattativa privata non esplicitata.
La questione aveva già fatto oggetto di attenzione e
approfondimento da parte della Segreteria della Giunta e del
Dipartimento legislativo e legale nell'estate del 2000. Allora era
stato chiarito che la questione - cioè l'offerta da parte del
fornitore o la richiesta dell'offerta effettuata dalla Regione -
aveva essenzialmente carattere nominalistico. A nulla rileva,
dunque, che l'iniziativa sia assunta formalmente
dall'Amministrazione o dal terzo, se non per il fatto che nel primo
caso la conformità dell'acquisizione agli scopi dell'ente deve
essere stata previamente valutata, mentre nel secondo caso la
valutazione non può che intervenire a seguito dell'iniziativa
dell'offerente.
L'acquisto di un determinato libro presso il suo editore, poi,
rappresenta una fornitura che per sua natura ben può essere
sottratta ad una procedura ad evidenza pubblica, sia perché è
l'editore che, nell'ambito di una procedura contrattata, può per
ovvie ragioni offrire le condizioni più favorevoli di acquisto, sia
perché sovente è l'editore, comunque, l'unico soggetto in grado di
fornire tempestivamente il volume nel numero di copie
necessarie.
Quanto ai vizi formali e alla sanatoria degli atti, i rilievi
formulati in ordine a numerosi degli atti esaminati dalla
commissione sono fondati e puntuali. Va ricordato però a questo
proposito che, proprio in concomitanza con l'entrata in vigore
della legge n. 45/95, la Giunta regionale aveva approvato una serie
di importanti atti di indirizzo per favorire e stimolare il
graduale adeguamento dell'Amministrazione al nuovo quadro
normativo.
Con la deliberazione n. 9682 del 29 novembre 1995, essa aveva
definito le modalità e le procedure relative ad alcuni aspetti
della legge di immediata applicazione, proprio in ordine alla
separazione tra direzione politica e direzione amministrativa, alle
relazioni sindacali e al rapporto di lavoro, nel cui ambito un
accento particolare era stato posto proprio sulla responsabilità
dei dirigenti e del personale. Nel dicembre 1995, l'Esecutivo aveva
anche fornito indicazioni di ordine procedurale per l'emanazione
dei provvedimenti da parte dei dirigenti regionali, tenendo conto
dei controlli interni previsti dagli articoli 59 e 60.
I dirigenti regionali, nel 1996, erano poi stati espressamente
richiamati alle loro precise competenze e responsabilità,
nell'istruttoria degli atti portati all'approvazione della Giunta
in ordine a fatti, condizioni, situazioni e accertamenti propri
della funzione della direzione amministrativa. L'Esecutivo ritenne
indispensabile, allora, richiamare puntualmente tutti i dirigenti
alla scrupolosa osservanza dei canoni di buona amministrazione e
ciò anche in riferimento alla motivazione degli atti.
L'omessa precisazione e documentazione della natura e del
momento degli "accordi intercorsi", come segnalato dalla
commissione, rappresenta certamente un fatto sintomatico di
superficialità, ma non tale da configurare automaticamente un
erroneo presupposto. Il giusto richiamo della commissione ai
principi che reggono il procedimento amministrativo ci trova quindi
concordi nel ritenere indispensabile il mantenimento di un alto
livello di trasparenza delle deliberazioni - e credo in proposito
che il tenore delle deliberazioni assunte settimanalmente dalla
Giunta ne faccia ampiamente fede - e dei provvedimenti adottati
anche a tutela degli interessi dei cittadini. In relazione, poi, al
frequente ricorso alla sanatoria, senza specifica motivazione,
vorremmo osservare che il fenomeno riguarda quasi esclusivamente
l'aspetto "temporale", in quanto gli atti risultano adottati per lo
più dall'organo competente, seppure in ritardo.
L'eccessivo ricorso a questa modalità è sicuramente emblematico
di disordine gestionale, ma assume rilievo solo in ordine
all'approvazione dell'attività, cioè al presupposto della spesa e
non già in merito all'impegno della spesa stessa. Pur senza
giungere alla drastica conclusione di Talleyrand, secondo cui
"Quand il est urgent, il est déjà trop tard", riteniamo corretto e
doveroso il richiamo a criteri di programmazione delle attività e
di preordinazione degli atti, affinché il ricorso a procedure
d'urgenza e, in casi estremi, di sanatoria temporale rivesta sempre
e comunque un carattere di eccezionalità.
Un netto dissenso dobbiamo esprimere, invece, in ordine ai
rilievi riguardanti la scelta delle strutture alberghiere per i
ritiri delle squadre di calcio. Pur comprendendo, in astratto, lo
spirito con cui dalla commissione è stata formulata l'obiezione,
consideriamo oggettivamente improponibile il ricorso a procedure
negoziali di evidenza pubblica quando il servizio richiesto rivesta
- come in questo caso - un così marcato carattere di gradimento
personale da parte del destinatario ultimo.
Nel complesso negoziato inteso a promuovere l'arrivo in Valle
d'Aosta di compagini sportive di alto livello, non sembra
concretamente percorribile la via di una procedura che non tenga
conto delle complesse, mutevoli e talvolta imprevedibili richieste
delle squadre. Forse sarebbe stato più opportuno rimettere "sic et
simpliciter" alla controparte l'individuazione della struttura
alberghiera; tale "escamotage" non avrebbe però nella sostanza
alterato la natura discrezionale della scelta operata, avrebbe
solo, al limite, avuto il pregio di non esporre direttamente a
possibili contestazioni l'operato personale della direzione. Su
taluni residui aspetti, infine, dell'articolata relazione, e in
particolare per quanto attiene i rapporti con la società "Nikema",
l'Esecutivo regionale non ritiene di poter al momento esprimere
fondate valutazioni, essendo la materia attualmente al vaglio della
Magistratura penale.
Colleghi consiglieri, queste breve osservazioni, voglio
ribadirlo, non intendono alterare né porre in dubbio nel loro
complesso i rilievi formulati dalla commissione, ma esclusivamente
contribuire alla vostra riflessione, a cui certamente tutte le
componenti di questo Consiglio forniranno oggi il loro apporto. La
giornata di oggi è destinata all'analisi ed al chiarimento:
dobbiamo però ricordarci tutti che il fine ultimo non deve essere
soltanto quello di avere un'amministrazione corretta e operante
secondo criteri della legalità, ma anche quello di consentirle di
operare nella fiducia reciproca con gli amministratori, in uno
spirito di solidarietà e collaborazione fra i servizi, consapevole
di rappresentare un organismo unitario, in cui non basta
trincerarsi dietro il mero rispetto della norma, ma occorre operare
generosamente per il bene comune.
Ogni amministrazione vive delle donne e degli uomini che la
compongono e la animano, delle loro intelligenze e volontà, con i
limiti che ciascuno porta con sé. Rimane in noi forte la
preoccupazione che vicende come quella di cui dibattiamo oggi
possano pregiudicare il clima di reciproca disponibilità e di leale
cooperazione, che deve animare tutti quanti servono il bene della
nostra Regione e della nostra gente. Nessuna amministrazione,
riteniamo, è esente da errori, è immune da colpe, né questa ha la
presunzione di esserlo. Credo peraltro che la forza di
un'organizzazione stia nella capacità di comprendere le ragioni dei
propri errori e di trarre da esse insegnamenti per operare il
proprio operato.
Président
La parole au Président de la Commission
d'enquête du Conseil, pour son rapport, le Président Fiou.
Fiou (GV-DS-PSE)
Chiedo scusa per la mia voce cavernosa,
ma la gola non mi permette di meglio.
La relazione prevista dal provvedimento consiliare istitutivo
della Commissione di inchiesta e che sto per presentarvi, è stata
approvata all'unanimità dai componenti della commissione stessa.
Ritengo questo un risultato significativo, perché evidenzia come il
lavoro svolto, pur nel rispetto delle differenti opinioni su molti
temi, sia stato improntato all'analisi possibilmente oggettiva dei
fatti e alla ricerca di soluzioni utili a rendere più trasparente
ed efficace l'attività dell'Amministrazione, mettendo perciò da
parte il facile gioco delle parti, a cui la materia si poteva
prestare. Questo ha permesso di consegnare al Consiglio una prima
riflessione unitaria, consolidata; premessa che ritengo importante
per proseguire oggi un confronto utile a quello che dovrebbe essere
lo scopo costruttivo di tutta la nostra riflessione. Per questo
voglio in premessa a pubblicamente ringraziare i commissari per il
loro apporto, ripeto, responsabile e costruttivo a questo lavoro.
Voglio ancora ringraziare coloro che ci hanno seguiti durante
questi tre mesi, supportando l'attività della commissione con un
prezioso, indispensabile lavoro tecnico organizzativo, e mi
riferisco al Dott. Fabrizio Gentile, direttore dell'Ufficio affari
legislativi del Consiglio, a Silvana Cerise, Caposervizio delle
commissioni consiliari, al Funzionario Pollano sempre del Servizio
commissioni consiliari.
La loro professionalità, disponibilità e puntualità ha
evidenziato come vi siano anche servizi che funzionano in modo
ineccepibile dell'Amministrazione, risollevandoci un po' dalle
delusioni che abbiamo provato, quando abbiamo indagato i fatti in
discussione. La mia scelta di non commentare i contenuti della
relazione, ma di riproporvela così come è stata formulata in
commissione, è motivata dal rispetto che voglio avere della volontà
costruttiva espressa nello sforzo unitario che la caratterizza. Se
il dibattito stimolerà mie precisazioni personali, lo farò come
tutti nel corso della discussione.
La Commissione di inchiesta è stata istituita, ai sensi
dell'articolo 21 del Regolamento interno del Consiglio regionale,
il 5 dicembre 2002 e si componeva, al momento dell'adozione della
deliberazione consiliare istitutiva, di sette consiglieri regionali
- in rappresentanza di tutti i gruppi politici presenti in
Consiglio regionale -, di cui due espressi dalla minoranza. Essa è
stata incaricata di approfondire le vicende emerse negli ultimi
mesi del 2002, le quali hanno portato al coinvolgimento di membri
della Giunta e dirigenti appartenenti a diversi settori
dell'Amministrazione regionale in indagini della Magistratura. La
Commissione di inchiesta è stata preceduta nell'analisi dei fatti,
oltre che, come detto, dalla Magistratura, anche dalla Commissione
di indagine amministrativa istituita con delibera della Giunta
regionale n. 4249 del 18 novembre 2002. Per questa ragione il
compito della Commissione di inchiesta è stato individuato nella
consegna di - qui riprendo alla lettera la delibera -:
"...
un'approfondita relazione al Consiglio in cui saranno
evidenziati gli esiti dell'indagine con particolare riferimento a:
eventuali anomalie e criticità nelle procedure seguite dai servizi
amministrativi, con formulazione di proposte e richieste di
miglioramento della prassi amministrativa; indicazioni migliorative
della legislazione e della regolamentazione vigenti in materia di
programmazione, deliberazione, gestione e verifica e controllo
delle politiche e dei singoli atti negli ambiti delle attività
promozionali..."
.
Questa premessa evidenzia il contesto in cui la Commissione di
inchiesta ha lavorato, ma ne individua anche i limiti, perché le
risultanze alle quali è pervenuta poggiano non su un'analisi del
complessivo modo di operare nell'Amministrazione regionale, ma su
fatti circoscritti quali: la verifica degli atti amministrativi
riguardanti la Direzione dell'Ufficio stampa della Giunta regionale
e del Dipartimento del turismo, dello sport, del commercio e dei
trasporti - verifica attuata dalla Commissione di indagine
amministrativa -; le audizioni di funzionari direttamente o
indirettamente interessati a tali settori o a problematiche
organizzative generali.
Va rilevata, in proposito, la piena e qualificata collaborazione
dei componenti della Commissione di indagine, ai quali va tutto il
nostro ringraziamento. L'insieme delle audizioni poi si è svolto in
modo sostanzialmente collaborativo, in un clima sereno e di
proficuo approfondimento dei temi trattati.
La Commissione di inchiesta si è riunita 17 volte; ha audito tre
volte la Commissione d'indagine amministrativa, sette volte
dirigenti di diversi settori dell'Amministrazione regionale e
cinque volte interlocutori esterni. Il suo funzionamento è stato
regolato dai principi e dalle norme che valgono per le altre
commissioni consiliari permanenti. In assenza di normativa generale
e di dottrina che definisca i poteri e i limiti delle commissioni
di inchiesta regionali, è stata presa in considerazione, come in
precedenti commissioni di inchiesta regionali, la dottrina che
regola il funzionamento delle commissioni di inchiesta della Camera
dei deputati (escludendo, ovviamente, quelle norme che esulano
dalle materie di competenza regionale).
Due aspetti, in particolare, sono stati evidenziati ai
commissari per la rilevanza della responsabilità individuale in
proposito: il carattere riservato dei documenti e dei resoconti
della discussione; l'obbligo di comunicazione all'Autorità
giudiziaria di eventuali notizie di reato. In base a quest'obbligo,
sono stati inviati alla Procura della Repubblica due verbali
relativi alle audizioni inerenti l'applicazione della legge
regionale sull'editoria e alla gestione degli incassi dei Trofei
calcistici "Valle d'Aosta" e "Monte Bianco". La stessa
documentazione è stata inoltrata alla Commissione di indagine
amministrativa oltre all'invito ad approfondire altri casi, ai fini
della prosecuzione dei lavori di inchiesta, quali: l'organizzazione
della mostra "Les indiens des grandes plaines et du sud-ouest
américain", il ritiro della squadra "Parma calcio" nella nostra
Regione e le manifestazioni calcistiche denominate "Trofeo Valle
d'Aosta" e "Trofeo Monte Bianco".
È stata sollecitata la proroga temporale e settoriale della
Commissione di indagine amministrativa, accolta con deliberazione
della Giunta regionale n. 260 del 27 gennaio 2003; ciononostante,
non è stata attivata una verifica approfondita, sempre dalla
Commissione amministrativa stessa, degli atti amministrativi della
Direzione promozione e sviluppo attività turistiche e sportive.
L'attività della Commissione consiliare di inchiesta è stata
organizzata in tre tappe: approfondimento del corpus normativo che
regola l'organizzazione e l'attività dell'Amministrazione
regionale; indagine conoscitiva delle anomalie verificatesi sulla
base della normativa vigente; analisi critica della normativa
vigente alla luce delle criticità rilevate e individuazione di
correttivi. Per l'analisi critica della normativa vigente,
soprattutto in rapporto all'evoluzione della legislazione in
materia di amministrazione pubblica, la commissione ha deliberato a
maggioranza di avvalersi della collaborazione del Prof. Paolo
Carrozza, ordinario di diritto costituzionale nell'Università di
Pisa.
L'analisi delle informazioni fornite dalla Commissione
d'indagine amministrativa, dai dirigenti e dai soggetti esterni
auditi, riguardanti i servizi indagati - Direzione dell'Ufficio
stampa della Presidenza della Regione e Direzione promozione e
sviluppo attività turistiche e sportive dell'Assessorato del
turismo, sport, commercio e trasporti -, ha rivelato ai commissari
una realtà inquietante per i numerosi esempi di non rispetto delle
norme e delle procedure previste dalle leggi e dai regolamenti
vigenti ed ha evidenziato interpretazioni forzate delle stesse.
Tra le anomalie riscontrate si sottolineano le più
problematiche. Irregolare gestione della protocollazione degli atti
da parte del Direttore dell'Ufficio stampa, nel cui ufficio è stata
constatata l'esistenza di copiosa corrispondenza - fatture e altri
documenti in arrivo - con data risalente a molti mesi antecedenti,
senza il protocollo dell'ufficio, con palese violazione dei
principi di cui alla legge regionale n. 36/1976 (Ordinamento del
servizio di archivio, protocollo e spedizione) e al regolamento
regionale n. 3/1979 (Norme per il funzionamento dei servizi di
archivio e di protocollo dell'Amministrazione regionale).
L'inadeguata classificazione degli atti ha anche generato serie
difficoltà nella ricostruzione dell'iter delle pratiche.
Interpretazione estensiva, a volte opinabile, delle competenze
attribuite alla Direzione dell'Ufficio stampa (ad esempio: abuso di
competenza del dirigente nell'acquisto di inserzioni pubblicitarie
a sostegno di stagioni espositive, materia riservata alla Giunta,
ex articolo 13 della legge regionale n. 18/1998). Assunzione, da
parte del Direttore dell'Ufficio stampa, di competenze
amministrative, con poteri di spesa, di altre strutture
dirigenziali, in violazione degli articoli 5, 6 e 13 della legge
regionale n. 45/1995 e successive modificazioni ed integrazioni,
con conseguenti imputazioni di spesa su capitoli non
pertinenti.
Riscontro di un rilevante numero di casi di imputazioni di spesa
su capitoli o su impegni non pertinenti, in violazione delle norme
di contabilità pubblica, emerso anche durante il controllo degli
atti di competenza specifica dell'Ufficio stampa. Presenza, nei
provvedimenti adottati dalla Direzione dell'Ufficio stampa, della
locuzione "accordi intercorsi", senza che di tali accordi vi fosse
traccia nella documentazione agli atti dell'ufficio (un esempio in
tal senso emerge dai rapporti con il "Parma Calcio S.p.A.").
Approvazione di molti atti a sanatoria, senza che nelle premesse
degli atti stessi fosse specificata la motivazione della sanatoria.
In alcuni casi è stato accertato che la sanatoria era dovuta solo
al ritardo, ingiustificato, nel proporre o approvare l'atto.
Rinvenimento, dalla verifica degli atti sia dell'Ufficio stampa che
della Direzione promozione e sviluppo attività turistiche e
sportive, di fatture inevase o pagate per servizi vari senza la
relativa copertura di preventivi di spesa né di provvedimenti
amministrativi a supporto. Reiterati abusi nell'utilizzo dei fondi,
impegnati per spese esulanti dai fini per i quali sono stati
costituiti (esempio: utilizzo di impegni di spesa deliberati dalla
Giunta per acquisto di beni e servizi per conferenze stampa,
manifestazioni e per ospitalità per pagare invece consulenze per
l'organizzazione di mostre; per l'acquisto di oggetti di
antiquariato; per l'acquisto di biglietti di viaggio; per rimborso
di spese a società private…).
Reiterate erronee procedure nell'acquisto di beni e servizi, in
quanto carenti di qualsiasi procedura negoziata, di preventivi di
spesa con violazione delle disposizioni relative alla trasparenza
di un corretto procedimento amministrativo e alla veridicità degli
atti pubblici (violazioni del regolamento regionale n. 2/1994 per
l'esecuzione di lavori, per l'acquisto di provviste e servizi in
economia). Violazioni della legge regionale n. 41/1998 (Interventi
per la valorizzazione e lo sviluppo dell'informazione locale) e del
regolamento regionale n. 5/1999 (Criteri e modalità per la
concessione di contributi di cui agli articoli 2 e 6 della legge
regionale n. 41/1998): mancata proposta alla Giunta regionale, per
l'anno 2001, del programma annuale previsto dall'articolo 6, comma
2; mancata proposta alla Giunta regionale della costituzione della
Commissione tecnica di cui all'articolo 10 - tale commissione è
stata più volte riunita in assenza di qualsiasi atto costitutivo,
con conseguente invalidità delle sedute, e le verbalizzazioni delle
sedute stesse sono irregolari -; scarsa trasparenza degli atti
amministrativi adottati; errate imputazioni di spesa; mancati
controlli sulla corretta utilizzazione dei sostegni finanziari
regionali.
Anomalie relative ai ritiri estivi di società di calcio e allo
svolgimento dei Trofei "Monte Bianco" e "Valle d'Aosta": oltre alle
reiterate violazioni delle disposizioni relative alla trasparenza
di un corretto procedimento amministrativo - mancanza di preventivi
di spesa; pagamenti in sanatoria non motivata; eccetera -, si
riscontra l'assenza di un titolare dell'organizzazione dei trofei;
la mancanza di una regolamentazione dei rapporti con tutti i
soggetti coinvolti; l'assenza di atti relativi agli introiti delle
partite e dei soggetti beneficiari; la mancanza di chiarezza sulle
modalità e sui criteri in merito ai compensi da corrispondere alle
singole squadre partecipanti; la presenza della società "Nikema" in
iniziative varie senza che vi sia traccia di incarichi ufficiali
attribuiti a tale società. Rinvenimento di fatture di consulenza
della società "Nikema" per iniziative varie, pagate
dall'Assessorato del turismo, non supportate da atti di incarico ai
sensi della legge regionale n. 18/1998 (Norme per il conferimento
di incarichi a soggetti esterni all'Amministrazione regionale, per
la costituzione di organi collegiali non permanenti, per
l'organizzazione e la partecipazione a manifestazioni pubbliche e
per azioni promozionali e pubblicitarie). Anomalie relative
all'organizzazione di mostre: oltre alle reiterate violazioni delle
disposizioni relative ad un corretto procedimento amministrativo -
spese imputate a capitoli non pertinenti; violazione dell'annualità
di bilancio senza specificarne le ragioni; provvedimenti in
sanatoria non motivata… -, si
riscontrano interventi inusuali come: stipula di contratti di
assicurazione da parte del Direttore dell'Ufficio stampa anziché da
parte dell'ufficio competente in materia; spese destinate al
restauro di opere sostenute dall'Amministrazione regionale anziché
dalle società assicuratrici con cui il competente ufficio
dell'Assessorato del bilancio e finanze aveva stipulato contratto a
seguito di regolare gara; utilizzo di fondi impegnati per la
realizzazione di mostre non effettuate per forniture diverse, senza
l'assunzione di provvedimenti amministrativi che giustificassero
tale cambiamento.
Genericità delle motivazioni a sostegno delle spese di
ospitalità. Questa sintesi sommaria delle anomalie rilevate nella
fase di verifica dei settori indagati, utile ai fini che
interessano la Commissione d'inchiesta, è sicuramente parziale
rispetto agli atti della Commissione di indagine amministrativa ai
quali si rimanda per gli eventuali approfondimenti.
Dalle audizioni emergono anche alcune puntualizzazioni che
tentano di spiegare perché sono state possibili le anomalie
riscontrate. Superata la valutazione un po' liberatoria di chi dice
che
"...
contro l'infedeltà di impiegati di ogni ordine e
grado non c'è difesa
...
"
, emergono considerazioni che
individuano alcune criticità nella prassi del lavoro amministrativo
della Regione, criticità che elenco in questo modo: le competenze
attribuite alla Direzione dell'Ufficio stampa sono vaghe e
generiche e vanno ad interferire con le competenze di altri
settori; l'incarico di Direttore dell'Ufficio stampa della Giunta
regionale è di natura fiduciaria e non comporta quindi un dirigente
sovraordinato che svolga le funzioni di coordinamento; il sistema
di assegnazione degli obiettivi ai dirigenti ha fatto rilevare un
raggiungimento scontato dei risultati, causato il più delle volte
da assegnazione di obiettivi poco sfidanti; il controllo di
gestione, previsto dalla legge regionale n. 45/1995, che
consentirebbe un effettivo monitoraggio ed una valutazione dei
risultati, non è operante; l'assegnazione delle competenze alle
strutture dirigenziali è troppo generica; il rapporto fra i vari
livelli dirigenziali appartenenti allo stesso dipartimento non è
sufficientemente chiarito; gli unici controlli previsti sono
formali e non sostanziali. Il controllo svolto dalla Segreteria
della Giunta regionale sui provvedimenti dirigenziali, pur
individuando profili di illegittimità, non ha riflessi vincolanti
sull'adozione dell'atto; confusione di ruoli fra Giunta e dirigenti
in alcuni provvedimenti (atti di competenza dirigenziale assunti
dalla Giunta regionale e viceversa). La commissione ha tenuto conto
di questi tentativi parziali di individuare le debolezze della
prassi amministrativa regionale, al momento in cui ha sviluppato un
esame più approfondito delle criticità della normativa vigente.
Le anomalie riscontrate sono sicuramente rilevanti, ancorché
circoscritte, come già chiarito, all'ambito di indagine. Ciò che
però non può essere sottovalutato è il fatto che nessun meccanismo
di autotutela del sistema sia scattato nei tempi lunghi in cui esse
si sono verificate. Emerge la sensazione di una carenza di
controlli che fa ipotizzare anche una parziale inadeguatezza delle
norme in materia.
Il rischio però di mettere in discussione insieme
all'inadeguatezza degli strumenti di controllo anche l'impianto
innovativo della riforma, introdotta nella nostra realtà con la
legge regionale n. 45/1995 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), ci obbliga a distinguere due piani
di riflessione critica in proposito: quello dei principi generali
che l'hanno motivata e quello dei correttivi necessari per
superarne le criticità.
In tal senso, l'esame della legge regionale n. 45/1995 da parte
della commissione ha evidenziato, come è stato confermato dai
numerosi rilievi emersi dalle audizioni, che tale legge costituisce
un significativo passaggio per la modernizzazione
dell'amministrazione pubblica in Valle d'Aosta e che si tratta di
una legge moderna e fra le più compiute - quanto meno in ambito
regionale - che riforma i rapporti tra organi politici e organi
gestionali e che permette alla Regione di disegnare
un'amministrazione efficiente e in grado di soddisfare i bisogni
dei cittadini. Questo giudizio, che è confermato dal Prof. Carrozza
che ha seguito la commissione nel lavoro di raffronto fra la nostra
normativa e quella in vigore nelle altre regioni italiane e negli
enti locali, non è pienamente condiviso da alcuni commissari che
sollevano dubbi sull'efficacia di alcune scelte, a partire ad
esempio dalla valorizzazione del rapporto fiduciario.
Ora, prima di entrare nel merito dei rilievi formulati dai
commissari nei confronti della legge regionale n. 45/1995, occorre
compiere uno sforzo di contestualizzazione di tale legge
nell'ambito delle riforme amministrative degli anni '90. In tale
ottica è bene ricordare come all'inizio di quel decennio una
fervente attività legislativa avviava un processo di radicale
rinnovamento dell'organizzazione della pubblica amministrazione.
Questa, fino a quel momento strutturata in modo centralistico,
gerarchizzato e autoreferenziale, era ingessata nelle proprie
ritualità formali e poco attenta al rapporto con i cittadini.
Confuso era poi il rapporto fra organismi politici e macchina
burocratica con reciproche interferenze di ruolo e scarico di
responsabilità. Per superare questo stato di cose veniva avviata
una riforma basata su alcuni principi generali, potenzialmente
capaci di trasformare radicalmente l'organizzazione della pubblica
amministrazione nel nostro Paese:
- il decentramento amministrativo:
"
per rendere più
stretto il rapporto amministrazione pubblica e cittadino"
;
- la separazione dei ruoli politico e gestionale:
"
per
definire meglio competenze, funzioni e responsabilità dei diversi
organi"
;
- la responsabilizzazione dei singoli - dirigenti, funzionari e
loro sottoordinati - per quanto riguarda il loro apporto nei vari
procedimenti e questo
"
per realizzare un maggiore loro
coinvolgimento nell'attività amministrativa"
;
- la semplificazione delle procedure:
"per snellire
l'attività amministrativa"
;
- la misurazione dei risultati:
"per verificare l'efficacia e
l'efficienza dell'attività amministrativa"
.
Sebbene non manchino alcune voci critiche, questi principi sulla
riforma vengono in larga misura condivisi in ambito nazionale e, su
di essi, non sono stati sollevati dubbi neppure dai dirigenti
regionali auditi. Emerge piuttosto l'esigenza di una prima verifica
dei risultati sin qui ottenuti per tradurre in pratica la filosofia
da essi individuata. Ci sono problemi, ad esempio, che nascono da
un'interpretazione troppo radicale dell'autonomia dei vari
operatori - autonomia decisionale in base alle proprie competenze
conseguenti alla responsabilizzazione dei singoli - che non ha
permesso finora al nuovo sistema amministrativo di poggiare su una
sostanziale ed indispensabile integrazione dei diversi ruoli. Si
stanno complicando i rapporti fra i vari livelli dirigenziali,
tanto che si assiste al configurarsi di una crisi dei ruoli di
coordinatore così come di city-manager.
Anche sul versante della separazione dei ruoli, politico e
gestionale, si colgono ancora reciproche interferenze e resistenze
o, per lo meno, lentezze che si oppongono alla concretizzazione di
questo principio, aggravando il problema, già difficile, della
chiarezza di rapporti fra politici e dirigenti e del rispetto dei
reciproci ruoli e responsabilità.
Ancora una volta emerge l'esigenza di una verifica attenta di
quanto è stato attuato, di quanto c'è ancora da fare e di quanto è
bene ripensare della riforma alla luce di risultati concreti.
Era inevitabile che la commissione, nell'affrontare una verifica
critica del funzionamento della macchina amministrativa regionale,
si ponesse il problema dell'adeguatezza o meno della normativa
chiave in materia, cioè della legge regionale n. 45/1995 nel suo
testo vigente, più volte aggiornato. Con la legge regionale n.
45/1995 il legislatore regionale ha realizzato una sintesi organica
degli elementi di riforma introdotti dalla legislazione nazionale
negli anni '90, recependo l'insieme dei principi posti alla base
dell'innovazione dell'organizzazione della pubblica amministrazione
e assumendosi il compito, almeno teorico, di realizzare i seguenti
obiettivi principali:
- separazione di funzioni tra sfera politica e sfera
dell'amministrazione, con trasformazione dei rapporti tra classe
politica e dipendenti da tendenzialmente "gerarchici" a
tendenzialmente "fiduciari". Cambia conseguentemente la natura dei
controlli, con la parte politica che passa dalla verifica continua
della legittimità dell'azione amministrativa alla verifica delle
professionalità messe in campo dal personale per raggiungere
l'obiettivo richiesto. Questa scelta, tendenzialmente, sposta
l'assunzione della responsabilità circa la legittimità degli atti
amministrativi in capo al personale;
- trasformazione interna alla macchina amministrativa che
dovrebbe realizzare il passaggio da un'amministrazione fondata su
ruoli gerarchici, di tipo piramidale, ad un'amministrazione che,
all'interno degli apparati burocratici stessi, tende a riprodurre
un sistema orientato al risultato, fondato su rapporti di direzione
ed indirizzo piuttosto che di gerarchia;
- contrattualizzazione del rapporto di impiego pubblico
funzionale al nuovo ruolo del personale con, quindi, il superamento
dello statuto di funzione pubblica;
- centralità della trasparenza amministrativa; centralità del
risultato; semplificazione delle procedure: tutti obiettivi che
tendono a costruire risposte più tempestive, più mirate e più
controllabili alle domande dei cittadini.
La realizzazione concreta di questi obiettivi non è ancora
completata. Una serie di difficoltà e di ritardi frena ancora
l'adozione del nuovo modo di lavorare e questo non solo
nell'Amministrazione regionale: snodi critici si riscontrano in
generale in tutta l'amministrazione pubblica, come risulta da
alcune audizioni. Le riforme degli anni '90 hanno inciso
profondamente sugli assetti organizzativi tradizionali delle
amministrazioni pubbliche e, come tutte le riforme di struttura,
richiedevano e richiedono un certo rodaggio, una fase più o meno
lunga di acquisizione, di verifica, di assimilazione dei nuovi
strumenti organizzativi e gestionali, sia da parte della classe
politica sia da parte dei dipendenti. L'esigenza di accompagnare
con più attenzione l'applicazione della legge regionale n. 45/1995
è stata forse sottovalutata. Ad esempio, un maggiore investimento
in nuclei di professionalità con funzioni di sostegno capillare al
personale e di traino quotidiano per la promozione della riforma
avrebbe fatto avanzare meglio l'innovazione.
Invece, il passaggio dall'amministrazione fondata su ruoli
gerarchici ad un'amministrazione basata su un sistema orientato al
risultato non è ancora stato completato e al personale non risulta
ancora chiara la differenza fra rapporti di direzione e indirizzo e
rapporti gerarchici, lasciando aperta la strada, come già detto in
precedenza, ad una non ben motivata e definita autonomia della
funzione del singolo che pare più mortificare la necessaria
integrazione delle funzioni che non sollecitare l'assunzione di
responsabilità dei singoli.
Anche i nuovi strumenti contabili e gestionali, che hanno lo
scopo di rendere l'amministrazione flessibile, finalizzata e
organizzata in funzione degli obiettivi posti dalla Giunta,
costituiscono uno snodo critico, che richiede certamente
un'attuazione graduale, che consenta alla classe politica e agli
apparati burocratici di acquisire piena conoscenza e consapevolezza
dei nuovi strumenti di gestione (come il bilancio di gestione, i
controlli di gestione, la graduazione delle responsabilità
gestionali, la valutazione dei risultati). La non attuazione di
qualcuno di questi strumenti - come il controllo di gestione - non
giustifica però il ritardo nell'avvio di alcuni di questi o l'uso
non sufficientemente pregnante di altri.
A questi snodi critici va aggiunto quello già citato
dell'applicazione oscillante del principio della separazione tra
attività di indirizzo spettante agli organi politici e attività
gestionale riservata alla burocrazia. Anche in questo caso la Valle
d'Aosta non è la sola ad adottare soluzioni altalenanti in quanto
anche lo Stato, gli enti autonomi, le altre regioni, gli enti
locali le fanno buona compagnia. Ciò che però va sottolineato è
l'aspetto dei rischi che la commistione di ruoli apre, soprattutto
in merito alla responsabilità della legittimità degli atti.
Nel tentare di contestualizzare il percorso della riforma
dell'Amministrazione regionale in quello più generale
dell'amministrazione pubblica in campo nazionale, vale la pena di
richiamare ancora alcuni avvenimenti che ne hanno influenzato
significativamente l'evoluzione:
- l'introduzione di legislazioni elettorali di tipo
maggioritario che hanno accreditato la trasformazione della
democrazia da "garantista" a "maggioritaria o di risultato";
- la delegificazione dell'organizzazione amministrativa che
allontana progressivamente il Consiglio regionale dai problemi
gestionali - che dovrebbe essere accompagnata da adeguati strumenti
di crescita della capacità ispettiva e di controllo dei consiglieri
che consentirebbe al Consiglio di non perdere di vista l'evoluzione
dell'organizzazione amministrativa della Regione -;
- l'approvazione della legge costituzionale n. 1/1999 e della
riforma del titolo V della Costituzione - legge costituzionale n.
3/2001 - che hanno costituzionalizzato la riforma della pubblica
amministrazione;
- la legge costituzionale n. 3/2001 che, mediante la
modificazione dell'articolo 125 e l'abrogazione dell'articolo 130
della Costituzione, abolisce, con efficacia generale, il sistema
dei controlli esterni di legittimità, rispettivamente, sugli atti
degli enti locali e sugli atti degli enti locali e delle regioni.
Questo ha fatto diventare la legge regionale n. 45/1995
improvvisamente carente rispetto al profilo dei controlli.
Le anomalie verificatesi trovano in qualche modo riscontro nei
vari aspetti di criticità della riforma appena esaminati. In
particolare, lo sforzo della commissione è stato, coerentemente col
mandato assegnato, quello di cercare di leggere attentamente le
anomalie e le criticità riscontrate, cercando di tradurle in
proposte più o meno compiute, per renderle oggetto di adeguata
riflessione, di riforma e di adeguamento della legislazione
vigente. Pressoché unanimemente tutti i commissari hanno
evidenziato, sia pur esprimendo diverse sensibilità in ordine alle
relative modalità, l'opportunità di introdurre, nel testo della
legge regionale n. 45/1995, la previsione di adeguate forme di
controllo di legittimità degli atti amministrativi dei dirigenti,
ritenendo che, a seguito dell'abolizione dei controlli "esterni" ad
opera del soppresso organismo di controllo, si debba prevedere una
diretta responsabilizzazione degli stessi dirigenti in ordine alla
legittimità degli atti da essi emanati, ovvero emanati da dirigenti
o funzionari che fanno parte del servizio loro affidato o
coordinato.
La commissione, per la verità, ha prevalentemente condiviso la
tesi, emersa da varie audizioni, circa l'inopportunità di
restaurare forme di controllo preventivo "esterno", che, in
passato, hanno dato non eccellenti risultati in termini di
efficacia dei controlli stessi, e che, comunque, rischiano di
introdurre un rallentamento ed un ostacolo alla celere adozione dei
provvedimenti. È stato peraltro rilevato da molti commissari come
tale innovazione, diretta a sanare un'evidente lacuna che si è
prodotta nell'ordinamento a seguito dell'abrogazione dei controlli
"esterni" di legittimità, dovrebbe essere accompagnata da adeguate
azioni di formazione e di aggiornamento del personale, nonché da
altrettanto adeguate riforme dell'organizzazione volte a consentire
la costituzione di uffici di supporto a tale attività di verifica
interna di legittimità, dotati delle appropriate competenze
professionali.
Sempre nel quadro dell'esame della legge regionale n. 45/1995
sono emersi alcuni possibili profili di innovazione in riferimento
ad un altro snodo critico della riforma, cioè i rapporti tra
livelli dirigenziali e tra dirigenti e funzionari. La relativa
problematica è stata introdotta da alcuni rilievi critici in merito
al rapporto tra struttura organizzativa dell'Amministrazione
regionale, livelli delle funzioni dirigenziali e struttura e
responsabilità della dirigenza. Al riguardo sono emersi, nel corso
dei dibattiti in commissione e delle audizioni, due ordini di
rilievi.
In primo luogo, è stato osservato da alcuni commissari come lo
sforzo della legge regionale n. 45/1995 di tracciare le linee guida
di un'organizzazione prevalentemente rivolta a valorizzare le
risorse umane e professionali dei dipendenti, del tutto
coerentemente con l'intento di attuare una netta separazione tra
funzioni di indirizzo e funzioni gestionali, si sia tradotta -
almeno guardando a talune norme della legge regionale n. 45 - in un
allentamento dei rapporti "gerarchici" tra uffici, che pure
sembrano organizzati in livelli sovraordinati e secondo una logica
ancora relativamente "piramidale" e, quindi, gerarchica. Il rischio
che si corre è quello di produrre una sorta di
deresponsabilizzazione della dirigenza di primo livello, avente
funzioni prevalentemente di "coordinamento" orizzontale, rispetto
alle attività dei dirigenti di secondo e terzo livello e delle
strutture da essi dirette.
In secondo luogo, è stato osservato, specie nelle audizioni di
alcuni componenti del nucleo di valutazione della dirigenza e di
alcuni ex dirigenti di primo livello, che la nuova struttura della
dirigenza affida ai dirigenti di primo livello importanti funzioni
di coordinamento e di verifica dei risultati rispetto - anche - ai
dirigenti di secondo e terzo livello, ma non sembra corroborare
tale funzione con adeguati poteri di direzione e controllo in capo
ai dirigenti di primo livello. I poteri dei dirigenti di primo
livello, enunciati all'articolo 12 sembrano infatti insufficienti -
salvo il potere di avocazione di cui all'articolo 12, comma 4
lettera d) - a consentire un'effettiva "direzione" dell'azione dei
dirigenti e delle strutture di secondo e terzo livello coordinate
nella struttura di primo livello. Ciò comporta il rischio che
l'azione di coordinamento dei dirigenti di primo livello non
risulti adeguata ed efficace nei confronti del personale e delle
strutture dirette da altri dirigenti e nei confronti dei dirigenti
stessi.
Le due questioni sembrano strettamente connesse ed entrambe sono
riconducibili alle già rilevate difficoltà di armonizzare
un'adeguata valorizzazione delle professionalità dirigenziali con
le necessità di assicurare la direzione delle rispettive "aree" da
parte dei coordinatori o dirigenti di primo livello. Le funzioni di
questi ultimi sono dalla legge regionale n. 45/1995 valorizzate
soprattutto in riferimento alle esigenze di comunicazione e
collaborazione interna di tipo "orizzontale", tra servizi
appartenenti ad una stessa area, ma mal si conciliano con le
esigenze di direzione di ordine strettamente "verticale".
Al riguardo, in sede di audizioni, la commissione ha appreso che
simile tensione tra diverse e talora opposte esigenze si è
manifestata non solo in riferimento alla legge regionale n.
45/1995, bensì, anche in altre regioni ed enti autonomi, pressoché
per ogni legge regionale - e regolamento comunale - di riforma
dell'organizzazione amministrativa ispirata ai principi del decreto
legislativo n. 29/1993: tali riforme scontano la necessità di un
lungo periodo di rodaggio e di graduale acquisizione, da parte dei
loro principali attori - dirigenti e funzionari -, della cultura
manageriale necessaria per l'efficace funzionamento di
un'amministrazione orientata al risultato e agli obbiettivi
piuttosto che all'attuazione di una rigida organizzazione di tipo
gerarchico-piramidale, garantita dai controlli di legittimità
preventivi e successivi.
Anche con riferimento agli asseriti presunti limiti della legge
regionale n. 45 sotto il particolare profilo considerato, la
commissione auspica e raccomanda che eventuali interventi
riformatori, in riferimento alle carenze riscontrate, si
accompagnino ad uno sforzo in direzione della formazione
manageriale e gestionale dei dirigenti di tutti i livelli e del
potenziamento degli strumenti contrattuali, con riferimento a tutto
il personale dipendente, che valorizzino la cultura del risultato e
dell'obbiettivo, del lavoro collegiale e della collaborazione
verticale e orizzontale finalizzata al risultato. Gli strumenti
utili a garantire una più adeguata formazione di tutto il
personale, dirigenti in primo luogo, sono individuabili nel
rafforzamento del programma già in essere, oppure, in alternativa,
nell'organizzazione di un'attività di formazione permanente da
realizzare in orario di lavoro. È da prendere in considerazione,
parallelamente a queste iniziative, anche l'opportunità di
stipulare una convenzione con l'Università della Valle d'Aosta per
l'istituzione di un corso di alta specializzazione in
amministrazione pubblica per la formazione di dirigenti.
La maggiore diffusione della cultura manageriale della dirigenza
e dei funzionari, che la legge regionale n. 45 suppone già
acquisita ed invece non sembra ancora omogeneamente e
sufficientemente diffusa, non esclude, tuttavia, che si possano
introdurre, in sede di ammodernamento ed integrazione della legge
regionale n. 45, alcune modifiche rivolte a valorizzare
ulteriormente le funzioni "direzionali" affidate ai dirigenti,
specie di primo livello. In particolare, la commissione segnala
come sia stata rappresentata l'opportunità di rafforzare e
dettagliare, eventualmente mediante un apposito comma da inserire
nell'articolo 12, la definizione e la specificazione delle attività
di direzione dei dirigenti, specie dei dirigenti di primo livello
nei confronti - anche - dei dirigenti di secondo e di terzo
livello. Specificando eventualmente altresì, in sede di
integrazione dell'articolo 13, che le responsabilità organizzative
dei dirigenti di secondo e terzo livello - specie di quelle
individuate alle lettere "c", "d", "e" e "f" dell'articolo 13 comma
1 - devono essere armonizzate con i "poteri direzionali" dei
dirigenti coordinatori in ordine all'organizzazione della struttura
ed agli obbiettivi ad essa specificamente attribuiti.
Le questioni appena esaminate sono da porsi in stretta relazione
con un ulteriore profilo organizzativo, disciplinato dalla legge
regionale n. 45 e che, per taluni aspetti, ne costituisce il fulcro
di funzionamento, vale a dire il bilancio esecutivo gestionale.
Tale atto, ad imitazione di quanto previsto per gli enti locali -
oggi articolo 169 del TUEL di cui al decreto legislativo n.
267/2000 -, costituisce per la Regione il fondamentale snodo di
passaggio dalle previsioni di bilancio adottate con legge del
Consiglio agli obbiettivi gestionali assegnati annualmente alla
struttura insieme alle dotazioni di risorse umane, finanziarie e
materiali.
L'assegnazione degli obbiettivi ai dirigenti e alle strutture di
primo livello - e, almeno indirettamente, ai dirigenti delle
strutture di secondo e terzo livello -, la "flessibilizzazione"
della struttura organizzativa, in relazione agli obbiettivi stessi,
e la successiva organizzazione del personale e della struttura
costituiscono la principale innovazione rispetto alla tradizionale
tecnica gestionale per "ordini" conseguente alla struttura
gerarchico-piramidale, relativamente indifferente agli obbiettivi,
e dovrebbero caratterizzare in senso manageriale ed "aziendale"
l'organizzazione complessiva dell'Amministrazione regionale.
Secondo il modello organizzativo e gestionale accolto anche nella
legge regionale n. 45/1995, dovrebbe essere proprio il bilancio di
gestione lo strumento attraverso cui, dapprima in sede di
concertazione e contrattazione tra la Giunta ed i dirigenti d'area
o "coordinatori" e, poi, tra questi e gli altri dirigenti, si
dovrebbe delineare la struttura del bilancio preventivo in itinere.
A seguito dell'approvazione della legge annuale di bilancio da
parte del Consiglio, si dovrebbe poi manifestare nel bilancio di
gestione l'individuazione degli obbiettivi gestionali in relazione
agli obbiettivi politici, e la conseguente struttura organizzativa
complessiva, quanto meno in termini di distribuzione di risorse
umane, finanziarie e materiali.
Anche in questo caso, per la verità, non è la previsione
normativa della legge regionale n. 45/1995 a far sollevare dubbi di
efficacia, quanto i primi esempi di attuazione pratica. Infatti, il
contenuto delle deliberazioni recanti i bilanci di gestione,
approvati anno dopo anno dalla Giunta sulla base del disposto
dell'articolo 23, fanno sorgere perplessità in ordine al grado e
alle capacità di effettiva attuazione del nuovo modello
organizzativo. I bilanci di gestione esaminati dalla commissione
risultano ancora relativamente poveri di contenuto "di risultato" e
organizzativo rispetto ai fini teorici, ed, anzi, prevalentemente
orientati a precisare i "confini" tra attività di attuazione del
programma di governo realizzata direttamente dai dirigenti e
attività amministrativa di spesa che la Giunta tende a
riservarsi.
Tale contenuto tutt'altro che secondario evidenzia come, anche
sotto questo profilo, il modello organizzativo della legge
regionale n. 45/1995 implichi una graduale e progressiva
attuazione, che raggiungerà pienamente lo scopo prefisso dalla
riforma solo dopo che tutte le sue implicazioni organizzative e i
nuovi strumenti gestionali saranno pienamente acquisiti sia dagli
organi politici, sia dai responsabili della gestione. In questo
senso, accogliendo alcune osservazioni emerse nel corso delle
audizioni, la commissione rileva come, all'atto pratico, risulti
ancora eccessivo il peso dell'attività amministrativa direttamente
ricadente sull'attività della Giunta e dei singoli assessori.
Risulta senz'altro suscettibile di miglioramento il contenuto
organizzativo del bilancio di gestione, che sembra ancora
preoccuparsi soprattutto dell'individuazione degli atti di spesa
affidati ai dirigenti, piuttosto che della finalizzazione
dell'organizzazione annualmente stabilita al conseguimento di
risultati gestionali coerenti con gli obbiettivi politici di
governo.
Anche in questo caso, i possibili ed auspicabili miglioramenti
nell'utilizzazione dell'istituto sembrano raggiungibili mediante
una maggior diffusione della cultura dell'organizzazione
manageriale e per risultati dell'amministrazione, sia tra il
personale politico che tra gli stessi dirigenti. La commissione
auspica, pertanto, un più convinto investimento di risorse in tale
direzione, mediante l'organizzazione di corsi e di attività
formative, anche con apporti esterni, che migliorino la conoscenza
pratica dei nuovi strumenti gestionali introdotti dalla legge
regionale n. 45/1995. In sede di miglioramento normativo
dell'istituto, la commissione suggerisce l'opportunità di conferire
carattere maggiormente dinamico al bilancio di gestione,
accentuando la sua componente "contrattuale" tra Giunta e dirigenti
dei vari livelli. Ma, sotto questo profilo, e tenuto conto delle
esperienze maturate anche in altri enti, si potrebbe immaginare un
contenuto del bilancio di gestione maggiormente caratterizzato
verso l'introduzione di obbiettivi "organizzativi" orientati
all'innovazione, vale a dire immediatamente rilevanti non tanto per
il programma politico, quanto per il complessivo miglioramento
dell'organizzazione amministrativa, per la semplificazione
dell'azione degli uffici, per incrementare i rapporti con i
cittadini-utenti, secondo una logica di responsabilizzazione
diretta di ciascuna unità amministrativa nel miglioramento della
propria organizzazione e dei risultati da essa conseguiti e
conseguibili.
Un simile risultato dipende, naturalmente, dall'effettiva
possibilità di verifica dei risultati e dell'organizzazione che
solo l'introduzione di qualche sistema di controllo di gestione può
garantire, sia pur con tutte le sperimentazioni e la gradualità che
simile introduzione deve necessariamente seguire. Ancora ragionando
in termini di possibili miglioramenti "normativi", la commissione
ritiene utile sottolineare la necessità che lo strumento "bilancio
di gestione" sia ulteriormente valorizzato in termini di contenuti
organizzativi flessibili con riferimento non solo ai rapporti tra
classe politica e dirigenti - come risultano quasi esclusivamente
orientati i bilanci di gestione esaminati -, quanto soprattutto in
termini di organizzazione delle strutture dell'Amministrazione in
funzione dei risultati. Riassuntivamente: valorizzazione dei
contenuti del bilancio di gestione sia sotto il profilo dei suoi
riflessi immediati sull'organizzazione dei singoli uffici, con
particolare riferimento alla loro maggiore finalizzazione agli
obbiettivi politici programmati, sia sotto il profilo del
miglioramento dell'organizzazione dell'Amministrazione stessa
fortemente orientato all'innovazione; maggiore sottolineatura,
anche sotto il profilo normativo, del rapporto tra bilancio di
gestione e sistema di controllo e valutazione dei risultati, con
stretta finalizzazione dell'istituto anche all'incentivazione delle
prestazioni dei dipendenti, valorizzando ulteriormente la
funzionalità dello strumento ai fini di un corretto rapporto tra
attività politica di individuazione degli obbiettivi e attività
gestionale di realizzazione e conseguimento degli obbiettivi
stessi.
Le modifiche auspicate dalla commissione alla legge regionale n.
45 e l'invito ad investire nella formazione del personale dirigente
e dipendente, al fine di migliorare l'utilizzazione dei nuovi
strumenti gestionali, non deve fare dimenticare la necessità di
dare rapidamente attuazione all'intero apparato strumentale
previsto dalla legge regionale n. 45 stessa. In tale ottica la
commissione intende fare propri i rilievi dei componenti il nucleo
di valutazione, circa la necessità di dare immediata attuazione
alla previsione relativa all'introduzione del controllo di
gestione. È stato rilevato, infatti, che la mancanza di un sistema
di controllo di gestione, per un verso, rende problematica l'azione
della Commissione di valutazione prevista all'articolo 22, che si
trova spesso priva dei necessari strumenti di verifica delle
prestazioni dirigenziali, ma, per altro verso, priva
l'Amministrazione della possibilità di operare coerenti scelte in
sede di assegnazione delle funzioni dirigenziali. Tra l'altro,
l'introduzione di un controllo gestionale potrebbe rendere
superflua la previsione di un controllo preventivo "interno" sulla
regolarità contabile degli atti di spesa, di cui all'articolo 59,
comma 1, liberando ulteriori risorse umane a favore di controlli
maggiormente mirati alla gestione e alla legittimità dei
provvedimenti.
Più in generale, la commissione ritiene che debba senz'altro
crescere l'impegno verso la diffusione sul territorio delle
innovazioni nell'organizzazione amministrativa introdotte dalla
legge regionale n. 45 e dalle riforme degli anni '90, intendendo
con ciò un maggiore impegno della Regione verso la crescita della
conoscenza e della maggiore consapevolezza dei cittadini, delle
loro associazioni, dei gruppi di interesse, ed anche delle altre
istituzioni pubbliche operanti sul territorio, delle riforme degli
anni '90.
Ciò nella convinzione che il migliore funzionamento dei nuovi
istituti e della nuova organizzazione vede quale condizione
necessaria ed indispensabile non solo la crescita della cultura
manageriale e della legalità da parte dei dipendenti pubblici, ma
anche e soprattutto la diffusione della cultura amministrativa
orientata al risultato nell'intera popolazione della Regione, in
modo che divenga una consapevolezza diffusa tra i cittadini e tutte
le istituzioni, un vero e proprio patrimonio culturale comune.
L'opportunità, poco sopra rilevata, di adeguare il testo della
legge regionale n. 45 sotto il particolare profilo dei controlli di
legittimità, e l'indicazione espressa in ordine alla preferenza per
controlli "interni", affidati agli stessi dirigenti responsabili
dell'amministrazione attiva, non devono far dimenticare la
necessità di supportare l'azione di crescita culturale dei
dipendenti pubblici e dei cittadini valdostani intorno alla nuova
organizzazione amministrativa e al "nuovo volto"
dell'Amministrazione. Ciò può essere realizzato con l'introduzione
di strumenti che vadano nella direzione di migliorare il grado di
controllo dei cittadini e della classe politica,
sull'amministrazione stessa in termini non certo di mera
subordinazione della burocrazia alla politica, ma di rispetto dei
rispettivi ruoli e prerogative, in un quadro collaborativo diretto
a valorizzare le professionalità e le capacità manageriali dei
dirigenti e, più in generale, dei dipendenti regionali.
In simile contesto la commissione, consapevole della difficoltà
di realizzare compiutamente e in tempi brevi le riforme previste
dalla legge regionale n. 45, intende segnalare l'opportunità di non
trascurare nessuno dei nuovi strumenti di controllo gestionale che
l'esperienza maturata nel contesto nazionale negli ultimi anni ha
sottoposto all'attenzione generale. In primo luogo, la commissione
valuta utile l'introduzione, frequentemente auspicata dalla Corte
dei Conti, di "manuali di comportamento" dei dirigenti e dei
dipendenti, specie nei settori di attività nei quali si manifestano
ciclicamente le maggiori difficoltà e criticità organizzative o di
azione (appalti, forniture, erogazioni di contributi e fondi,
eccetera).
Tali strumenti hanno natura solo parzialmente normativa, nel
senso che si collocano a metà strada tra le istruzioni procedurali
proprie delle certificazioni di qualità e gli strumenti di
controllo e valutazione dell'operato di dirigenti e funzionari in
sede di controllo e verifica di correttezza e dei risultati della
gestione. In periodi di rapido mutamento dei contesti normativi,
l'opportunità di fornire standard di comportamento nei settori più
critici dell'ordinamento e dell'organizzazione può costituire un
valido ausilio alla crescita culturale del personale e alla
capacità di controllo e valutazione dell'attività, che verrebbe
così supportata da validi e condivisi parametri di riferimento.
Un secondo ordine di strumenti che la commissione ritiene di
dover segnalare all'attenzione del Consiglio consiste
nell'introduzione di tecniche di "controllo a campione" della
legittimità dell'azione amministrativa. Tale tecnica di controllo
si sta diffondendo a seguito dell'abolizione delle varie forme di
controllo esterno, preventivo o successivo, della legittimità degli
atti e della tendenziale sostituzione di simili controlli con forme
di responsabilizzazione dei singoli dirigenti e funzionari.
Si è, infatti, ritenuto opportuno recuperare tecniche di
controllo di legittimità "a posteriori", affidate ad organi
indipendenti e separati dall'amministrazione attiva, ma destinati
ad operare non sistematicamente, bensì in riferimento a singoli
settori o aspetti procedimentalizzati dell'attività amministrativa.
Queste tecniche di controllo sono in grado di offrire dei validi
test di valutazione dell'azione amministrativa anche sotto il
profilo della legittimità, senza costituire una costosa appendice
dell'amministrazione attiva stessa - in termini di appesantimento,
filtro e rallentamento dell'azione amministrativa -, la quale, come
dimostra la passata esperienza in tema di controlli amministrativi,
era capace di eseguire un controllo puramente cartolare e formale,
per atti, che forniva, in definitiva, scarse garanzie di
legittimità dell'azione amministrativa.
Simile tecnica di verifica della legittimità, affidata ad un
apposito organismo tecnico relativamente indipendente - per esempio
posto sotto il controllo del Consiglio piuttosto che della Giunta -
potrebbe, secondo la commissione, essere messa in rapporto con
ulteriori strumenti in tema di controllo da parte dei cittadini
sull'attività dell'Amministrazione. Si potrebbe ipotizzare, ad
esempio, un controllo delegato a "comitati di utenti" in grado di
esprimere una costante azione di verifica, non tanto del gradimento
dell'azione amministrativa, quanto dei punti critici e delle
insoddisfazioni dei cittadini rispetto a ciascun settore
dell'attività, specie di quella che si manifesta in erogazioni
dirette di servizi e prestazioni.
Nel corso dei suoi lavori, la commissione ha esaminato anche la
restante legislazione regionale in qualche modo interessata dagli
episodi di mal funzionamento oggetto di indagine.
Innanzitutto, l'esame ha interessato la legislazione
sull'archiviazione e protocollazione degli atti della Regione,
costituita essenzialmente dal testo della legge regionale n.
36/1976, pressoché integralmente in vigore senza modificazioni, e
dal regolamento regionale n. 3/1979 di attuazione di tale legge,
previsto al suo articolo 8. Tale normativa non sembra presentare,
secondo la commissione, particolari profili di criticità. In
particolare, appaiono assai chiari i doveri che, per effetto di
essa, gravano sul personale dipendente della Regione e i rilevati
mal funzionamenti devono essere ascritti a mancata osservanza di
norme e prescrizioni da parte di singoli funzionari, non certo a
difficoltà operative causate dal tenore della normativa stessa.
La commissione rileva, peraltro, tenuto conto di quanto emerso
in sede di audizioni, che la normativa in esame potrebbe essere
oggetto di revisione in relazione all'ormai pressoché omogenea
diffusione negli uffici regionali di strumenti telematici di
redazione e comunicazione degli atti, che consentirebbero, se ben
utilizzati, di rendere ancora più semplice ed efficace l'archivio,
il protocollo e la spedizione di documenti.
Le carenze che si possono individuare sotto questo profilo
sembrano riconducibili alla relativa anzianità della legge,
elaborata ed approvata quando la diffusione delle reti telematiche
nelle amministrazioni pubbliche non era ancora avvenuta. Il suo
aggiornamento dovrebbe dunque tenere soprattutto conto delle novità
in via di introduzione nell'Amministrazione, vuoi attraverso la
messa in rete telematica degli uffici, vuoi attraverso il
cosiddetto "e-government", vale a dire l'accessibilità diretta dei
cittadini, tramite via telematica, ai servivi
dell'Amministrazione.
Diversa la valutazione espressa dalla commissione a proposito
della legislazione relativa all'informazione, costituita
essenzialmente dal testo della legge regionale n. 41/1998 e dal
regolamento regionale n. 5/1999. Infatti, per quanto - secondo
valutazioni che non competono a questa commissione - le note
vicende possano essere ascritte a comportamenti errati o
illegittimi individuali, la commissione ha rilevato, tenuto conto
di quanto emerso anche in sede di audizioni, alcuni passaggi della
legislazione in questione che potrebbero essere modificati ed
integrati con misure atte, se non ad escludere del tutto, quanto
meno ad attenuare le possibilità di uso scorretto o illegittimo dei
poteri di intervento regionale disciplinati da tale normativa.
La legislazione in questione disciplina organicamente una
pluralità di interventi regionali, tutti legati al tema
dell'informazione: in essa si trova, infatti, la disciplina
generale relativa all'incentivazione dell'informazione scritta e
parlata nelle varie lingue che caratterizzano la realtà valdostana,
gli interventi per la localizzazione di attività informative, la
comunicazione istituzionale nelle forme di comunicazione di
pubblica utilità e di messaggi pubblicitari, il sostegno alle
imprese di informazione. Per la realizzazione di tali finalità, la
legge regionale n. 41/1998 prevede l'organizzazione di un'apposita
struttura organizzativa - articolo 5, comma 1 -, unifica in un
unico capitolo di bilancio il complesso delle spese regionali per
la comunicazione riconducibili ai vari aspetti della legge -
articolo 9 -, istituisce una commissione tecnica per l'informazione
- articolo 10 - con compiti di istruttoria di alcuni contributi e,
più generalmente, consultivi.
Tale normativa, nata dall'intendimento di superare la
frammentarietà degli interventi finanziari di settore,
riconducendoli ad un insieme di regole più organiche, in sede
applicativa ha evidenziato alcune criticità e una non corretta
gestione da parte del dirigente preposto. Si sottolineano in
particolare la carenza di parametri oggettivi che sovraintendono
alla concessione dei contributi e il ruolo meramente consultivo e
informale della Commissione tecnica che demandano, in un settore
delicato qual è quello dell'informazione, le erogazioni finanziarie
finali al livello politico.
Tra le questioni oggetto di attenzione, per una futura e più
completa regolamentazione, si individuano: definizione di parametri
finanziari in relazione alla consistenza aziendale o a piani di
sviluppo certificati; attuazione di controlli sostanziali in corso
di istruttoria; introduzione di un vincolo di destinazione per i
beni finanziati; regolamentazione del conflitto di interesse in
seno alla Commissione tecnica ex articolo 10.
Ulteriori segni di criticità nella materia sono rinvenibili,
anche riguardo alla struttura prevista all'articolo 5 della legge
regionale n. 41/1998 - Ufficio stampa della Giunta -, che risulta,
all'atto pratico, quasi separata dal complesso dell'Amministrazione
regionale e che sarebbe invece opportuno inserire decisamente
nell'organizzazione della Presidenza della Regione.
In conclusione del suo lavoro, la commissione ritiene che la
riflessione avviata sarebbe incompleta se si fermasse a questo
punto. L'organizzazione più complessiva dell'istituzione Regione
comprende organi politici il cui ruolo nelle vicende analizzate
viene poco evidenziato. Tali organi potrebbero, soprattutto
riadeguando le loro funzioni e competenze, svolgere in modo più
puntuale l'attività di indirizzo e controllo che è loro propria.
Già è stato detto come una serie di scelte abbiano favorito il
consolidamento di una cultura di governo che privilegia il ruolo
degli esecutivi, specie in riferimento alle problematiche di
carattere gestionale, facendo sì che le assemblee elettive si siano
concentrate prevalentemente sull'attività di alta normazione. A
controbilanciare questa tendenza vanno quindi pensati, come già
detto, adeguati strumenti di crescita della capacità ispettiva e di
controllo dei consiglieri, sia sull'attività dell'Esecutivo, sia
sull'evoluzione dell'organizzazione amministrativa della
Regione.
È opportuno riflettere anche sull'attuale assetto delle deleghe
in Giunta. Lo squilibrio delle competenze in capo ai vari
componenti può aver indebolito la funzione di controllo politico
della Giunta stessa.
Queste suggestioni, sicuramente meritevoli di un ulteriore
approfondimento, vogliono solo essere primi stimoli per avviare un
confronto che spetta al Consiglio e alle forze politiche
valdostane. I commissari, pur nelle differenti visioni politiche,
hanno cercato di proporre un'analisi unitaria delle criticità
emerse, senza giungere a conclusioni politiche che avrebbero reso,
con ogni probabilità, difficile la condivisione della relazione
finale. La discussione politica del lavoro di analisi svolto dalla
Commissione di inchiesta è dunque aperto e lasciato al dibattito
consiliare.
Président
Je déclare ouvert le débat.
La parole au Conseiller Curtaz.
Curtaz (PVA-cU)
La seduta di oggi si è aperta con due
lunghe relazioni, la relazione sui lavori della Commissione di
indagine amministrativa fatta dal Presidente Louvin, che con un
tono a metà strada fra il pacato e il depresso ci ha notiziato sui
risultati della commissione, poi ha introdotto una sorta di
controrelazione, in riferimento alla quale vorrò soffermarmi più
tardi perché mi pare che il Presidente sia incorso in alcuni
infortuni. Abbiamo poi udito, qui con un tono fra il pacato e
l'afono, però via via la voce è migliorata, da parte del Presidente
Fiou, la relazione della Commissione consiliare di inchiesta, che
com'è stato sottolineato è stata votata all'unanimità dai sette
Commissari preposti a questo lavoro, che, ricordo faticosamente,
questo Consiglio aveva avviato.
Una commissione che aveva un ambito di indagine limitato, in
primo luogo dal quesito, che è contenuto nella delibera
costitutiva; in secondo luogo dal tempo, poiché la commissione ha
avuto circa cento giorni per fare un lavoro significativo anche
sotto il profilo quantitativo; in terzo luogo dal periodo di
riferimento, perché per la collaborazione proficua che c'è stata
fra le due commissioni l'ambito di indagine è stato limitato agli
ultimi tre anni: 2000-2001-2002; in quarto luogo dal fatto che in
prima battuta l'ambito di indagine era riferito all'Ufficio stampa
della Giunta, salvo poi allargarsi, perché si è allargata
l'inchiesta della Magistratura anche ad altri uffici; anche se,
come è stato detto nella relazione dalla Commissione di inchiesta,
l'indagine rispetto a questi altri uffici è stata solo
sfiorata.
È stato, credetemi, Presidente e colleghi, un lavoro duro, un
lavoro difficile, un lavoro delicato, un lavoro che si è svolto in
un clima collaborativo. Un clima collaborativo che è si instaurato
fra i commissari, nei quali è cresciuta via via la consapevolezza
di dover fare un lavoro delicato e soprattutto è cresciuta la
consapevolezza della serietà dell'interlocutore reciproco. Si è
capito che su un tema del genere non si poteva scherzare, non si
potevano fare giochetti politici, ma bisognava arrivare fino in
fondo con un lavoro il più possibile condiviso e serio. Sarebbe
stato veramente penoso se questa commissione avesse fallito i suoi
obiettivi, non solo per noi commissari, ma credo per l'intera
classe politica di questa Regione.
C'è stato, lo dicevo, un clima collaborativo fra commissioni;
voglio dare personalmente atto che anche la Commissione di indagine
amministrativa ha lavorato assiduamente, ha lavorato duramente e
con difficoltà, ha lavorato limitatamente, nel senso che ha
approfondito solo una parte minima del lavoro che avrebbe potuto
essere fatto, attraverso un sistema di lavoro a campione. Ad un
certo punto la Commissione ha scelto dei filoni di indagine, ha
scelto dei casi e li ha approfonditi. Credo che quella sia stata
un'operazione intelligente e necessaria, altrimenti quella
commissione e di riflesso la commissione consiliare sarebbero state
sommerse da un mare di carta, dal quale non saremmo più
riemersi.
È stato quasi sempre collaborativo il rapporto fra commissione e
dirigenti uditi, dico quasi sempre, perché non sono mancate qualche
volta le resistenze, i problemi di reciproca comprensione, ed è
emersa anche una mentalità - solo in qualche caso, lo ribadisco -
una certa soggezione, una certa sudditanza non nei nostri
confronti, ma nei confronti del politico di riferimento. A
giudicare la legge n. 45, per quanto mi riguarda, è stato più
interessante vedere l'atteggiamento di certi dirigenti che studiare
le norme e la loro applicazione. Faccio un esempio, non ne potrei
fare altri, ne potrei fare tre. L'esempio è quello di un dirigente
che, a fronte di domande specifiche, particolari, che riguardavano
l'ambito di indagine, ci ha detto che non poteva riferire perché la
materia era coperta da una sorta di segreto relativo al rapporto
fiduciario fra lui e il politico. Non credo che questo dirigente
fosse in malafede, credo che questo riveli una mentalità.
Da questi lavori cosa è emerso? È emerso quanto contenuto in
maniera specifica, puntuale, dettagliata nella Commissione di
indagine amministrativa; è emerso quanto detto in maniera
riassuntiva nel capitolo secondo della Commissione consiliare di
inchiesta; è emerso, Presidente, mi creda, di più e di peggio di
quanto immaginavamo, tanto che a documentare il nostro stato
d'animo quando apprendevamo questi dati, quanto è emerso è stato
definito inquietante. È un aggettivo sul quale abbiamo ragionato,
perché è un aggettivo forte, ma abbiamo ritenuto di mantenerlo
perché dà la misura dello stato d'animo dei commissari di fronte
all'apprendere certe anomalie, certe irregolarità, certe
illegittimità reiterate per degli anni. Non, come ho letto, un
"j'accuse", ma un "je constate". La commissione non ha voluto
accusare nessuno, non era questo il suo compito, ma ha dovuto
constatare "carte alla mano", anche all'esito delle audizioni, qual
era la realtà in un determinato ufficio di questa Regione.
La relazione della commissione consiliare si dilunga poi in
alcuni capitoli, il terzo e il quarto in particolare, capitoli
lunghi e anche di difficile parto; è stato difficile scriverli, lo
si vede anche - questa è un'autocritica che mi faccio e che faccio
a tutti i commissari - dal linguaggio pesante in cui sono redatti,
improntato al politichese, al burocratese, in cui però si è
concentrato lo sforzo della commissione nell'individuare delle
soluzioni, nell'approfondire delle criticità e nel tentare di dare
delle prime soluzioni ancorché generiche, delle suggestioni, dei
motivi di dibattito, degli spunti di approfondimento.
Dietro quelle righe c'è uno sforzo notevole, qualche volta meno
chiaro, qualche volta anche contraddittorio, di portare
all'attenzione e dell'opinione pubblica, ma io dico soprattutto di
questo Consiglio, che è la sede deputata a prendere dei
provvedimenti, quello che è emerso. Penso alla materia dei
controlli, per fare l'esempio più clamoroso, dove abbiamo scoperto
che quanto meno relativamente all'ambito di indagine nostro,
limitato, i controlli non esistono né in diritto né in fatto.
Quindi dicevo che questi capitoli contengono delle proposte, delle
suggestioni, lasciano intendere che sono necessari degli
approfondimenti, che tuttavia noi non abbiamo fatto, non avendone
il tempo, forse neppure le capacità. Ritengo che sia necessario che
questo Consiglio e ancora più il prossimo Consiglio questa
relazione rileggano attentamente, che su questa relazione si
mediti, si rifletta e poi si decida, perché, come si legge nella
relazione, non si può sostenere che fatti del genere si verifichino
per semplice infedeltà di un dirigente.
Troppo comodo, troppo assolutorio rispetto agli amministratori e
ai politici che devono preparare e far rispettare le regole. Noi
crediamo invece che possono esserci degli strumenti, sia di
prevenzione che di controllo, atti ad impedire che fenomeni del
genere si ripetano. Sarà compito della classe dirigente e compito
di questo Consiglio a fine legislatura, oggi e nelle prossime
occasioni che avremo, approfondire questo dibattito. Ritengo che
sarà compito dei prossimi amministratori regionali assumere
decisioni conseguenti. Sarebbe un errore gravissimo per la classe
politica di questa Regione dimenticare in fretta questo caso, porre
nei cassetti le due relazioni che oggi sono state illustrate,
perché significherebbe perdere un'occasione. Un'occasione che
invece, secondo me, ci è data anche grazie al lavoro dei commissari
di entrambe le commissioni.
A questo proposito voglio ringraziare, anche a nome degli altri
commissari, il Presidente Fiou, che è stato gravato di un compito
non facile a cui era stato destinato obtorto collo; ricordiamoci la
difficoltà, durata un'intera giornata, per decidere chi sarebbe
stato il Presidente di questa commissione. Devo dare atto al
Presidente Fiou di aver saputo dirigere i lavori con pacatezza, con
sobrietà e con imparzialità, e di aver tenuto un atteggiamento
virtuoso, che andrebbe imitato da parte di molte altre persone
presenti in questa aula.
Rimangono fuori dalla relazione della Commissione consiliare di
inchiesta gli aspetti politici. È stata una scelta necessaria per
due ordini di ragioni: l'una direi per il buon funzionamento e il
buon esito della commissione, perché se avessimo inteso in quella
sede avanzare le nostre argomentazioni politiche, parlare
diffusamente dei rapporti fiduciari, parlare delle responsabilità
che la Presidenza della Regione e la Giunta hanno in riferimento a
questa vicenda, se ciò avessimo fatto, difficilmente avremmo potuto
lavorare serenamente e giungere a delle conclusioni condivise.
Abbiamo preferito intraprendere un'altra strada: indicare ciò
che poteva essere condiviso, lasciare la discussione politica a
quest'aula; così deve essere intesa la chiusura della relazione,
laddove si dice che i commissari, ciascuno secondo le proprie idee
politiche, le proprie impressioni, le proprie argomentazioni,
potranno in quest'aula sviluppare il proprio pensiero alle
problematiche poste. E io intendo farlo brevemente.
Credo che il Presidente Louvin oggi, nel tentare una
controrelazione alla Commissione di indagine amministrativa, abbia
commesso due errori clamorosi, mi permetterei di dire due gaffes.
La prima è stata quella di sostenere, invero in maniera rapida,
come la Giunta e precipuamente il suo Presidente in riferimento
alle anomalie, alle criticità riscontrate, alle irregolarità, alle
illegittimità, non sapevano, non erano a conoscenza. Presidente,
non userò la frase ipocrita del "non poteva non sapere". Dico che
la Giunta e in particolare il Presidente sapevano! Ma non è
un'impressione, è quanto emerge dall'indagine. Presidente, ci sono
decine di delibere a sanatoria.
E la delibera a sanatoria significa sanare a posteriori una
procedura irregolare. Ci sono reiterate invasioni reciproche di
competenze; alcuni di questi casi li ha letti lei stesso. Sulle
spese per gli spazi pubblicitari, che spettavano alla Giunta, in
questa Regione venivano fatte dal Dirigente dell'Ufficio stampa;
lei mi dice che la Giunta poteva non sapere che c'era qualcuno che
decideva per lei? La Commissione incaricata di dare i pareri per i
contributi nell'editoria non era costituita, spettava alla Giunta
costituirla, non c'era la delibera; eppure questa commissione si
riuniva - non sappiamo a quale titolo - ed esprimeva dei pareri,
peraltro non verbalizzati. La Giunta non sapeva? Ma vogliamo
scherzare!
Quanto poi al rapporto fiduciario, la sua argomentazione mi ha
sorpreso, anche perché, Presidente, conosciamo le sue note capacità
giuridiche. Lei ha sostenuto che il rapporto fiduciario
sussisterebbe solo nel momento dell'individuazione del soggetto
incaricato; ma vogliamo scherzare un'altra volta? Quasi che non ci
fosse la possibilità di rimuovere, quasi che il rapporto
fiduciario, una volta perfezionato, diventasse perenne?
A me sembrano delle argomentazioni sconcertanti. Credo, e con
questa osservazione finisco perché l'evidenza dei fatti è tale, da
non far necessitare ulteriori commenti, che in riferimento a questi
eventi ci sia una responsabilità politica evidente, grande,
indiscutibile. Nessun dirigente scelto fiduciariamente scende dalla
luna; qui ci troviamo di fronte non ad un dirigente assunto con
concorso e poi assegnato ad un incarico. Nel rapporto
esclusivamente fiduciario, in ipotesi - e non è questo il caso di
cui stiamo trattando - può diventare dirigente dell'Ufficio stampa
della Giunta un analfabeta. Non c'è nessun criterio che sottenda
all'incarico, nessun requisito minimo, può essere chiunque; deve
questo signor chiunque corrispondere ad una sola esigenza: la
fiducia del politico che lo nomina. Quindi, visto che questo
dirigente fiduciario non è sceso dalla luna, credo che chi questo
dirigente ha scelto e ha mantenuto in quell'incarico, nonostante
quanto si andava riscontrando, abbia la responsabilità politica
intera di quello che è successo e che di questa responsabilità
politica debba rispondere a questa Assemblea e all'opinione
pubblica.
Si dà atto che dalle ore 12,07 alle ore 12,09 presiede il
Vicepresidente Aloisi.
Président
La parole au Conseiller Nicco.
Nicco (GV-DS-PSE)
Credo anch'io che le due commissioni, la
Commissione consiliare di inchiesta e la Commissione di indagine
amministrativa, abbiano diligentemente ed onestamente svolto il
compito che è stato loro affidato dal Governo regionale e da questo
Consiglio, ma mi chiedo se quello, o meglio, solo quello debba
essere il piano sul quale affrontare la discussione. Personalmente
ritengo di no. A me pare che questa vicenda rappresenti una delle
manifestazioni e, almeno sulla base degli elementi oggi noti,
neppure delle più eclatanti di una questione, la questione della
correttezza politico-amministrativa, che ha toccato e tocca,
seppure con differenti gradazioni, l'insieme della pubblica
amministrazione nelle sue varie articolazioni, nazionale,
regionali, locali. Dunque la nostra riflessione dovrebbe avere per
oggetto più la situazione complessiva che il fatto specifico, senza
che ciò sia interpretato come la volontà di eludere alcunché
rispetto al cosiddetto "caso Maccari" e dintorni o di sviarne
l'attenzione.
È che se non andiamo a discutere sulle radici del male, a poco
serve soffermarci nei dettagli su una sua singola manifestazione.
E, tra l'altro, sia detto per inciso, senza volontà polemica, il
cittadino si interroga semmai per capire per quale ragione, per
quali singolari meccanismi da un lato c'è un Presidente del
Consiglio dei ministri che, ancorché implicato in tutta una serie
di vicende giudiziarie, svolge tranquillamente la sua funzione, e
qui in Valle d'Aosta, per vicende di natura e profilo ben diversi
siamo giunti alle dimissioni del Presidente della Regione.
C'è da chiedersi allora, in primo luogo, quali siano le cause
che provocano quasi inevitabilmente il riprodursi di fenomeni di
non correttezza amministrativa, quando non di corruzione o di
concussione. Fenomeni a volte sconvolgenti, che hanno quasi
dell'incredibile, come le recenti vicende della sanità torinese.
Due fra i più stimati e capaci cardiochirurghi che non trovano di
meglio che percepire tangenti su protesi cardiache. E prima di loro
le vicende del manager delle Molinette.
Sono vicende che si inseriscono in quella che possiamo
tranquillamente definire "la via crucis" delle relazioni fra
amministrazione pubblica e mondo economico; vicende che
costituiscono uno degli elementi che hanno purtroppo caratterizzato
la recente storia italiana, a partire da quell'Adriano Zampini che
il 2 marzo di venti anni fa contribuì a far aggiungere un
significato nuovo al termine "tangente", che non era più solo
quello geometrico, passando poi per Mario Chiesa che, nove anni
dopo, avrebbe dato avvio al cosiddetto "filone di Mani Pulite",
filone che, al di là di limiti ed errori riconosciuti, rivelò
inequivocabilmente che quel sistema aveva avvolto l'insieme della
Pubblica Amministrazione, l'insieme delle istituzioni, diventando
norma se non generale, certo alquanto diffusa. E parlo di recente
storia italiana semplicemente perché è in questa fase che tale
malsano sistema è venuto alla luce, sistema la cui estensione
temporale e spaziale è stata probabilmente ben altra, e sistema a
cui neppure la Valle d'Aosta si è sottratta.
Non siamo stati su questo piano un'isola felice. Occorre
giustamente respingere le semplificazioni malevoli proposte non
molto tempo addietro da un noto quotidiano nazionale su queste
vicende. Certo, ma nel contempo è nostro preciso dovere affrontare
serenamente, ma seriamente una questione che purtroppo è stata
anche nostra.
Non sapremo mai tutta la verità su certe vicende, almeno non la
verità giudiziaria, ma qualche idea, qualche ipotesi interpretativa
ce la siamo pur fatta su determinate vicende, a partire dalla
singolare e forse un po' anomala sovrapposizione di linee, rivelata
dalla Commissione di inchiesta amministrativa nominata dal Governo
regionale nell'agosto 1994, in merito all'anticipazione di somme in
conto esercizio ad aziende di trasporto pubblico. O, per rimanere
nell'ambito "dell'affaire trasporti", alla destinazione di svariati
miliardi di contribuzioni in eccesso sul conto investimenti della
SAP.
Siamo oggi un'isola felice sul piano della correttezza
politico-amministrativa? A me pare che passi avanti importanti
siano stati compiuti in questa direzione. Nelle riunioni del
Governo regionale non giungono più credo, se non in casi
eccezionali, deliberazioni fuori sacco sulle quali il controllo era
pressoché impossibile, e credo che non giungano proprio più, come
pure avveniva, semplici titoli di deliberazioni sui quali la Giunta
era chiamata a decidere. Cose che sono successe in un passato non
molto lontano. Sono personalmente convinto, sulla base anche
dell'esperienza di questi anni, che la nostra macchina
burocratico-amministrativa operi sostanzialmente, fondamentalmente,
in modo corretto, e dobbiamo positivamente riconoscerlo e
respingere tentativi di sollevare generici polveroni che vorrebbero
stendere un velo di dubbio su tutto l'apparato.
Ma, nel contempo, non possiamo rimanere sordi ed indifferenti di
fronte a voci e sospetti che qua e là forse vi sia tuttora, in
questa macchina burocratico-amministrativa, qualche punto debole, e
che anche qui, come altrove, si annidi qualche residuo dell'ancien
régime. Forse non è vero che il sistema degli appalti non è mutato
dopo la bufera di "tangentopoli", e che semplicemente, essendo
aumentati i rischi, sono aumentate le percentuali delle
tangenti.
Ma certo non bisogna abbassare la guardia. Nel sistema vi sono
dei punti sensibili, degli snodi, e quello degli appalti è certo il
più delicato. Trattativa privata o procedura negoziata che dir si
voglia, e somma o imperiosa urgenza, come lo definisce la legge;
ribassi anomali e perizie suppletive; provvedimenti a sanatoria;
direzione lavori: lì la nostra attenzione deve essere massima. In
un appalto che, come si dice in gergo, "va via" con il 30-40
percento di ribasso non può non nascondersi qualcosa di anomalo: o
si sono sbagliati i capitolati o sarà necessariamente un lavoro di
qualità scadente o, peggio, vi è qualche elemento di altra natura
da focalizzare. C'è poi tutto il capitolo degli appalti gestiti dai
consorzi, in cui sempre di denaro pubblico si tratta. In tutto ciò
vi è certamente una questione di regole, di affinamento delle
regole.
Le proposte avanzate dalla Commissione di inchiesta di
introdurre delle modifiche nella legge n. 45/1995 vanno certamente
accolte: "adeguate forme di controllo di legittimità degli atti
amministrativi dei dirigenti", "definizione e specificazione
dell'attività di direzione dei dirigenti, specie di quelli di primo
livello nei confronti anche dei dirigenti di secondo e di terzo
livello", le cui "responsabilità organizzative devono essere
armonizzate con i poteri direzionali dei dirigenti coordinatori" e
quant'altro.
Come pure è certo apprezzabile il suggerimento di promuovere "la
formazione manageriale e gestionale dei dirigenti", mediante
"un'attività di formazione permanente, da realizzare in orario di
lavoro", e "l'istituzione di un corso di alta specializzazione in
amministrazione pubblica", nonché "il potenziamento degli strumenti
contrattuali".
Non avrei forse l'ardire della commissione nello spingermi fino
a proporre rivoluzionariamente la formazione di un comitato del
popolo, di un comitato di utenti, delegato ad "una costante azione
di verifica dei punti critici e delle insoddisfazioni dei
cittadini". Credo che su questo tema il Difensore civico sia più
che sufficiente, non vorrei che nascesse poi qualche conflitto di
competenza. Ma, cari colleghi, se lì ci fermassimo, o al pur
necessario "Codice di comportamento del personale dirigenziale e
non dirigenziale", recentemente approvato dal Governo regionale,
ovvero se pensassimo di risolvere la questione su tale piano, credo
che ci faremmo delle pie illusioni.
Vi è tutto un altro complesso capitolo da affrontare, quello
delle sanzioni, che riguarda per certi aspetti l'Amministrazione e
per altri un diverso palazzo. La certezza delle sanzioni interne,
la certezza della pena per quanto è della giustizia; certezza che
sarebbe il miglior deterrente. In realtà, purtroppo, nulla vi è di
più incerto in Italia e in Valle d'Aosta della certezza della pena,
come ci hanno abbondantemente dimostrato vicende anche recenti.
E interessante sarebbe e istruttiva un'analisi che verificasse
su questo piano l'esito di una serie di vicende che hanno toccato
l'amministrazione nella nostra Regione. Ma intanto, in attesa di
improbabili mutamenti del quadro normativo in materia, intanto
qualche piccola accortezza potremmo pure metterla in atto. Faccio
dei ragionamenti teorici. Se su certo funzionario vi sono state
ombre, forse non è poi il caso, trasferendolo, di metterlo in
prossimità o dentro un vasetto di marmellata, o di attribuire a
talaltro, nel momento stesso in cui ancora fosse coinvolto in
vicende giudiziarie, nuove ed alte responsabilità, motivate magari
anche con un panegirico in cui se ne vantino "l'esperienza
professionale ed amministrativa", perché se ciò avvenisse, si
rischierebbe il ridicolo, o peggio.
Il piano normativo-giuridico, tanto quello attinente alle regole
che quello concernente le sanzioni, non esaurisce la questione; non
vi sono, non esistono normative miracolistiche. Comportamenti
censurabili si sono prodotti sotto regimi normativi differenti ed è
pure successo che nuove regole siano servite talvolta più che altro
ad appesantire inutilmente l'iter burocratico. Emblematica credo
sia la cosiddetta "certificazione antimafia": ho qualche serio
dubbio che sia servita a limitare le infiltrazioni mafiose
nell'economia. Vi è un altro piano, non meno, anzi forse più
importante su cui intervenire; è quello politico, che ci compete
direttamente e pienamente, di volontà e di determinazione
nell'impedire che il marcio si riproduca. Volontà e determinazione
che dovrebbero essere elemento comune, unificante e qualificante di
tutto il ceto politico, al di là delle differenziazioni partitiche.
Non posso accontentarmi "ponziopilatescamente" che tutto, che
quegli appalti, che quelle perizie e quant'altro a cui prima ho
accennato, sia formalmente corretto, poco mi importa, e meno ancora
ai cittadini; devo essere certo che lo sia sostanzialmente, questo
mi pare essere il punto chiave.
È un nostro preciso dovere; non si tratta né di sostituirsi
all'azione che compete ad altri palazzi, né di fare del generico
moralismo, ma di operare coerentemente e costantemente perché
correttezza e legalità siano la norma, questo certamente sì. E
allora la prossima compagine governativa, qualunque essa sia, ponga
questa questione come elemento qualificante della propria azione, e
intanto si dia un preciso segnale fin da ora, da parte di tutti,
nella composizione delle liste elettorali. Non mi riferisco
ovviamente a situazioni aperte e tutte da definire, in cui ognuno
ha il diritto di difendersi fino in fondo, ma a vicende concluse e
sanzionate. Questo credo che i cittadini si aspettino da noi, per
ristabilire quel rapporto di piena fiducia nelle istituzioni, che
in un ordinamento democratico costituisce linfa vitale.
Président
La parole au Vice-président Aloisi.
Aloisi (GM1)
Inizierò, senza che il mio amico Nicco me ne
voglia, dicendogli che condivido la parte terminale del suo
intervento, ma che anche per verità storica, oltre alla citazione
di Zampini e Chiesa, avrei preferito che avesse fatto anche quella
di Greganti, e questo solo per verità storica, senza con ciò
innescare alcuna vena polemica, anche perché queste dimenticanze
possiamo averle io e il Consigliere Fiou, che facciamo politica,
non può averle il Consigliere Nicco che più che politico svolge una
funzione di storico.
Vorrei richiamare l'invito che faceva il Presidente della
Regione stamattina e che l'aula ha fatto suo, cioè qui siamo in
un'aula consiliare che fa politica e questa risposta deve dare.
Quindi la riflessione giusta e doverosa va su quelli che possono
essere gli aspetti e le analisi che hanno fatto le due commissioni,
tenendo lontano ed estraneo quella che potrebbe essere una volontà
di un processo politico.
Richiamo tutti a questo invito, e mentre lo faccio mio, anche
perché questa credo sia la continuità di quel lavoro che è stato
svolto dalla commissione, che quando è stata insediata con senso di
responsabilità, che ha smesso i panni di appartenenza o di
militanza, per capire quale contributo e come comportarsi
nell'analizzare questa vicenda che certamente non è tra le più
brillanti nella storia della Valle d'Aosta. Penso che il lavoro
svolto da entrambe le commissioni sia un'eredità interessante per
il prossimo Consiglio regionale, ma altrettanto interessante è
l'eredità che lascerà anche questo dibattito; per come è stato
posto finora non posso che esprimere soddisfazione e mi auguro che
nel corso di tutta la durata della giornata si continui con questo
senso di responsabilità e con questo stile, perché questa è
l'immagine che dobbiamo dare all'esterno specie quando trattiamo
argomenti così delicati.
Io sono uno di quei componenti della commissione che, per
memoria storica, ha fatto parte anche del gruppo di lavoro
designato all'epoca dalla Presidenza del Consiglio per la
formulazione della legge n. 45. Una legge, questa, difficile da
impostare, da completare e poi da attuare. Vorrei solo richiamare
brevemente il momento contingente, in cui venivamo chiamati
all'assunzione come classe politica di certe responsabilità.
È vero che quello era il momento di "tangentopoli", è vero che
la fama dei politici in quel periodo non era al massimo ma è anche
vero che quella classe politica cominciò a ragionare per assumersi
tutta una serie di responsabilità diverse rispetto a quella che era
stata la gestione del passato, dove al vertice di tutto c'era la
politica. In questa ottica il lavoro che venne fatto da quel
comitato, fu un lavoro pregevole, forse rappresentò rispetto al
passato il passaggio a nord-ovest, passaggio inteso come un
qualcosa che tutti insieme avremmo dovuto ricostruire, entrando in
una nuova ottica sia sotto l'aspetto politico che sotto l'aspetto
amministrativo. E non era una cosa facile. Non ci siamo inventati
lo "spoil system" per decapitare una classe dirigente; abbiamo
ragionato secondo la logica di utilizzare al meglio e bene le
risorse che c'erano e di cui si disponeva. Certamente sotto questo
aspetto la filosofia e la validità di quella filosofia che ha
portato a compimento l'approvazione della legge n. 45, resta una
filosofia valida, altrimenti torneremmo a situazioni del passato,
che probabilmente non solo non verrebbero capite, ma sarebbero
addirittura fuori della realtà. Quando si discusse di questa legge
dicemmo che potevano esserci anche zone d'ombra, zone a rischio, ma
che comunque sulle zone d'ombra e sulle zone a rischio che si
potevano creare una cosa era chiara: che c'era una distinzione fra
potere politico e potere amministrativo. Questo è stato uno dei
punti su cui non ci può essere alcuna divergenza, visto e
considerato che questo tipo di ragionamento è stato attuato.
Non entro nel merito della relazione amministrativa, l'ho letta
e riletta; ma credo che anche la stessa condivida l'impostazione
della legge n. 45, certamente facendo presente che alcune cose non
sono del tutto trasparenti, evidenziando che alcune cose non sono
uniformi non dal punto di vista dell'indirizzo politico, che quello
scaturiva dal programma con cui si compone una maggioranza, ma dal
punto di vista dell'attuazione amministrativa. Dico questo perché
credo che sia uno degli elementi di maggiore riflessione su cui
tornare, perché in passato quando c'era un'organizzazione
gerarchica, esisteva la Conferenza dei dirigenti. In quella sede i
dirigenti erano preposti ai vari dipartimenti o a responsabilità
dell'Amministrazione, assumevano un'univocità di comportamenti di
indirizzo e questo nelle audizioni non è emerso con altrettanta
chiarezza, così come riscontrato nel passato; quello era un passato
in cui la burocrazia di solito andava a soffocare tutte le spinte
innovative.
In questa direzione non ho ben colto, allo stato attuale, quale
è la figura del coordinatore, che è vero che è una figura
fiduciaria, ma che è altrettanto vero che viene preposta
all'assunzione di quella responsabilità sulla base dei criteri che
la stessa legge n. 45 disciplina e detta non dimenticando che c'è
bisogno di tutta una serie di requisiti, in particolare quelli
della competenza per accedervi. Cosa è successo? È successo che in
quelli che potevano essere poteri di vigilanza, di indirizzo, di
controllo, di ispezione, che sono propri del coordinatore, quali il
concetto ampio e lato di responsabilità è venuto meno, per cui
quello che poteva essere il legame fra la parte politica e la parte
amministrativa, che doveva verificare poi tutta l'attuazione della
legge n. 45, sempre richiamandone la filosofia ispiratrice, non si
è verificato.
Forse, oserei dire, che per certi aspetti il coordinatore si è
creato un'immagine più che da alto dirigente, di segretario
particolare di lusso. Se dovessi oggi individuare quella funzione,
la individuerei capovolgendo completamente quella che era la
filosofia della legge n. 45, a cui dava anche poteri di controllo
attraverso l'indirizzo, le disposizioni e l'azione di vigilanza che
doveva osservare. È venuto meno questo tipo di impostazione, e su
questo bisogna aprire un'ulteriore fase di riflessione, altrimenti
è troppo comodo poi scaricare, nel momento in cui abbiamo voluto la
distinzione delle funzioni, le responsabilità sull'organo politico,
quando queste responsabilità non sono proprie dell'organo
stesso.
Sempre in quel famoso ragionamento del "passaggio a nord-ovest",
credo che la dirigenza di questa Amministrazione, sia stata per
un'alta percentuale di probabilità, all'altezza della situazione.
Certamente il cambio non è stato dei più facili. Cambiare la
mentalità nella Pubblica Amministrazione spesso è cosa molto
difficile e contorta, perché si rimettono in discussione poteri e
ruoli. Ma in quest'aula i primi che si sono messi in discussione
sui loro poteri e sui ruoli sono stati i politici, e allora poi
tornerò su un concetto: se le cose funzionano, è merito della
dirigenza, se le cose non funzionano o si verificano episodi di
malcostume, la responsabilità ritorna sul politico. Ma questo non
per scaricare la responsabilità; la parte politica se l'assuma, ma
nel momento in cui delinea gli indirizzi e gli obiettivi da
raggiungere. Se la legge n. 45 così non è stata intesa, allora
credo che è necessario ritornare sull'intendimento e sulla sua
filosofia e bisogna farlo presto. Ma lo facciamo tutti, con senso
di responsabilità, perché qui si va di nuovo a rideterminare le
regole che dovranno guidare questa Amministrazione. Torno su un
altro aspetto che è contenuto nella relazione, cioè gli squilibri
che si sono creati fra Esecutivo e Consiglio. Questo non è un
problema che sto ponendo adesso, l'ho sempre rimarcato. Gli
esecutivi sono figli dei loro tempi, i consigli devono invece
essere figli dell'eternità. Consigliere Marguerettaz, lei sa che è
stato molto più ossequioso e obbediente di me nel difendere gli
esecutivi, forse con più spirito cattolico di quello che prevale in
me, che sono laico, e lei lo sa benissimo? Forse a volte non ho
svolto neppure la funzione da prete, ma quella da chierico, intesa
come quella di servitore di questa comunità.
(
interruzione del Consigliere Marguerettaz, fuori
microfono)
… assolutamente, ma sono convinto
che lei darà un contributo a superare questa fase di incertezza e
questi chiaroscuri che esistono all'interno della legge. Dicevo che
il ritorno di un riequilibrio dei poteri fra Giunta e Consiglio ci
deve essere e deve costituire un punto di riferimento per tutti. Ma
questo non significa che c'è stata una carenza operativa da parte
della Giunta. C'è stata una carenza di controllo da parte del
Consiglio, ma non in quella che era la separazione delle funzioni,
quanto in una logica di amministrazione corretta e di ruolo che
vogliamo svolgere, altrimenti non ci capiremo e torneremo alle
funzioni delegate.
Queste cose le dico senza ipotizzare minimamente capri
espiatori, ma è una riflessione ad alta voce che mi sento di fare e
che ho già fatto in passato. Accidenti al diavolo e se poi pensiamo
ancora che qualcuno ipotizzava l'elezione diretta del Presidente
della Regione, figuriamoci cosa sarebbe avvenuto o a cosa avremmo
assistito, se veramente non ci fosse stato e non ci sarà e non si
penserà di riequilibrare il Consiglio!
Altro aspetto: qui non è che qualcuno è stato chiamato a
svolgere un ruolo in una determinata posizione, perché ci siamo
rivolti all'angolo della strada e abbiamo detto a qualcuno: "Tu
vieni qua e vai a ricoprire quel ruolo". Quel ruolo, si sa, è stato
ricoperto da una persona che ha titoli, che ha vinto un concorso,
che è un dipendente dell'Amministrazione regionale, che ha svolto
in passato quella funzione anche alla Presidenza del Consiglio.
Quanto poi al discorso dei controlli, credo che bisogna soffermarsi
e fare qualche riflessione sulla Segreteria della Giunta. Questo
sarà a futura memoria di chi andrà a porre mano, sulla base delle
indicazioni che sono state date dalle due relazioni.
Mi accingo a concludere, ribadendo che se ci deve essere un
riequilibrio fra Giunta e Consiglio, questa è una delle cose su cui
bisogna porre mano prima possibile. Ma ne aggiungo un'altra, non
solo richiamando il concetto di infedeltà, perché sotto questo
aspetto non esiste nessuno che può dare garanzia, e purtroppo
abbiamo assistito a qualche episodio.
Ricordo però che negli ultimi dieci anni in questa Regione gli
episodi di malcostume si sono ridotti e si possono contare sul
palmo di una mano, e probabilmente abbiamo assistito a non
responsabilità diretta. Invece torno ad un altro concetto, perché
non è il concetto di infedeltà, ma quello che mi preoccupa di più,
è il concetto di impotenza da parte della Pubblica Amministrazione,
quando si trova di fronte a episodi di questo tipo o di altro tipo,
che abbiamo verificato in precedenza, e non c'è - parlo sempre per
la mia natura garantista di sentenza passata in giudicato - la
possibilità da parte della Pubblica Amministrazione di addivenire
alla risoluzione del rapporto di lavoro più doveroso ed
improcrastinabile, allora sì che va legiferato in tale direzione. E
questo sì che sarebbe un forte passo innovativo verso chi,
all'interno della Pubblica Amministrazione, si comporta in modo
scorretto, abusa e forse anche trae vantaggi di natura economica.
Una riflessione in tale senso credo che debba essere fatta con
tutte le norme garantiste e le cautele che la materia richiede.
Mi accingo a chiudere dando, come al solito, una lettura
positiva del lavoro svolto, una lettura positiva perché ci siamo
sforzati prima di tutto di capire dove c'erano le disfunzioni, di
capire dove c'erano le lacune, di capire dove possono esserci le
manchevolezze. Noi abbiamo un compito da legislatori, quindi
abbiamo il dovere di dare delle indicazioni affinché le leggi siano
rese il più perfette possibili per non assistere più a vicende di
questo tipo. D'altra parte il mio è un giudizio politico. Il
giudizio di altro tipo lo lasciamo ad altre sedi e ad altre
determinazioni. Credo che noi dobbiamo continuare nel lavoro, per
riuscire a capire perché a volte certe cose non funzionano, dopo di
che con molto senso di responsabilità, assumendoci ognuno la
responsabilità che ci compete, dare corso a quegli aggiustamenti
che tutelano non solo la Pubblica Amministrazione, ma anche la
classe politica e questa comunità.
Président
Chers collègues, je n'ai pas d'autres
conseillers inscrits à parler. Je pense interpréter le sentiment de
tout le monde en suspendant la séance de ce matin en ce moment.
Le Conseil est convoqué à 16 heures.
La séance est levée.
