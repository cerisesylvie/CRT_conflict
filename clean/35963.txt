Classificazione
ARTIGIANATO



Oggetto del Consiglio n. 273 del 26 novembre 2013 - Resoconto
OGGETTO N. 273/XIV - Interpellanza: "Finalità del
posizionamento di un totem caratteristico davanti alla sede
dell'Assessorato della sanità".
Président
- Pour l'illustration, la parole au collègue
Viérin.
Viérin L. (UVP)
- Merci Présidente.
Qui siamo su temi più leggeri. Assessore, nel 2012 organizzammo
una mostra dell'artista valdostano Bobo Pernettaz al Forte di Bard,
un artista noto per la sua ironia, per la sua verve e soprattutto
per le sue simpatiche sculture, che sono conosciute in tutta la
Valle. Nel testo del catalogo, che l'artista costruì in modo
originale, diciamo trasformando amici e parenti in critici d'arte,
si ritrovavano contributi vari tra cui quello dell'attuale
Assessore Fosson, che, diciamo, commentava una scultura. L'aver
ritrovato una sagoma della scultura in oggetto, con una frase
dell'attuale Assessore, nel frattempo ritornato Assessore alla
sanità, Fosson, a seguito della segnalazione dell'utenza, quindi ci
ha stuzzicato quest'interpellanza, che vuole chiedere...richiedere
all'Assessore alcune delucidazioni. Intanto, sicuramente ci ha
fatto sorridere il fatto di aver ritrovato questa scultura e in un
luogo istituzionale con una frase a firma dell'Assessore, ma
vogliamo in modo simpatico chiederle, Assessore, quale sia il
messaggio che si vuole veicolare non tanto con il posizionamento
della scultura, che una scultura non è, ma è una riproduzione della
scultura, ma soprattutto attraverso la frase...il senso che questa
frase vuole veicolare da un punto di vista istituzionale
all'utenza, perché questa ha stuzzicato non solo la nostra
fantasia, ma anche quella dell'utenza che si recava e che si reca
in Assessorato.
In seconda battuta vorremmo sapere...anche se siamo sicuri che
questi costi non hanno avuto alcun incidenza sull'Amministrazione
regionale, però era nostro dovere chiedere a carico di chi siano
stati posti i costi di questo totem e del suo posizionamento e,
proprio per capire se questa è un'iniziativa estemporanea o
sporadica, se sia intenzione limitare il posizionamento di questo
totem solo alla sede principale dell'Assessorato in Aosta o se sia
invece così idea di divulgare anche ad altre sedi e, più in
generale su tutto il territorio regionale, il simpatico messaggio
che questa scultura stilizzata, questo totem, porta con sé.
Grazie.
Presidente
- Grazie. Per la risposta, la parola
all'Assessore Fosson.
Fosson (UV)
- Sì, grazie.
È giusto trattare ogni tanto anche di temi un po' più leggeri e
scherzare, divertirsi, è giusto. Il posizionamento del totem
riprende un commento ad un'opera di Roberto Pernettaz, Bobo,
esposta al Forte di Bard quando lei era Assessore alla cultura nel
mese di luglio 2012. Era molto piaciuta anche a lei, perché l'aveva
editata quindi, se l'abbiamo esposta, intanto è per rispetto a lei
e a quanto aveva scritto. Infatti, è successo che mentre l'autore
preparava su tale opera una statua da esporre a Pila, ha costruito
un totem, un cartone che non riportava il nome dell'autore, ma solo
il soprannome con il mio commento, il commento era di un familiare,
che allora aveva anche un ruolo istituzionale, mi era stato chiesto
ed era piaciuto. Le assicuro che rivedere questo totem, che andrà
da un'altra parte, con questa frase, che, se lei mi permette,
leggo...
(interruzione del Consigliere Laurent Viérin, fuori
microfono)
...ecco, era:
"la crisi economica spinge tutti ad essere
ancora più egoisti, la crisi della politica e la sfiducia della
gente verso chi ha ricevuto il compito di rappresentarla portano ad
un crollo di tutte le idealità. Per Bobo non è così, il vecchio e
puro valdostano che lui ha rappresentato e creato tiene ancora
ferma la bandiera degli ideali, dei valori. Non riesce ad
abbandonare anche in tempo di crisi quello per cui ha vissuto e con
la forza delle sue mani tiene fermo il simbolo di ciò che ha più
caro, mostrandolo ancora agli altri. Il suo cane lo segue comunque
sempre, segno di un'amicizia che non viene meno neppure davanti
alle difficoltà. Il gatto invece se ne sta a guardare un po'
lontano, rappresenta quelli per cui l'idealità non esiste più. Non
è roba che si può mangiare e molto concretamente sta lì a vedere
chi vincerà, per poi unirsi a lui"
, ecco, questa era la frase.
L'autore mi aveva regalato questo totem, che mi piaceva, senza
costi, lei lo ha detto chiaramente, neppure di trasporto...
(interruzione di un Consigliere, fuori microfono)
...non c'erano finalità preconcette, né obiettivi precisi. La
frase era del 2012, né il messaggio era diretto a qualcuno, solo il
desiderio di proporre questo messaggio a tutti quelli che entravano
lì e anche a me per primo. La mia firma sotto creda è soltanto
stata occasionale, legata al fatto che era già costruita e messa lì
così. I valori e gli ideali non sono proprietà di nessuno,
sicuramente né mia, né di nessun altro e nessuno ne è padrone, ma
bisogna tutti insieme, proprio per la funzione sociale che abbiamo,
cercare di proporli.
Il totem è una brutta copia di una statua che verrà esposta a
Pila, quindi non c'è un'idea di allargare l'iniziativa. C'è il
desiderio sicuramente di riproporre davanti a quest'Assessorato,
dove c'erano i manifesti più disparati dei richiami all'idealità
valdostana, che non saranno solo dei miei richiami, ma anzi apro la
possibilità e il desiderio a tutto il Consiglio di presentare altri
messaggi e temi, che saranno così esposti come proposta a quelli
che verranno in tale sede. Grazie.
Président
- Merci. Pour la réplique, la parole au
collègue Viérin.
Viérin L. (UVP)
- Grazie Assessore.
Temevamo la sua stizza, invece la sua ira non è arrivata, meno
male. No, che la frase fosse del 2012 non ce ne ricordavamo,
solamente perché avevamo organizzato la mostra, ma, assieme ad
altri colleghi che oggi sono seduti qui, ci ricordiamo molto bene
quando lei scrisse questa frase in un momento di eroismo e di
ideali, poi così non magari svaniti, ma sfumati col tempo. A parte
questo e tornando un attimo su considerazioni più serie, ciò che ha
fatto riflettere è una questione di opportunità: un conto è il
testo critico ad un catalogo che un artista può far scrivere a
parenti, amici, trasformandoli in critici d'arte; altra cosa è
trasformare una scultura e soprattutto non tanto la sagoma, ma un
messaggio che diventa un messaggio istituzionale da inserire in una
sede istituzionale: ecco, è questo che ci ha fatto riflettere. Noi
pensavamo che l'esercizio proposto da Bobo in occasione della sua
personale a Bard, con tanti amici e parenti, appunto che avevano
portato questi contributi, si sarebbe chiuso lì, quindi non avremmo
mai pensato che il commento si trasformasse in un'autocitazione da
monumento pubblico. È quello che forse ha fatto sorridere non tanto
noi quanto l'utenza, Assessore, credo che sia qualcosa che è
serpeggiato. Tra l'altro, un monumento pubblico di littoriana
memoria, perché noi speriamo, ecco, che dopo il monumento non
arrivi a breve il saluto obbligatorio o la formula da proferire
all'ingresso dell'Assessorato. Noi crediamo che quello che è
opportuno oggi, ecco, è che la statua, non tanto il totem, quanto
la frase, se non ha quella valenza istituzionale che lei le ha
ricondotto...ecco, noi crediamo sia opportuno che almeno la frase
non si ritrovi più...ci è sfuggita, ci era sfuggita l'opportunità e
il messaggio.
Per quanto riguarda invece la questione che non abbiamo capito
anche nella frase...è questa contrapposizione fra cani e gatti,
perché poi una cosa che ci siamo chiesti quando ci siamo
confrontati se presentare quest'interpellanza è intanto queste
sfumature tra cani e gatti e soprattutto noi dove ci saremmo
collocati: tra i cani o tra i gatti...altro che i salassi e i
romani, Presidente... Noi quindi siamo arrivati ad una conclusione
e la conclusione è stata questa: il gatto ci è simpatico, il gatto
è un animale che forse in quel caso è stato dipinto in modo così
azzardato, non so se fosse veramente l'idea dell'artista, come
colui che aspetta per vedere chi vincerà e poi unirsi a lui. Ecco,
noi non ci sentiamo così e lo abbiamo anche dimostrato, noi
crediamo invece, anche se abbiamo stima dei cani, che il cane si
distingue dal gatto per una prerogativa: che difficilmente riesce a
vivere senza padrone. Grazie.
Président
- Collègues, on est au point 21 à l'ordre du
jour.
