Classificazione
DEMANIO E PATRIMONIO REGIONALE



Oggetto del Consiglio n. 651 del 28 luglio 2014 - Resoconto
OGGETTO N. 651/XIV - Interpellanza: "Intendimenti in merito
al futuro utilizzo della struttura dell'ex Centrale laitière di
Aosta".
Presidente -
La parola al collega Guichardaz.
Guichardaz (PD-SIN.VDA)
- Grazie Presidente.
In questo Consiglio regionale in altre legislature si è già
avuto modo di discutere del tema di cui si occupa
quest'interpellanza firmata congiuntamente da UVP, ALPE,
PD-Sinistra VdA e Movimento Cinque Stelle - l'abbiamo sottoscritta
uno per gruppo proprio per testimoniare l'interesse diffuso per
questa tipologia di iniziative -, l'argomento è la destinazione
d'uso, o forse sarebbe meglio dire: il destino della struttura
dell'ex
Centrale laitière
. Parliamo, per chi non avesse
chiara l'ubicazione, di quel grosso stabile che si può intravedere
passando da via Piccolo San Bernardo in prossimità del distributore
dell'AGIP e del deposito di carburanti, quello della Depo-Dora, è
in via Piccolo San Bernardo 22. Uno stabile che fino ad una
quindicina-una ventina di anni fa veniva impiegato come sede della
Centrale laitière
e poi mai più riutilizzato in seguito al
trasferimento della stessa nella nuova sede di Gressan. Per un
periodo, tra l'altro, quella sede fu usata anche come magazzino, mi
sembra, della Croce Rossa, almeno si legge sulla facciata:
"Croce Rossa Italiana"
.
Su quella struttura e su quell'area si sono immaginate
destinazioni d'uso le più diverse, si è parlato di demolire tutta
la struttura per recuperare un'area importante sotto il profilo sia
dell'ampiezza che della sua ubicazione, è un luogo anche strategico
da un punto di vista urbanistico, si è ragionato di utilizzarla
come sede distaccata dell'Università della Valle d'Aosta,
addirittura era stata ceduta all'università e, da quello che mi
risulta, l'università poi l'ha nuovamente ridata alla Regione e in
ultimo all'
Institut agricole
. Tra l'altro, la struttura è
proprio posizionata dirimpetto a Montfleury, quindi in una zona
anche strategica dal punto di vista delle collocazioni delle
strutture. Insomma, negli anni sono state tante le idee, ma nessuna
di queste ha trovato una degna e concreta realizzazione.
Qualche tempo fa, come gruppo PD-Sinistra VdA, avevamo fatto
un'interpellanza per chiedere notizie su un'altra proprietà della
Regione: mi riferisco ai locali posti all'ultimo piano dell'ex
Maternità - all'epoca forse mi rispose l'ex Assessore Marco Viérin
- con l'obiettivo di riportare all'attenzione dei cittadini e dei
media il problema delle strutture di proprietà pubblica
inutilizzate, strutture che nel tempo perdono valore anche a causa
dell'abbandono, che, come si sa, accelera il degrado, producendo
danni irreversibili, cioè queste strutture dopo qualche anno non si
possono più riutilizzare. Strutture che, se non adeguatamente
valorizzate, diventano semplicemente dei costi, dei debiti,
strutture che, tra l'altro, deprivano di risorse importanti altri
settori fondamentali che ne avrebbero un gran bisogno, parliamo
tutti i giorni di tagli alla sanità, tagli alle politiche sociali,
tagli all'industria, all'istruzione, all'agricoltura.
Sono ancora passato un paio di giorni fa a fare delle foto e
devo dire che non fa bene vedere una struttura lasciata invecchiare
così, senza prospettive, abbandonata a sé stessa. Certo è un
problema non solo di questo particolare stabile, sono molti gli
stabili di proprietà pubblica in
stand-by
, in attesa magari
di finanziamenti adeguati o anche solo di un'idea progettuale; poi
non è neanche detto che non si possa pensare, così come era stato
ipotizzato qualche tempo fa, alla demolizione di questa struttura e
al recupero di quell'importante area. Beh, forse partendo proprio
da quelle strutture più strategiche per la loro collocazione si può
pensare ad un piano di recupero complessivo di valorizzazione del
bene pubblico, che renda nuovamente produttive le nostre numerose
proprietà, soprattutto oggi che la crisi morde e che ogni denaro
speso male o non speso è uno sfregio a chi ne ha veramente bisogno.
Grazie.
Presidente
- Grazie collega. La parola all'Assessore
Perron.
Perron (UV)
- Grazie Presidente.
Ringrazio per quest'iniziativa che ci permette un attimo di fare
il punto. Con riferimento alla richiesta che ha formulato, vorrei
segnalare che ad oggi, perlomeno all'Assessorato finanze, non
risultano progetti futuri di riqualificazione, di ristrutturazione
e riutilizzo degli stabili dell'ex
Centrale laitière
. Lo ha
evocato lei, collega Guichardaz: nel tempo tante idee, tanti
progetti e mai un'idea ha preso piede. Voglio ricordare che negli
anni scorsi l'Amministrazione regionale aveva - giustamente lei lo
ha detto - ipotizzato di delocalizzare lì, in quest'area la nuova
sede dell'
Institut agricole
. Nel 2007, esattamente a luglio,
si era anche affidato il servizio di redazione di uno studio di
fattibilità. I costi ipotizzati da questo studio erano molto alti:
erano stimati all'epoca in 24.500.000 euro, ai quali bisognava
aggiungere l'IVA, e la realizzazione di quest'intervento era
inoltre subordinata all'acquisizione delle aree limitrofe, quelle
che lei citava poc'anzi, collega, quelle cioè occupate dalla
società Depo-Dora, che giustamente si occupa e commercializza
prodotti petroliferi. In questi anni quindi cosa si è fatto? Beh,
in questi anni su questo progetto si è fatta un'attenta analisi
anche con i responsabili dell'
Institut agricole
e si è
deciso di non operare più tale scelta, quindi la scelta di
delocalizzare lì l'
Institut agricole
è definitivamente
abbandonata. Innanzitutto le mutate condizioni del Paese e anche
della Regione hanno imposto e impongono una riduzione di grandi
spese di investimento, di quelle che a volte vengono definite
grandi opere.
Secondo aspetto: c'era stata l'urgenza da parte dell'
Institut
agricole
di disporre di nuovi spazi da destinare ad aule, che
non erano assolutamente compatibili coi tempi di realizzazione
della nuova sede, per la quale si sarebbe reso necessario procedere
alla bonifica dell'area. L'avvenuta ristrutturazione dell'edificio
ex cantina e quindi il suo collegamento con l'edificio principale,
che è sede dell'
Institut agricole
, hanno poi già permesso di
recuperare nuovi spazi da destinare alle attività scolastiche,
dando qui in qualche modo una risposta soddisfacente al bisogno di
aule scolastiche, che al tempo veniva evidenziato con quel
progetto. In conseguenza di tutto ciò, quindi, le somme
inizialmente destinate alla nuova sede dell'
Institut
sono
state ridotte, con deliberazione 1018 del 2013, dalla Giunta
regionale in 1.750.000: per l'esecuzione di interventi per la
parziale ristrutturazione dell'attuale sede dell'
Institut
.
Attualmente è in corso l'affidamento per l'esecuzione delle
indagini e delle analisi necessarie alla caratterizzazione dei
terreni dell'ex
Centrale laitière
, costo stimato per
quest'operazione: circa 90 mila euro. I risultati verranno
successivamente trasmessi ai competenti uffici dell'Assessorato del
territorio e dell'ambiente per gli adempimenti di competenza,
quindi anche eventuali interventi di bonifica.
Circa il futuro, certamente - lei lo ha detto - l'area dell'ex
Centrale laitière
rappresenta per la Regione un immobile
dalle significative potenzialità, questo senz'altro è vero:
potenzialità logistiche, potenzialità edificatorie, pur sempre
limitate - voglio sottolinearlo - alle destinazioni urbanistiche
che sono previste dal piano regolatore del Comune di Aosta.
Infatti, lo stesso immobile si configura come certamente un polo di
valenza strategica, lei stesso lo evidenziava in considerazione
della sua ubicazione: la relativa vicinanza al centro storico di
Aosta, l'estensione è grande: sono più di 8 mila metri quadrati, la
sua accessibilità: c'è un ingresso da via Piccolo San Bernardo
molto agevole, che si trova quindi alle porte della città di Aosta.
Come ho detto, risulta quindi non più utilmente perseguibile
l'ipotesi di delocalizzare in tale area la nuova sede
dell'
Institut
. È intenzione quindi di quest'Amministrazione,
una volta in possesso delle risultanze delle indagini - ne
accennavo poc'anzi - per la caratterizzazione del sito, condurre
insieme col Comune di Aosta delle operazioni, delle valutazioni
necessarie all'individuazione dei possibili interventi di
riconversione dell'area, che siano compatibili con le modifiche
attuabili rispetto alle prescrizioni urbanistiche vigenti e
parametrati alle effettive esigenze istituzionali
dell'Amministrazione. Voglio ricordare, infatti, che l'immobile è
inserito ad oggi in zona BC02 del piano regolatore vigente del
Comune di Aosta, ma ad oggi è vincolata all'insediamento di
strutture scolastiche dell'obbligo, quindi tale procedura...
(interruzione di un Consigliere, fuori microfono)
...dell'obbligo, quindi l'ipotesi di qualsiasi intervento con
finalità pubblica diversa dalla struttura scolastica di cui sopra
si può attuare, ma deve avvenire attraverso una
modifica...urbanistica, cosa che andava fatta, ovviamente, anche
per fare - il collega Chatrian lo ricorda - eventualmente anche la
sede dell'Antitrust e nel rispetto, altro aspetto, ovviamente nel
caso di ragionamenti nuovi degli indici di zona.
Nel complesso quindi sono aperte delle ipotesi, sono aperte le
idee, non esistono attualmente delle destinazioni definitive su
questi immobili, la riconversione prevista potrebbe - anche lei lo
citava...uso il condizionale - avvenire attraverso la totale
demolizione del fabbricato, lasciando quindi impregiudicate le
possibilità di sfruttamento del sito, oppure inserire -
ragionamento sul quale torneremo in quest'aula - in un piano di
dismissioni future, eventualmente valutando anche investitori
potenzialmente interessati ad acquisire questa struttura.
Grazie.
Presidente
- Grazie Assessore. Per la replica, la parola
al Consigliere Guichardaz.
Guichardaz (PD-SIN.VDA)
- Sì, brevemente, poi lascio la
parola al collega Chatrian.
Beh, l'importante di queste iniziative è comunque, diciamo,
riproporre delle tematiche che a volte rimangono un po' in ombra.
Quella è una struttura a detta di molti di nessun pregio
particolare...magari lo potrà confermare Chatrian, che nella sua
vita civile faceva o fa l'architetto...quindi è una struttura che,
voglio dire, non penso rivesta delle difficoltà di tipo...diciamo
vincoli particolari. La cosa che vorrei ribadire - l'ho già detto
in premessa - è che è importante oggi fare un piano complessivo di
recupero delle strutture e delle aree pubbliche, perché non
possiamo assolutamente più permetterci - la Regione, le istituzioni
- di avere delle strutture, delle proprietà che non rendono, ma che
anzi sono dei costi, com'è un costo, per esempio, l'ultimo piano
dell'ex Maternità. Adesso abbiamo un nuovo Assessore, solleciterei
nuovamente una presa di attenzione e di interesse verso questi
oltre 1.000 metri quadrati, diciamo, di spazi che potrebbero essere
utilizzati. Grazie.
Presidente
- Grazie collega. La parola al collega
Chatrian, direi, per quattro minuti, così ha il tempo di illustrare
bene le sue sensazioni.
Chatrian (ALPE)
- Sì, grazie Presidente.
Il collega Guichardaz ha ben illustrato l'iniziativa e nella
replica, diciamo, ha sintetizzato molto bene qual era lo spirito di
questa nostra iniziativa. In questi ultimi 20 anni su questi 8 mila
metri quadri, su questa zona penso siano stati fatti diversi
progetti preliminari o definitivi, per ultimo citava l'Assessore
Perron la delocalizzazione dell'
Institut agricole
, poi non
andata a buon fine per ragioni di natura economica e per
l'impossibilità di poter intervenire ed ampliare l'area e comunque
le nostre finanze ad oggi non ce lo permettono. Al di là di questo,
l'obiettivo di quest'iniziativa era...il secondo quesito, la
seconda domanda...l'invito al Governo regionale, a lei come nuovo
Assessore è quello di fare di nuovo lo stato dell'arte, il punto
della situazione per quanto riguarda le numerose proprietà che
abbiamo dislocate sul territorio. Allora, probabilmente, a maggior
ragione, dobbiamo, io dico: dobbiamo, come Consiglio regionale,
decidere se ci sono le condizioni per valorizzarlo internamente,
destinandolo a soluzioni come pubblico...altrimenti tanto vale,
dato che a questo punto diventano dei costi per la collettività
tutta, prendere delle decisioni importanti; com'è stato fatto un
decennio fa, l'Amministrazione nel 2004 ha fatto delle scelte,
giuste o sbagliate che siano dal punto di vista politico, si è
fatto un ragionamento anche di costi e benefici, il pubblico dopo
decenni di acquisti sul territorio...dal 1991 in avanti, da quando
c'è stato il riparto fiscale, aveva acquistato diverse proprietà,
per ovvie ragioni, giuste o sbagliate che siano, ma era il momento
di fare il punto della situazione e certi acquisti dovevano essere
alienati per forza, altrimenti diventavano un costo per
l'Amministrazione pubblica e per tutta la collettività.
Visto e considerato che le nostre finanze sono comunque calate
in quest'ultimo periodo, penso che se si può fare...nel mese di
settembre-ottobre una situazione generale sulle proprietà non
utilizzate, che magari non hanno più senso di essere mantenute
all'interno dell'amministrazione pubblica, inserirle nel piano
dismissioni e creare certe condizioni...Questa però penso sia
un'area non di pregio dal punto di vista architettonico, ma
interessante dal punto di vista dell'ubicazione: valutiamo se dal
punto di vista pubblico, dal punto di vista della collettività, ci
sono delle condizioni per creare invece una destinazione che sia
comunque...che possa aiutare, da una parte, la collettività e,
dall'altra, comunque dare delle risposte puntuali, magari insieme
al privato, non solo come pubblico, magari cercando di trovare
delle soluzioni che vadano in una certa direzione, reperendo anche
dei capitali privati, perché, come dicevamo prima, la situazione è
questa e quindi probabilmente dobbiamo mettere in campo delle idee
nuove per valorizzare al meglio il patrimonio esistente.
Grazie.
Presidente
- Grazie collega. Punto 25 all'ordine del
giorno.
