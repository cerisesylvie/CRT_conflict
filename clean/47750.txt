Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 3923 del 18 settembre 2024 - Resoconto
OGGETTO N. 3923/XVI - Interrogazione: "Stato dell'arte in
merito all'avvio di corsi di laurea riferiti alle professioni
sanitarie".
Bertin (Presidente) -
Punto n. 25. Risponde l'assessore
Marzi.
Marzi (SA) -
Oltre al corso di laurea già attivato in
infermieristica, stiamo approfondendo la possibilità di attivare
sul territorio ulteriori corsi nell'ambito delle professioni
sanitarie. Abbiamo approfondito, tra l'altro, questo tema insieme
all'assessore alla sanità Riboldi della Regione Piemonte nel corso
dell'incontro dello scorso 10 settembre 2024. L'obiettivo,
nell'ambito delle convenzioni con le università piemontesi, è di
formare medici specialisti e professionisti sanitari su cui
investire per una futura attività lavorativa e carriera nel
servizio sanitario regionale della Valle d'Aosta. Con il
potenziamento delle collaborazioni già in essere è possibile
ampliare l'offerta formativa relativa alle professioni sanitarie
con l'attivazione di nuovi corsi sul territorio regionale, oltre al
corso di laurea in infermieristica che, anche quest'anno come
l'anno passato, ha riscosso un grande interesse. Nel corso del
proficuo incontro con l'assessore Riboldi, che ringrazio davvero
tanto, esso stesso ha manifestato pieno interesse nel condividere
la necessità di potenziare le collaborazioni tra le nostre Regioni:
nelle attività didattiche del corso di formazione specifico in
medicina generale e nelle attività di formazione dei medici
tutor
; attraverso lo scambio di attività e professionisti
attuato nell'ambito di accordi tra l'Azienda USL della Valle
d'Aosta e le Aziende sanitarie piemontesi; attivando rapporti e
confronti professionali non formalizzati tra professionisti
sanitari, oltre che collaborando a progettualità comuni nel
contesto della progettazione europea.
Tornando al corso di laurea in infermieristica, siamo molto
soddisfatti di aver coperto per il secondo anno di fila tutti e
trenta i posti disponibili, con le domande di partecipazione al
corso che hanno indicato come prima scelta il corso con sede ad
Aosta. Questo dato positivo si pone in netta controtendenza
rispetto a quanto sta accadendo a livello nazionale, che, per
l'anno accademico 2024-2025, ha visto calare di oltre il 5% le
domande per il test di ammissione ai corsi delle professioni
sanitarie. I risultati conseguiti dimostrano che le azioni
comunicative di attrattività "Lavora con noi" intraprese insieme
all'Azienda USL sono efficaci e, a differenza di altrove, rendono
ancora appetibile avvicinarsi alle carriere sanitarie che sono
centrali, come richiamato dalla sua iniziativa. Parallelamente sono
altrettanto importanti le azioni di comunicazione e promozione
della formazione "Studia con noi" che stiamo implementando con
l'aiuto dell'Azienda USL. Infatti, proprio nel settembre di
quest'anno abbiamo approvato la realizzazione di un piano di
comunicazione triennale a sostegno degli interventi formativi in
ambito sanitario, investendo 40 mila euro per ogni annualità tra il
2024, il 2025 e il 2026. Gli approfondimenti in corso sono diretti
ad attivare sul territorio regionale possibili nuovi percorsi
formativi, in particolare sulle professioni dei tecnici di
radiologia e degli educatori professionali socio-sanitari. Su
queste due professioni è stato manifestato inoltre un importante
fabbisogno e anche un significativo interesse da parte di coloro
che intendono dedicare la propria attività lavorativa nel mondo
della sanità. In tal senso, con il coinvolgimento della Rettrice
dell'Università della Valle d'Aosta, che ringraziamo, e del
Direttore generale dell'Azienda USL abbiamo attivato proficua
interlocuzione con il Rettore e la Pro-rettrice dell'Università
degli studi di Torino nell'auspicio di poter concretizzare
ulteriori collaborazioni già a partire dal prossimo anno
accademico, cioè il 2025-2026.
Presidente -
Replica il consigliere Restano.
Restano (GM) -
Grazie Assessore per la risposta. Con gli
ultimi cinque secondi finalmente mi ha risposto. Non avete
organizzato corsi per quest'anno, devo dire che già lo sapevo, ma
la mia è stata una provocazione per arrivare a dirle che l'attività
di promozione posta in essere dall'Azienda sanitaria e dai tecnici
sanitari di radiologia medica ha colto i suoi frutti. Vi sarebbero
diciassette adesioni a fronte teoricamente nei prossimi anni di
ventidue-venticinque posti disponibili. La porto a conoscenza che,
oltre agli educatori, mancano almeno quindici tecnici della
prevenzione e attualmente ve ne è solo uno in formazione. Questo
per dire che se si organizza un primo anno in comune, siamo pronti
a partire, quindi quanto da lei auspicato io spero che si realizzi,
altrimenti questi diciassette tecnici se ne vanno da un'altra parte
e tutto il lavoro che noi facciamo sull'altra attività va
perso.
Colgo con favore e apprezzo quanto da lei detto, spero che per
il prossimo anno accademico si possa arrivare al dunque e aprire le
iscrizioni a dei corsi, almeno tre, per i Valdostani e non
Valdostani che hanno voglia di frequentare ad Aosta il corso di
laurea nelle professioni sanitarie.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 17:10 alle ore 17:34.
