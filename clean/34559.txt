Classificazione
ISTRUZIONE PUBBLICA



Oggetto del Consiglio n. 2312 del 21 marzo 2012 - Resoconto
OGGETTO N. 2312/XIII - Interpellanza: "Adozione di iniziative
per contrastare i fenomeni della ripetenza e della dispersione
scolastica".
Interpellanza
Una recente rilevazione dell'ISTAT sulle forze del lavoro in
Italia, analizzando il fenomeno dei giovani che abbandonano
prematuramente gli studi nelle singole regioni, ha riscontrato
quote elevatissime di abbandoni scolastici in Valle
d'Aosta.
A fronte di una media nazionale del 18,8%, la Valle d'Aosta
segna purtroppo una media generale del 21,2%, con una punta, fra
gli uomini, del 27,7%.
Si riscontra purtroppo un evidente e gravissimo divario
rispetto ad aree del Paese con caratteristiche omogenee alla
nostra, come la Provincia autonoma di Trento che presenta i
risultati migliori in questo campo (11,8%).
I sottoscritti Consiglieri regionali
Interpellano
l'Assessore all'istruzione e cultura per sapere:
1) come si conciliano questi dati con la spesso celebrata
efficienza del sistema scolastico valdostano;
2) a quali fattori sono riconducibili fenomeni così evidenti
di abbandono scolastico;
3) quali iniziative concrete siano state adottate o si
intendano adottare per contrastare i fenomeni della ripetenza e
della dispersione scolastica;
4) quali obiettivi si sia data la scuola valdostana rispetto
ai più generali obiettivi europei della "Strategia Europa 2020" che
fissa al 10 per cento il livello entro il quale dovrebbero essere
contenuti gli abbandoni scolastici prematuri entro la scadenza del
corrente decennio.
F.to: Louvin - Patrizia Morelli
Presidente
- La parola al Consigliere Louvin.
Louvin (ALPE)
- Grazie Presidente.
Abbiamo appreso con molta preoccupazione della rilevazione che
vi è stata circa la questione dell'abbandono scolastico in Italia,
una rilevazione che ha portato la Valle d'Aosta ai primi posti in
Italia e comunque nell'area del nord, fra le regioni che hanno i
massimi tassi di abbandono scolastico prematuro. Stiamo parlando,
per chiarezza, della fascia 18-24 anni all'interno della quale è
individuata la percentuale di questa popolazione giovanile, che ha
tutt'al più una licenza media, che non ha concluso un corso di
formazione professionale riconosciuto dalla Regione, di durata
superiore ai due anni, e che non frequenta corsi scolastici, né
svolge attività formative. Il dato che abbiamo riscontrato, che è
stato diffuso a livello nazionale, indica per la Valle d'Aosta che
questa percentuale di abbandono dei percorsi scolastici, di fronte
ad una media nazionale del 18,8 percento, vede la Valle d'Aosta al
di sopra di tale media: al 21,2 percento e in particolare fra gli
uomini abbiamo il 27,7 percento, ossia un giovane su tre in Valle
d'Aosta non arriva nemmeno ad un livello di formazione
professionale considerato minimale all'interno dell'Unione europea.
È questa un'anomalia di sistema che ha sicuramente radici lontane,
ma che ci interroga profondamente, perché siamo spesso ad
apprezzare sforzi che vengono compiuti sul piano finanziario, sul
piano organizzativo nel nostro sistema educativo, ma tali
percentuali non ci fanno onore.
L'Europa si sta muovendo con un obiettivo preciso: 10 percento
all'orizzonte 2020, nella strategia cosiddetta "di Lisbona" si è
indicato per l'intera Unione europea tale obiettivo. Noi siamo in
questo momento tecnicamente quasi 12 punti sopra a questo livello
e, essendo già nel 2012, è difficile immaginare che ci possa
essere, stando ai dati che abbiamo in nostro possesso,
un'inversione sufficientemente massiccia di tendenza da proiettarci
in positivo per quella data. Tanto più che la rilevazione mette in
evidenza come alcune Regioni abbiano avuto una forte impennata
positiva in questi ultimi anni e, al di là di quelle che sono già
prossime al traguardo (mi riferisco in particolare alla Provincia
di Trento e al Friuli Venezia Giulia, con condizioni abbastanza
simili alle nostre, che si aggirano intorno al 12 percento, ben 10
punti sotto di noi), nell'area del centro nord, l'Emilia, il
Friuli, la Provincia di Bolzano e le Marche hanno registrato in
questi ultimi anni dei forti miglioramenti, non così per il sistema
scolastico valdostano, che quindi si rivela fragile sotto questo
punto di vista.
Ho avuto cura, prima di predisporre questa iniziativa, di andare
a rileggere lo studio che è stato pubblicato dall'Assessorato
recentemente sulle competenze acquisite dagli studenti nella nostra
scuola, studio nella cui introduzione lei parla di un bilancio
certamente positivo per il sistema scolastico valdostano. Lo è
sicuramente dal punto di vista della registrazione delle competenze
acquisite a livello dei 15 anni, nella fascia che è stata
interessata dalla rilevazione, ma già lo studio indicava questa
forte criticità, indicava intanto la necessità di approfondire le
cause del ritardo scolastico...ne stiamo perdendo il 20 percento
nei licei, il 30 percento negli istituti tecnici, il 40 percento
negli istituti professionali. È un problema fortissimo che quasi un
ragazzo su due non riesca ad andare avanti nell'istruzione
professionale, ma lo è complessivamente questo dato, perché si
rileva una selettività del nostro sistema scolastico, una sua
tendenza a buttare fuori dai binari della scuola una quantità
enorme di giovani. Questo sembra, sempre secondo l'analisi condotta
dalla struttura regionale per la valutazione del sistema scolastico
valdostano, da ascrivere ai criteri di valutazione dei docenti più
che ad una carenza di preparazione degli allievi, visto che i
punteggi conseguiti nei test PISA sui ragazzi in ritardo di un anno
sono più alti che nelle altre regioni, ossia abbiamo degli studenti
mediamente molto più bravi degli altri, ma che vengono messi fuori
dal circuito scolastico. Questo fa sì che la vostra analisi
indicasse che il ricorso alla bocciatura non porta un miglioramento
dei risultati e che su questo tema appaia opportuno avviare una
riflessione approfondita. Il nodo della questione quindi ci sembra
essere l'equità del nostro sistema, oltre che anche dei deficit
sociali, dei momenti di mancanza di attenzione forse da parte delle
famiglie, difficoltà strutturali individuali, ma abbiamo delle
scuole che sistematicamente bocciano più delle altre e mettono un
numero elevatissimo di studenti in condizione o di ricorrere a
lezioni private - questo è un costume diffusissimo -, o a
rinunciare al percorso scolastico effettivo.
Noi, Assessore, le poniamo il quesito: "quali sono le buone
pratiche o gli interventi normativi che si possono fare e a cui si
fa riferimento in questo studio" con molta forza, perché riteniamo
che questo sia un problema nodale da affrontare da parte nostra,
con una politica educativa che vada nel senso di recuperare il
massimo di risorse possibile e di non provocarne ulteriormente la
marginalizzazione. Quindi a quali fattori sono riconducibili questi
gravi fenomeni di abbandono scolastico, cosa si sta facendo per
raddrizzare questa situazione e, anche se poi le amministrazioni si
susseguiranno, che orizzonte ci diamo? Lisbona 2020 è un orizzonte
contemplato nel mirino di questa Amministrazione, o è un obiettivo
a cui si è già rinunciato in partenza? Questo è il senso della
nostra interpellanza.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Questo è un tema che avevamo già discusso in Consiglio - mi
ricordo l'iniziativa del collega Lattanzi - e all'epoca avevamo
iniziato a parlare di sistema non più di autovalutazione, quindi
lasciamo stare l'autocelebrazione che è citata nelle premesse...ma
passare da un sistema di autovalutazione che da anni esisteva ad un
sistema di valutazione esterna, che ci desse la possibilità di
intervenire con correttivi e a ragionare su una prospettiva con
dati reali. Dico questo perché l'indicatore ISTAT citato
nell'interpellanza individua la quota di popolazione appartenente
alla fascia di età compresa fra 18 e 24 anni, che ha abbandonato
gli studi senza aver conseguito un titolo superiore a livello
3C
short
della classificazione internazionale, ovvero chi non ha
conseguito un titolo superiore di durata almeno biennale. È
opportuno fare da subito una precisazione di tipo metodologico: i
dati del rapporto ISTAT citato sono raccolti a campione in base ad
interviste telefoniche. Come Assessorato, invece abbiamo, per
attenuare le possibili distorsioni e per avere dati il più
possibile vicini alla realtà, evitando distorsioni derivanti da
indagini di tipo soggettivo o percettivo, visti i numeri ridotti
della nostra regione: circa 1.100 alunni per anno, questo è un dato
interessante...il nostro sistema ha nella sua partecipazione ad
indagini nazionali INVALSI e internazionali OCSE dal 2009 assunto
come criterio la raccolta censuaria dei dati relativi ad alunni
residenti e domiciliati appartenenti alla fascia di età dai 14 ai
18 anni, ossia fino al termine dell'obbligo, che è a 16 anni, e il
diritto/dovere dell'istruzione-formazione, o apprendistato. Da
questi dati risulta che nell'anno scolastico 2010-2011 l'88
percento degli studenti nella fascia di età suddetta (4.798 su
5.432) era regolarmente iscritto in un'istituzione scolastica
regionale.
Va considerato inoltre che nel 12 percento restante sono
ricompresi anche i giovani che scelgono canali alternativi a quelli
dell'istruzione, quali l'apprendistato o la formazione
professionale in centri di formazione riconosciuti; questo è un
elemento da tenere in considerazione. Quanto rilevato ci fa
affermare che il fenomeno a cui assistiamo, più che di abbandono e
quindi di mancata scolarizzazione, è di difficoltà ad innalzare il
tasso di conseguimento di titoli di studio, diplomi o qualifiche.
Negli indicatori 2009 l'Assessorato aveva analizzato il fenomeno in
relazione al conseguimento dei diplomi quinquennali (70 percento),
percentuale sotto la media nazionale rispetto alla fascia di età
teorica e, per dirla tutta, pari a quella del Piemonte e superiore
a quella di Lombardia e Trento, dato che consente di correlare il
basso livello di diplomi nelle zone del nord rispetto al sud con le
buone opportunità offerte all'epoca dal mercato occupazionale,
soprattutto fra la popolazione maschile.
Bisogna poi rilevare, come riscontrabile nel rapporto OCSE-PISA
2009, che la nostra scuola è selettiva, non è un diplomificio e
altrettanto lo sono i criteri di valutazione. Al tempo stesso la
nostra scuola ha risultati positivi nei test nazionali e
internazionali, quindi i nostri studenti sono preparati e non si
tratta di autovalutazione, ma di dati certificati da OCSE. Ritengo
poi condivisibile l'affermazione del neo Ministro Profumo, riguardo
al fatto che l'istruzione tecnica e professionale sia alla base del
processo di raggiungimento degli obiettivi di Europa 2020, perché
stiamo a livello nazionale, e di riflesso anche qui, scontando il
problema di un eccessivo numero di studenti che seguono il percorso
liceale, perché a partire dagli anni '80 tutte le politiche di
riforma e di sperimentazione scolastica hanno privilegiato
esclusivamente la formazione generalista e liceale. La nostra
cultura tecnica e professionale invece è un patrimonio
inestimabile, confinato da tempo e soprattutto negli obiettivi di
famiglie e alunni in secondo piano; oggi occorre ridare...perché la
nostra intenzione è quella di farci valutare dall'esterno per
meglio analizzare le criticità e capirne la natura, per
ricalibrarle sulla base di ciò che ho cercato di enunciare e come
eventualmente intervenire...dicevo: ridare loro quella dignità che
ha permesso di formare nei decenni passati professionisti di alto
livello. Si tratta di un cambiamento di ottica che deve partire
dalle famiglie attraverso regole diverse di orientamento nella
scelta della scuola superiore, ma anche da noi nelle politiche di
orientamento, la cui assenza è una delle cause principali della
dispersione e del mancato raggiungimento dei più alti gradi di
istruzione. Per questa ragione dirò le cose che stiamo facendo
proprio in tale direzione: monitoraggio dell'assolvimento
dell'obbligo d'istruzione, diritto/dovere di istruzione e
formazione con un accordo fra la Sovrintendenza e l'Agenzia del
lavoro, che ha consentito la predisposizione di uno strumento
informatico
on line
, utile sia alla facilitazione dei
contatti con gli studenti che hanno scelto l'apprendistato o la
formazione professionale, sia il controllo sul loro effettivo
percorso una volta usciti dal sistema scolastico; la promozione di
azioni di orientamento per ridurre gli insuccessi e le uscite
precoci dai percorsi scolastici fin dalla scuola secondaria di
primo grado attraverso collegamenti fra reti di scuole di gradi
diversi e istituzioni del territorio, i finanziamenti di corsi di
recupero, realizzazione di progetti di alternanza scuola-lavoro
attraverso accordi e convenzioni con enti, agenzie del territorio,
in particolare nei percorsi dell'istruzione professionale; la
realizzazione di scambi di buone pratiche fra docenti della scuola
secondaria di primo e secondo grado della nostra regione e nelle
zone transfrontaliere (il progetto
ALCOTRA
), allo scopo di
coinvolgere in tali attività anche gli allievi a rischio di
dispersione; l'attivazione di un modulo formativo ad hoc
nell'ambito di attività di formazione rivolte ai docenti neo
immessi in ruolo - le uniche attività formative obbligatorie per i
docenti secondo quanto previsto dal contratto di lavoro - proprio
per sensibilizzare gli insegnanti al problema dell'alto tasso di
selezione scolastica nelle nostre scuole.
Sicuramente si può fare meglio e noi continueremo a tenere alta
la guardia, ma tutte queste azioni avranno un successo maggiore se
il processo di cambiamento culturale della società e di conseguente
ripresa di valori, quali lo studio, l'impegno e la conoscenza,
subirà una positiva accelerazione. È chiaro che, grazie a questo
gruppo di lavoro, che lei ha citato, disponiamo di uno strumento
fondamentale non solo per capire i difetti o le criticità, ma per
proporre tutti insieme, di concerto con tutte le parti che
compongono il sistema scolastico, come intervenire su questi che
sono temi da analizzare. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Mi rendo conto che siamo su un terreno molto difficile, ma non
posso esprimere una grande soddisfazione per quanto ho sentito.
Sicuramente, dal punto di vista fotografico, ossia della
rilevazione del fenomeno, l'Assessorato è impegnato, è giusto che
non si accettino come assolutamente confermabili tutti i dati
provenienti da rilevazioni a campione, ci possono essere anche dei
numeri ridotti che giocano nel senso di una certa imprecisione, ma
devo dire che questo è un fenomeno talmente consolidato e visibile
che non credo si tratti qui di investire troppe risorse nel
fotografare il fenomeno. Dove invece ritengo siano da mettere più
risorse è nell'azione sul campo: abbiamo centinaia di giovani che,
nel periodo delle scuole medie superiori soprattutto, vivono anni
di galleggiamento, di disagio all'interno delle scuole e di questi
ragazzi non si occupa nessuno, perché sono un problema per chi
cerca di fare la sua attività di insegnamento, educativa e porta
avanti con fatica nelle classi il suo lavoro di educatore, ma o per
i numeri, o per un relativo abbandono, un'autoemarginazione di
questi ragazzi che non frequentano più...cominciano ad essere
saltuariamente presenti nelle aule e poi vengono abbandonati a loro
stessi.
Le abbiamo posto una questione che riguarda la selettività della
nostra scuola, è vero, non era troppo formalmente enunciata, ma
ritengo che questo sia un problema: noi bocciamo e rimandiamo con
una virulenza terrificante nelle nostre scuole; la quantità di
ragazzi che viene ad essere demotivata dagli studi, perché
sistematicamente portatrice di debiti reiterati nelle nostre
classi, è elevatissima. È un disagio profondo per le famiglie, è un
costo aggiuntivo, ma soprattutto è una forma di mortificazione
continua. Credo che su questo bisogna intervenire in modo radicale,
perché abbiamo proprio all'interno del sistema scolastico...quando
le dico che il 40 percento dei ragazzi al professionale se ne
va...se ne va perché il nostro sistema dell'istruzione
professionale molto spesso è un Bronx... Parliamo anche noi con gli
insegnanti...gli insegnanti stessi hanno un disagio professionale
pesante all'interno delle classi, usurante, anche perché, dopo
20-30 anni di insegnamento, trovarsi a combattere sul piano
disciplinare e relazionale partite così ardue è un discorso
difficile.
Ho sentito degli impegni lodevoli da parte sua sulle azioni di
orientamento, su alternanza scuola-lavoro, le buone pratiche
dell'
ALCOTRA
con scambi di insegnanti, eccetera, ma ho
l'impressione che ci voglia una terapia molto più decisa,
altrimenti rischiamo di fare della sofistica intorno alla questione
dell'abbandono scolastico e della ripetenza. Qui c'è un nodo
enorme, forse legato a delle abitudini consolidate da parte dei
nostri insegnanti di cui bisogna discutere nelle scuole. Non le sto
parlando di questioni di poco momento, perché abbiamo il rischio
oltretutto di vedere arrivare nel nostro sistema lavorativo
centinaia di persone che arrivano da fuori, con titoli di studio
acquisiti magari con minori competenze, ma molto più facilmente e
noi ci troviamo spiazzati e i nostri ragazzi, che effettivamente un
tempo avevano opportunità lavorative nettamente superiori, oggi non
le trovano più. Oggi che dobbiamo motivarli...oggi dobbiamo far
trovare ai nostri ragazzi nelle scuole valdostane e negli istituti
professionali...e la sottolineatura sulla rivalutazione
dell'istruzione tecnica professionale ci trova consenzienti, sfonda
una porta aperta con noi su questo, un cambio di marcia, altrimenti
l'enfasi sulla riuscita del modello scolastico valdostano rischia
di essere molto fuori luogo. Grazie.
Presidente
- Sono pervenute alla Presidenza altre due
risoluzioni: una presentata dal Partito Democratico e dal gruppo
ALPE, portante il titolo: "Tavolo di approfondimento delle
condizioni e modalità delle prestazioni previste dalla convenzione
tra la Presidenza del Consiglio dei Ministri e la RAI", l'altra dal
titolo: "Condamnation de la tuerie dans une école juive française",
che faccio distribuire e che poi provvederemo ad iscrivere.
