Classificazione
CASA DA GIOCO



Oggetto del Consiglio n. 647 del 28 luglio 2014 - Resoconto
OGGETTO N. 647/XIV - Interpellanza: "Riorganizzazione del
lavoro presso la Casa da gioco di Saint-Vincent".
Viérin M. (Presidente)
- La parola al Consigliere
Cognetta.
Cognetta (M5S)
- Sì, grazie Presidente.
Abbiamo presentato quest'interpellanza, dove in sostanza
cerchiamo di capire meglio che tipo, diciamo, di criteri sono
adottati per cercare di ottenere un contenimento dei costi del
Casinò. Soprattutto ci preme particolarmente la questione del
reparto controlli di amministrazione, perché è un reparto
estremamente delicato, è quello che di fatto...come dire? verifica
che sia la qualità del gioco, sia, diciamo così, i dipendenti della
Casa da gioco siano sotto un certo tipo di controllo e quindi
c'è...garante rispetto a ciò che accade all'interno della Casa da
gioco. Chiediamo quindi all'Assessore di risponderci in maniera
puntuale rispetto a quanto chiesto e successivamente alla risposta
vedremo che tipi di intendimenti vuole mettere in atto. Grazie.
Presidente
- La parola all'Assessore Perron.
Perron (UV)
- Grazie Presidente.
Il Casino de la Vallée è stato, come lei sa, al centro di una
complessa trattativa aziendale, volta alla riduzione del costo del
lavoro e finalizzata al riequilibrio economico-finanziario e
all'attuazione degli obiettivi del piano industriale. Per quello
che riguarda il contenimento del costo del personale e dei costi
operativi, il 7 giugno si è concluso positivamente il confronto
sindacale con l'approvazione da parte dei lavoratori chiamati al
referendum della bozza di accordo che lei certamente conosce. Cito
alcuni passaggi, al punto 3 dell'accordo:
"impegna l'azienda,
che ha già presentato riduzioni di costi operativi per 2,5 milioni
di euro per il 2014, ad avviare un ulteriore recupero
nell'esercizio 2014 di 1 milione e mezzo di euro"
.
Quest'impegno, fatte salve cose non prevedibili, riguarda, anzi
riguarderà l'organizzazione dei tornei di poker, il contenimento
del ricorso al lavoro somministrato, la revisione dei contratti di
fornitura in essere, il miglioramento nella gestione del patrimonio
immobiliare e quindi delle economie varie, anche con riferimento ai
costi di consulenza.
"A sostegno di quest'impegno
- passo al punto 4 di
quest'accordo che lei conosce -
si prevedono interventi nella
riorganizzazione interna del lavoro, ovviamente sempre con il
coinvolgimento dei sindacati"
. L'accordo esplicita che gli
interventi saranno funzionali ai risparmi già prospettati e/o ad
eventuali maggiori introiti che richiederanno una maggiore
disponibilità e flessibilità nell'impiego di risorse, anche per far
fronte all'uscita di personale. Quanto le dico si inserisce
peraltro all'interno di un quadro evolutivo della forza lavoro, che
sin da subito è condizionato dall'applicazione del verbale di
accordo sulla procedura di mobilità, accordo che è stato siglato a
dicembre 2013 e che prevede la risoluzione del rapporto di lavoro
per il personale che matura il diritto alla pensione nel triennio
2014-2016 e che naturalmente richiede adattamenti organizzativi. In
prospettiva, quindi, il fenomeno di riduzione della forza lavoro
potrà essere ulteriormente accentuato dalla possibile applicazione
delle norme sul pensionamento anticipato.
Il punto 5 di quest'accordo prevede, con separata intesa,
l'applicazione su base volontaria degli istituti di
prepensionamento di cui all'articolo 4 della 92 del 2012 per le
aree professionali che presentano esuberi strutturali e per
lavoratori che comunque non dovranno essere sostituiti mediante
assunzioni. Proprio in questo quadro, quindi anche al fine di
evitare la sostituzione di personale già pensionato o in uscita nei
prossimi mesi e anche con l'obiettivo di eliminare l'utilizzo di
risorse esterne, si è pianificato di fondere i due reparti
operativi esistenti operanti in sala e preposti a vario titolo alla
sicurezza del patrimonio aziendale. Collega, quest'ultimo punto
comporta per l'azienda un risparmio di circa 330 mila euro.
Al punto 2 la funzione denominata "controlli di amministrazione"
comprende oggi più attività sia di controllo in senso stretto, sia
operativo. Di fatto comprende tutta una serie di attività e
strutture composte da ispettori, vice-ispettori amministrativi,
controlli del mattino, capi conta, conta biglietti, conta valori,
cartiers
, per un totale circa di 35 persone. Qui quindi,
sotto il profilo del controllo, si tratta di controlli di sala che,
insieme ad altre funzioni, svolgono un controllo sulla regolarità
dei giochi e dei controlli del mattino, principalmente dedicati al
controllo delle funzioni contabili e amministrative propedeutiche
ai giochi. Sotto il profilo dell'attività operativa, si tratta di
attività di conta biglietti - se vuole, poi glieli specifico -, di
conta dotazioni, di cassa centrale e di
cartier
, se vuole,
anche qui le specifico, a cosa corrispondono, ma lei certamente lo
saprà. Questa funzione dei controlli di sala non viene quindi
operativamente soppressa - lo cito perché immagino le interesserà
-, anzi viene affidata ad una nuova unità creata attraverso la
fusione in un'unica realtà operativa con gli addetti alla
sicurezza. Collega, quindi, per citarle la direzione nella quale si
lavora: la direzione è quella di avere in qualche modo un quadro di
miglioramento dell'efficienza organizzativa, perlomeno questa è
l'intenzione e, come le ho già detto, di contenimento dei costi,
senza far venir meno le esigenze di controllo.
A questo proposito, passo al punto 3 che lei ha messo in
evidenza. Le esigenze di controllo anche relative alla regolarità
di gioco saranno assicurate: saranno assicurate sotto il profilo
gerarchico dalla Direzione giochi, dagli ispettori ai tavoli sotto
il profilo della regolarità e del rispetto dei contenuti del
disciplinare e dal punto di vista della tutela del patrimonio da
una nuova unità organizzativa della sicurezza, pertanto, si
configura il pieno rispetto dei controlli, che è un aspetto di
grande importanza all'interno della Casa da gioco. Aggiungo che
dalla fine del 2009 ciascuno di questi livelli di controllo è
supportato da un efficace sistema di controllo audiovisivo in sala,
che consente una visibilità costante del comportamento di tutti
coloro che accedono alla sala da gioco e degli eventi che si
svolgono all'interno della sala. Sperando di aver chiarito, grazie
di quest'iniziativa.
Presidente
- La parola al collega Cognetta.
Cognetta (M5S)
- Sì, grazie Presidente.
Grazie Assessore per la puntuale risposta. C'è un passaggio che
mi risulta...come dire? sul quale non sono d'accordo con lei.
Capisco l'esigenza di fare dei risparmi e la fusione dei reparti,
ma mi preme porre l'accento su due aspetti: il primo è che la
sorveglianza fatta con sistemi audio-video non può essere fatta ai
dipendenti, questa è una legge che non...cioè, è una legge
nazionale, non è...quindi, comunque sia, va fatto un controllo dei
dipendenti diverso, non si possono utilizzare le telecamere e
questo, diciamo così, è il primo problema che dev'essere preso in
considerazione, perché non possiamo demandare direttamente...
L'altra questione riguarda il disciplinare che regola la
gestione della Casa da gioco del novembre 2001. Quando noi facciamo
questi accorpamenti, però dobbiamo notare che l'articolo 12 del
disciplinare, appunto sulla questione dei controlli, prevede,
diciamo così, direttamente che i risultati della gestione...e tutto
ciò che riguarda, diciamo così, il controllo deve essere fatto da
strutture interne preposte e comunque staccate da ciò che è la
gestione giochi. Sono due mondi diversi, che devono essere tenuti
separati per ovvi motivi: i motivi sono che io, se devo controllare
chi gioca, devo essere una struttura differente da quella lì.
Questo tipo di accorpamento quindi, anche se da quello che vedo può
generare dei risparmi, bisogna che sia valutato con estrema
attenzione, perché non è detto che poi ci ritorni il risparmio che
invece prevediamo...intendendo per risparmio il fatto che
attualmente c'è un controllo certo e sicuro, potremmo avere delle
sorprese un domani: è questo che soprattutto mi preoccupa.
L'altra questione, per arrivare alla fine del ragionamento, è
quindi quello che è previsto anche nel sistema di gestione qualità,
stesso discorso: per quanto riguarda la regolarità dei giochi
amministrativi, c'è tutto un disciplinare che prevede tra le altre
cose che l'attività di controllo venga fatta da un servizio
staccato dagli altri. Bisogna porre attenzione quindi quando si
fanno le ristrutturazioni, perché, diciamo così, nell'ottica del
risparmio, può essere una scelta corretta, ma poi nell'ottica della
gestione invece si rivela una scelta che potrebbe dare dei
problemi. La invito quindi...magari, se vuole, le posso dare...ma
lei ha sicuramente questa documentazione, la invito, dicevo, a
rivedere insieme alla gestione della Casa da gioco questo tipo di
problema, perché è un problema che può generare
successivamente...com'è successo anche in passato, non è una novità
di oggi...può generare dei problemi di controllo, dicevo, del
lavoro dei dipendenti ai tavoli e non solo. Grazie.
Presidente
- Grazie collega. Punto 21 all'ordine del
giorno.
