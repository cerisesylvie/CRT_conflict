Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3236 del 25 novembre 1987 - Resoconto
OGGETTO N. 3236/VIII - INTERVENTI DI CONTROLLO E DI TUTELA
ATTI AD EVITARE SITUAZIONI DIFFUSE DI DANNEGGIAMENTO O INQUINAMENTO
AMBIENTALE. (Interrogazione)
PRESIDENTE:
Do lettura dell'interrogazione presentata dai
Consiglieri Tonino, Mafrica e Cout:
INTERROGAZIONE
Appreso da notizie di stampa che oltre 50 persone sarebbero
state denunciate in Valle d'Aosta dal nucleo operativo ecologico
istituito presso il Ministero dell'Ambiente per violazioni delle
leggi speciali sulla tutela dell'ambiente;
Avuta notizia che tra le violazioni rilevate con maggior
frequenza vi sarebbero l'inquinamento delle acque, gli scarichi di
inerti ed i versamenti fognari e di liquami in corsi
d'acqua;
i sottoscritti Consiglieri regionali del Gruppo
comunista
INTERROGANO
la Giunta regionale per sapere:
1)
Quali elementi sono a conoscenza dell'esecutivo in
merito alla operazione ecologico-giudiziaria sopra
ricordata;
2)
Quali iniziative ha in programma la Giunta
regionale per rendere più efficaci i poteri di controllo che le
sono affidati e per evitare il protrarsi di situazioni diffuse di
danneggiamento o inquinamento ambientale.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
L'Assessorato alla Sanità ha già mandato
una nota all'USL chiedendo di essere messo al corrente dell'ultimo
programma che deve avere l'USL in merito alla applicazione della
legge Merli.
Dobbiamo però precisare che i controlli non sono fatti dalla
Giunta regionale o dal Consiglio regionale o dall'Assessorato alla
Sanità, ma sono specifica materia di competenza dell'USL e più
precisamente del Servizio di laboratorio di Igiene Pubblica, come
controllo. C'è già un progetto di ampliamento dei locali da mettere
a disposizione di questo laboratorio di igiene pubblica, c'è già il
programma di tutte le apparecchiature necessarie ancora da
acquistare e in un brevissimo termine (non oltre i due mesi) ci
sarà l'assunzione dei nuovi igienisti ambientali che hanno finito
il primo corso biennale. Gli igienisti ambientali vanno per il
momento a rinforzare l'équipe dei Vigili Sanitari e, in seguito,
dovranno sostituirli nel loro lavoro.
Per quanto concerne la prima domanda dell'interrogazione, do
lettura di una parte dei fonogrammi che sono arrivati da parte dei
Carabinieri del Nucleo Operativo Ecologico, dove si dice che ad
Aosta e dintorni sono state effettuate due ispezioni a cave,
quattordici ispezioni ad industrie, due ispezioni a mattatoi, sette
ispezioni ad aziende agricole, nove ispezioni a depuratori e
collettori, centoquaranta ispezioni varie (distributori,
autolavaggi, carrozzerie, alberghi, campeggi, ecc..). In tutte
queste ispezioni sono state elevate 44 contravvenzioni.
Il nucleo di Châtillon, Saint-Vincent ha effettuato ventuno
ispezioni ad industrie, tredici ispezioni a mattatoi, tredici
ispezioni ad aziende agricole, quarantadue ispezioni ad officine,
dodici ispezioni varie, non rilevando nessuna contravvenzione a
leggi speciali.
Su questo bisogna ancora precisare che molte di queste denunce
sono state fatte per mancanza di autorizzazioni comunali da parte
di chi si era collegato con le fognature comunali.
Per quanto è il programma di depurazione delle acque, penso che
i Consiglieri siano già a conoscenza del piano di risanamento delle
acque con la realizzazione dei depuratori già da anni in via di
attuazione in quanto alcuni sono già stati realizzati, altri sono
in via di realizzazione e altri ancora in progettazione; c'è poi
stata la costruzione del Centro per l'essiccamento del siero che il
Consiglio ha già discusso, su proposta dell'Assessorato
all'Agricoltura.
Voglio anche precisare che controlli da parte dell'USL avevo già
avuto occasione di segnalarli in questo Consiglio su richiesta dei
Consiglieri; nell'86 i controlli fognari da parte dell'USL sono
stati sessanta, con venticinque denunce, i controlli per le acque
superficiali nel 1986 sono stati quattrocento con denunce a
ignoti.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Nel prendere atto dei dati che ci ha
fornito l'Assessore Voyat - e se possibile chiederei anche di avere
una copia del dettaglio delle operazioni fatte per avere una
valutazione più precisa - voglio chiarire che il senso della nostra
interrogazione era soprattutto di capire, di fronte a questa azione
del nucleo speciale dell'Arma dei Carabinieri che si occupa della
violazione alle leggi ambientali, e a seguito di infrazioni che,
così come abbiamo avuto notizia dagli organi di stampa, riguardano
inquinamento delle acque, scarichi abusivi di materiali inerti,
versamento di sostanze inquinanti nelle reti fognanti, quale tipo
di prevenzione la Regione, per le sue competenze di indirizzo
relativamente all'USL, metteva in atto. Quindi volevamo conoscere
quali sono gli strumenti anche nuovi di cui ci dovremmo dotare
affinchè ci sia un controllo severo rispetto a queste violazioni
delle leggi ambientali.
Il problema è importante non solo perchè la questione
dell'ambiente è di moda (fra virgolette), ma perchè da noi la
questione ambientale riveste una importanza può rilevante rispetto
ad altre aree del nostro paese. Questa è comunque la impostazione
nostra.
Chiederei all'Assessore di avere il dettaglio delle proposte che
ha qui illustrato, soprattutto in riferimento agli interventi di
controllo che la Regione con l'USL sarà in grado di mettere in
funzione.
Per rimanere nella materia ambientale, voglio complimentarmi con
la Presidenza del Consiglio per avere stampato gli atti di questa
seduta su carta riciclata; aspetto sempre da parte della Giunta uno
studio sulla possibilità di applicazione all'intera Amministrazione
regionale della carta riciclata, che mi è stato promesso ma che non
mi è mai arrivato. La cosa interessa anche agli effetti di una
risposta ad una mia proposta di legge.
Solo una curiosità: leggo in calce alla carta che si tratta di
carta riciclata al 100%, e accanto vi è una traduzione in inglese:
significa forse che l'acquistiamo in paesi anglofoni oppure che
applichiamo una sorta di bilinguismo italiano-inglese?
