Classificazione
BILANCIO E CONTABILITA' REGIONALE



Oggetto del Consiglio n. 113 del 2 dicembre 2020 - Resoconto
OGGETTO N. 113/XVI - D.L. n. 5: "Riconoscimento dei debiti
fuori bilancio della Regione, ratifica di variazioni di bilancio e
altri interventi urgenti".
Bertin (Presidente) -
Come previsto dall'inversione
dell'ordine del giorno, adesso passiamo alla analisi del disegno di
legge n. 5. Sono stati nel frattempo mandati tramite posta
elettronica gli emendamenti. Per la relazione il consigliere
relatore presidente della Commissione Malacrinò, ne ha facoltà.
Malacrinò (PCP) -
Il disegno di legge numero 5 che ci
accingiamo a votare si compone di tre articoli: l'articolo 1
dispone il riconoscimento dei debiti fuori bilancio, l'articolo 2
dispone la ratifica delle variazioni di bilancio e l'articolo 3
reca la dichiarazione di urgenza. Inutile dire in questa assise che
si tratta di un atto dovuto, viene infatti riconosciuta, come
previsto dalle norme, la legittimità dei debiti fuori bilancio
della Regione Valle d'Aosta.
Si applica dunque, ai sensi dell'articolo 73 comma 1 lettera A)
del decreto legislativo 118 del 2011, per i debiti derivanti da
sentenze esecutive in assenza del preventivo impegno di spesa per
un importo complessivo di 2918,24 euro, e ai sensi dell'articolo 73
comma 1 lettera E) del medesimo decreto legislativo, per debiti
derivanti da acquisizione di beni e servizi in assenza del
preventivo impegno di spesa, per un totale complessivo, dopo
l'emendamento proposto dall'Assessore in Commissione, di 492.873,64
euro. Tali somme aggiuntive trovano copertura mediante l'utilizzo
di stanziamenti già iscritti a bilancio negli appositi
capitoli.
Per quanto riguarda invece l'articolo 2 si tratta di ratificare
delle variazioni di bilancio, così come previsto nel decreto-legge
18 del 2020, che si sono rese necessarie per finanziare misure a
sostegno degli investimenti o alla concessione di sussidi previsti
dalle leggi regionali n. 5 e n. 8 del 2020.
Il disegno di legge è stato esaminato in II Commissione in data
25 novembre 2020, con la presenza dei commissari Marquis,
Marguerettaz, Rosaire, Aggravi, Brunod, Carrel e del sottoscritto.
Dopo l'audizione dell'assessore Marzi, la Commissione ha espresso
cinque voti favorevoli con l'astensione dei consiglieri Aggravi e
Brunod.
Questa è la fotografia di quanto avvenuto in Commissione. In
realtà siamo tutti a conoscenza che sono stati presentati diversi
emendamenti sottoscritti dai capigruppo, che verranno trattati a
breve.
Presidente -
Con questo si apre la discussione generale.
Vi sono richieste di intervento in discussione generale? Non vi
sono richieste, la discussione generale è chiusa. Ci sono
interventi o repliche da parte del Governo? Assessore Bertschy, ne
ha facoltà.
Bertschy (AV-SA) -
A nome del Governo volevamo
ringraziare tutti i capigruppo e i gruppi consiliari per la
collaborazione avuta sulla gestione della presentazione degli
emendamenti, che ci permetteranno di dare continuità ad alcune
misure che sono state previste nella legge 8, che era stata
approvata all'unanimità in Consiglio regionale, e che permetteranno
di dare qualche risposta ancora in questa ultima parte dell'anno
nel settore sanitario e nel settore economico.
Abbiamo dovuto utilizzare questo strumento legislativo e
ringraziamo per la collaborazione che c'è stata, che ci permetterà
appunto di creare le condizioni per raggiungere, in questi ultimi
giorni che si possono utilizzare per fare gli impegni
amministrativi, le attività economiche come quelle che hanno aperto
dopo il 10 marzo, piuttosto che le persone che stanno soffrendo per
la cura del Covid o ancora situazioni particolari. Credo che sia
corretto da parte nostra sottolineare l'aspetto collaborativo che
l'assemblea ha dimostrato e che è utile a dare le risposte alla
comunità.
Presidente -
Ha chiesto la parola per dichiarazione di
voto il consigliere Aggravi, ne ha facoltà.
Aggravi (LEGA VDA) -
Parlo a nome del gruppo Lega Vallée
d'Aoste che ha sottoscritto alcuni di questi emendamenti che
permettono di concludere nel corso dell'anno il percorso, come
diceva l'assessore Bertschy, intrapreso dalla legge 8. Ovviamente
lo strumento normativo utilizzato è quello della prima legge
disponibile, che in questo caso è quella del riconoscimento dei
debiti fuori bilancio. È ovvio che, se sugli emendamenti
sottoscritti ci sarà da parte nostra voto favorevole, sulla legge
purtroppo, perché è uno strumento che condividerebbe in gran parte
un percorso amministrativo che noi non abbiamo condiviso, non ci
sarà ovviamente il voto favorevole. Però sugli emendamenti che
permettono di utilizzare e di mettere a spesa tutta una serie di
interventi o di aggiunta agli interventi già previsti di cui la
legge 8, tra cui alcuni ci sono anche molto cari, è ovvio che il
nostro voto, come la nostra sottoscrizione, ci sarà.
Presidente -
Sempre in fase di dichiarazione di voto il
consigliere Carrel, ne ha facoltà.
Carrel (PA) -
Anche per noi è stato un lavoro molto
proficuo quello che abbiamo avuto con gli altri gruppi consiliari,
che ci ha permesso di portare degli emendamenti per noi importanti
e contribuire al rifinanziamento di alcune misure della legge
8.
Per quanto riguarda il primo articolo, quindi i debiti fuori
bilancio, al contrario di quanto ha detto il Presidente della II
Commissione Malacrinò, purtroppo non è così scontato che siano
approvati, tant'è che questa legge era già stata bocciata dal
precedente Consiglio, quindi credo che sia un dovere di questo
Consiglio approvarli, anche perché ci sono imprese che stanno
aspettando dei soldi per dei lavori che hanno già eseguito. Per
questo motivo noi come gruppo Pour l'Autonomie voteremo anche la
prima parte della legge, quindi i debiti fuori bilancio.
Ringrazio tutti i gruppi per la collaborazione e per il lavoro
che abbiamo fatto sugli emendamenti. Dispiace sentire i toni di
questa apertura di Consiglio e soprattutto le mancate comunicazioni
del Presidente, però sicuramente avremo modo, durante tutto il
Consiglio, di esprimere le nostre idee e le nostre opinioni, perché
crediamo che questo Consiglio non sia stato posto realmente al
centro dell'azione e dell'amministrazione dell'emergenza e non
solo.
Presidente -
Consigliere Chatrian, ne ha facoltà.
Chatrian (AV-SA)
- Ribadiamo il nostro voto favorevole a
questo documento, implementato dagli emendamenti che sono stati
predisposti dal Governo insieme ai capigruppo e praticamente a
tutto il Consiglio, che vanno a integrare un momento difficile la
legge 8 che era stata approvata nel mese di giugno-luglio di
quest'anno e che soprattutto va a inserire delle modifiche che
all'epoca in ordinaria amministrazione il Consiglio regionale non
aveva avuto la possibilità di approvare, andando di conseguenza a
integrare l'impianto legislativo toccando tutta una serie di
elementi e strumenti utili a dare delle risposte immediate.
Quindi positivi sono gli emendamenti che sono stati in parte
illustrati e che vanno a dare delle risposte immediate. Che sia ai
Comuni, che sia per gli impianti a fune, che sia anche per lo sci
di fondo, troviamo comunque importanti queste modifiche, così come
è importante l'emendamento 6, che inserisce le misure di
compensazione nel settore agricolo per l'eradicazione della
malattia virale rinotracheite.
Io penso che l'inserimento di questi piccoli emendamenti vadano
a sostenere, in un momento di grande difficoltà, delle criticità di
cui penso tutto il Consiglio sia a conoscenza, con un unico
obiettivo. Ringrazio tutti i colleghi anche per avere anticipato la
discussione a questa mattina e non a domani, in modo che poi la
parte amministrativa possa mettere a terra subito e di conseguenza
liquidare quelle che sono le scelte che sono state inserite
all'interno degli emendamenti.
Presidente -
Altre richieste di intervento? Non vedo
altre inchieste di intervento per cui passerei alla fase di voto.
Si procede come per le altre votazioni in modalità mista: un voto
qui con il sistema tradizionale e poi verranno sentiti i
consiglieri in remoto. Vi è un primo emendamento al titolo della
legge, che poniamo in votazione. La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- Favorevole.
Testolin (UV)
- Favorevole.
Esito della votazione:
Presenti, votanti e favorevoli: 35
Il Consiglio approva all'unanimità.
Presidente -
Possiamo passare all'articolo 1, al quale vi
è l'emendamento 1 della II Commissione. Vi chiedo se possiamo
mettere in votazione l'articolo 1 con l'emendamento in modo
simultaneo. Siete d'accordo, quindi passiamo direttamente al voto
dell'articolo 1 con annesso emendamento. La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- Favorevole.
Testolin (UV)
- À faveur.
Esito della votazione:
Presenti: 34
Votanti           
: 23
Favorevoli: 23
Astenuti: 11 (Aggravi, Brunod, Distort, Foudraz, Ganis, Lavy,
Manfrin, Perron, Planaz, Sammaritani, Spelgatti)
Il Consiglio approva.
Passiamo all'articolo 2 e anche in questo caso vi è un
emendamento della II Commissione. Come nella fattispecie
precedente, proporrei di votare in modo simultaneo l'articolo 2 con
l'emendamento 3 della II Commissione. Apriamo la votazione.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- Favorevole.
Testolin (UV)
- Favorable.
Esito della votazione:
Presenti: 35
Votanti           
: 24
Favorevoli: 24
Astenuti: 11 (Aggravi, Brunod, Distort, Foudraz, Ganis, Lavy,
Manfrin, Perron, Planaz, Sammaritani, Spelgatti)
Il Consiglio approva.
Passiamo all'articolo 2 bis che è introdotto dall'emendamento 1
bis sottoscritto dai capigruppo. Apriamo la votazione.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- A favore.
Testolin (UV)
- À faveur.
Esito della votazione:
Presenti, votanti e favorevoli: 35
Il Consiglio approva all'unanimità.
Possiamo passare all'articolo 2 bis all'emendamento 2 dei
Capigruppo. Apriamo la votazione. La votazione è chiusa.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- A favore.
Testolin (UV)
- À faveur.
Esito della votazione:
Presenti, votanti e favorevoli: 35
Il Consiglio approva all'unanimità.
Articolo 2 ter, emendamento 3 dei Capigruppo. Possiamo dare lo
stesso risultato? Stesso risultato. Articolo 2 quater, emendamento
4 dei Capigruppo. Posso dare lo stesso risultato? Stesso risultato.
C'è una richiesta da parte del consigliere Restano, ne ha
facoltà.
Restano (VdA Unie) -
È per una mozione d'ordine.
Cortesemente Presidente, oltre a indicare il numero dell'articolo,
può anche illustrarne il titolo? Perché a volte ci perdiamo e
perdiamo l'opportunità di intervenire.
Presidente -
Grazie consigliere Restano, recuperiamo il
materiale.
Proseguiamo con la votazione dell'articolo 2 quinquies,
emendamento 5 dei capigruppo: Interventi urgenti in materia di
politiche sociali. Modificazioni alla legge 8/2020. Stesso
risultato.
Passiamo alla votazione del successivo articolo 2 sexies,
emendamento 6 dei capigruppo e subemendamento dei capigruppo
all'emendamento 6: Misure di compensazione del settore agricolo per
l'eradicazione dalla malattia virale rinotracheite bovino
infettiva. Stesso risultato.
Consigliere Aggravi, ha la parola.
Aggravi (LEGA VDA) -
Solo per fare ordine, abbiate
pazienza, ma sull'emendamento 6 ci dovrebbe essere un sub
emendamento... Ah, okay, abbiate pazienza ma si sente poco.
Presidente -
Consigliere Rollandin, ne ha facoltà.
Rollandin (PA) -
Solo per sottolineare l'importanza di
questo emendamento. È già stato detto dai colleghi, credo che sia
necessario provvedere al più presto a degli interventi che in
qualche maniera riescano a fare in modo che le stalle, che sono
state purtroppo condannate da questo virus, possano riprendere
un'attività nel modo giusto e quindi sostituire gli animali che
devono essere eliminati. Credo che questa sia una opzione valida e
che possa dare un po' il segno che anche in questo caso ci sia
l'attenzione dovuta a un settore che è particolarmente importante
per la nostra regione.
Presidente -
Consigliere Chatrian ne ha facoltà.
Chatrian (AV-SA) -
Come dicevo poc'anzi questo è un
emendamento molto importante, in quanto nei mesi di maggio, giugno
e luglio del 2020, essendo in ordinaria amministrazione, non
abbiamo potuto legiferare in materia e quindi
in extremis
arriviamo oggi a inserire questo emendamento, che dà una risposta
mirata a tutti quegli allevatori e a quegli allevamenti che hanno
dovuto abbattere completamente i capi all'interno della propria
stalla. Il riferimento di questo emendamento cade esclusivamente
per il 2020, quindi dà una risposta puntuale a quegli allevatori
che hanno avuto questo danno enorme per sostituire i capi, ma come
dicevano anche altri colleghi proprio nel redigere e nell'elaborare
questo emendamento questa mattina, oltretutto penso sia stato utile
il confrontarsi proprio su questa traccia, la sfida sarà poi nel
prossimo anno quella di rendere stabile per i futuri anni quella
che è la legge, quindi da una parte finanziarla e dall'altra
renderla operativa, in modo da non intervenire tutti gli anni, ma
avere una base certa per chi ancora oggi deve purtroppo abbattere
tutti i propri capi all'interno del proprio allevamento.
Per quanto ci riguarda, non avendo potuto tecnicamente
approvarla durante l'estate, è positivo che oggi si dia comunque
una risposta robusta, puntuale a chi ha avuto questo enorme
danno.
Presidente -
Consigliere Planaz, ne ha facoltà.
Planaz (LEGA VDA) -
È già stata sottolineata dal collega
Rollandin l'importanza di questa misura e la necessità di avere dei
fondi per quanto riguarda questo tipo di malattie, che per fortuna
al momento sono praticamente scomparse. C'è stato questo focolaio
che è stato praticamente contenuto, però non limitando i danni per
queste due o tre aziende che hanno avuto danni ingenti e
soprattutto hanno dovuto abbattere tutto l'allevamento. Con questo
emendamento andiamo a dare l'opportunità di sostituire gli animali
e poter continuare l'attività.
Presidente -
Possiamo passare alla votazione
dell'articolo 2 septies con l'emendamento 7 dei Capigruppo: Bonus
ai bed and breakfast. Modificazione alla legge regionale 8/2020.
Non vi sono interventi? Possiamo dare lo stesso risultato? Stesso
risultato.
Passiamo all'articolo 2 octies con l'emendamento 8 dei
capigruppo: Contributo a fondo perduto per l'acquisto di un sistema
di bigliettazione integrata on-line per lo sci di fondo. Ci sono
richieste di intervento? Consigliere Restano, ne ha facoltà.
Restano (VdA Unie) -
Solamente per esprimere
l'apprezzamento per questa iniziativa, che è stata portata avanti
in questo periodo di grande difficoltà, ma che è di grande
lungimiranza perché è un servizio che servirà anche in futuro. Ci
allineiamo ad altri comprensori e diamo l'opportunità di acquistare
on-line
gli stagionali e i biglietti per lo sci da fondo. Ci
porta in linea, come ho detto prima, con altre località turistiche,
ma soprattutto con una cifra direi irrisoria permette a chi vive di
questa disciplina sportiva di lavorare meglio.
Presidente -
Il consigliere Chatrian ha chiesto la
parola, ne ha facoltà.
Chatrian (AV-SA) -
Per ribadire l'importanza e
soprattutto il lavoro che in queste settimane è stato fatto anche
per elaborare e confezionare questo emendamento dall'assessore
Bertschy, in modo da poter dare un po' di ossigeno a quelle che
sono comunque le possibilità migliori per quanto riguarda la
bigliettazione integrata, in questo caso. Al di là delle risorse
economiche, che sono sempre importanti, soprattutto l'obiettivo è
quello di creare le condizioni in un momento di grande difficoltà,
andando nella direzione tracciata anche, speriamo prima possibile,
per lo sci di discesa, che è quella comunque di creare tutte quelle
condizioni per poter essere da una parte competitivi dall'altra
offrire dei servizi. Soprattutto io penso che la sfida forse più
importante sia quella di valorizzare tutto quello che in questo
momento può essere opportuno e soprattutto che crei le condizioni
in un momento di grande difficoltà.
Presidente -
Il consigliere Brunod ha fatto richiesta di
intervento, ne ha facoltà.
Brunod (LEGA VDA) -
Anche io, come i colleghi che mi
hanno preceduto, voglio segnalare l'importanza di questo
emendamento per una disciplina che, è vero, non è lo sci alpino,
quindi il pilastro centrale per quanto riguarda la stagione
invernale, ma è una disciplina che nei prossimi mesi e nei futuri
anni andrà sempre più per la maggiore. Soprattutto in questi
periodi in cui ci sono grandi limitazioni e non si sanno quali
saranno le certezze, quando ci sarà l'apertura degli impianti
sciistici, in un settore dove c'è una garanzia di distanziamento
sociale portare avanti azioni simili in questo periodo è molto
importante, perché stiamo dando un segnale di vicinanza a delle
discipline secondarie, ma che in futuro avranno sempre più
importanza per la nostra regione e dove la regione si presta molto
bene per questa attività.
Presidente -
Non vedo altre richieste di intervento.
Votiamo l'articolo 2 octies con l'emendamento 8 dei capigruppo.
Stesso risultato.
Possiamo passare all'articolo 2 nonies con l'emendamento 9 dei
capigruppo: Contributo a fondo perduto per le aziende esercenti
impianti a fune sul territorio regionale per i giorni di apertura
nel periodo dal 1° novembre 2020 al 27 dicembre 2020. La parola al
consigliere Restano, ne ha facoltà.
Restano (VdA Unie) -
Anche in questo caso è doveroso
intervenire, al di là dell'importo del contributo che non è
importantissimo, ma per il messaggio che stiamo trasmettendo al
mondo dello sport agonistico, come anche nel caso delle piste da
fondo. Altri comprensori sul territorio alpino sono aperti al
servizio dello sport agonistico, ma soprattutto il messaggio che
diamo come
marketing
turistico al resto delle Alpi è la
ferma volontà di mantenere in funzione e aperti i nostri
comprensori, il nostro territorio.
È il messaggio che diamo ai giovani sportivi che si stanno
allenando, perché i calendari sportivi degli sport invernali non
hanno subìto delle restrizioni. Questi atleti che investono sul
loro futuro, il loro futuro lavorativo, che non è solo quello di
ottenere dei risultati agonistici, ma è quello di andare verso uno
sviluppo delle professioni della montagna.
Questo è il messaggio che diamo con questo piccolo articolo e
con questo importo che non è degno del lavoro che svolgono le
stazioni turistiche in favore della nostra regione. Però noi diamo
un messaggio importante e andiamo a dire alle stazioni: noi ci
siamo, noi crediamo negli sport della montagna, a differenza forse
di quello che sta avvenendo a livello nazionale e a livello
internazionale. Questo è il nostro dovere, è il nostro messaggio da
uomini di montagna. Noi saremo convintamente a favore di questa
iniziativa.
Presidente -
Consigliere Chatrian, ne ha facoltà.
Chatrian (AV-SA) -
Come dicevo poc'anzi gli emendamenti
che sono stati presentati oggi vanno nella direzione auspicata dal
nostro gruppo, ma soprattutto di chi realmente vive la montagna 365
giorni all'anno. Mai come in queste settimane dove probabilmente la
montagna qualcuno non la conosce, non vuole conoscerla o forse non
sarebbe male fargliela conoscere, sia durante la stagione ma anche
fuori stagione quando diventa una scelta di vita, la scelta di vita
poi non deve essere solo apprezzata il sabato pomeriggio e la
domenica mattina ma per tutto l'anno, quindi garantendo quei
servizi.
Questo emendamento va sicuramente nella direzione delle
professioni della montagna. Lo dice una persona che ha fatto la
scelta di vita di rimanere in montagna e di seguire soprattutto
quelle che sono le professioni della montagna. È una questione
anche di immagine, è importante che il questo momento il Breuil, lo
sforzo che la società sta facendo insieme ai propri dipendenti,
funzionari, operai e allenatori, i nostri sci club, L'ASIVA, le
squadre nazionali, mai come in questo momento penso che questo
sforzo sia utile per forse far capire a chi non ha mai avuto modo
di vivere la montagna, di conoscere la montagna, questo è un
contributo io penso che sia non solo utile ma doveroso, anche
perché sta facendo vivere oltretutto un piccolo indotto,
piccolissimo sicuramente, ma un indotto che in questo momento è
molto apprezzato nella Valtournenche e in Valle d'Aosta in
generale. Con questo emendamento, al di là della cifra che, come
diceva prima anche il collega, è di 500 mila euro, non sono né
tanti né pochi forse, ma è l'immagine che noi oggi diamo: quella di
non mollare, quella di creare le condizioni, quella che noi ci
crediamo e nel crederci poi bisogna modificare le regole del
gioco.
In questo caso, con questo emendamento andiamo a sostenere tale
percorso e soprattutto la volontà di creare ulteriori condizioni ai
nostri ragazzi giovani e giovanissimi che nei prossimi giorni
potranno usufruire del fatto che il Breuil, la nostra stazione,
sarà aperta e quindi potranno allenarsi e di conseguenza far girare
un piccolo indotto.
Presidente -
Ha fatto richiesta il consigliere Brunod, ne
ha facoltà.
Brunod (LEGA VDA) -
In questo periodo di grande
difficoltà è importante essere vicini al settore agonistico, come è
stato fatto a Cervinia a cui faccio i complimenti per il grande
operato nella preparazione delle piste. Soprattutto si vedono sui
social
, quindi a livello mediatico, dei grandi apprezzamenti
e questo non è da sottovalutare, perché è vero che sono scelte
difficili da fare, ma al tempo stesso queste scelte portano una
grande immagine a livello nazionale e soprattutto internazionale
della località. Abbiamo visto girare delle foto con il Cervino
dietro in questi giorni, quindi c'è l'aspetto mediatico che va a
compensare sicuramente questi investimenti e da atleta ritengo che
sia importante dare una continuazione alla preparazione di tutti i
giovani. Sicuramente come Valle d'Aosta ci crediamo molto ed è un
segnale di molta attenzione alle attività della montagna, quindi
dare continuità alla loro preparazione nell'ottica delle prossime
competizioni a livello agonistico è sicuramente un gesto
importantissimo e noi siamo pienamente d'accordo.
Presidente -
Non vedo altre richieste di intervento.
Mettiamo in votazione l'articolo 2 nonies con l'emendamento 9 dei
capigruppo. Stesso risultato.
Passiamo all'articolo 2 decies con l'emendamento 10 dei
capigruppo: Contributo ai Comuni per gli eventi meteo avversi del
mese di ottobre 2020. Ha fatto richiesta il consigliere
Grosjacques, ne ha facoltà.
Grosjacques (UV) -
Solo per esprimere l'apprezzamento
rispetto a questo emendamento che va a ristorare, a differenza di
altre misure previste in altre leggi, completamente i danni subiti
dalle varie comunità locali, che tra l'altro hanno subìto un lutto
gravissimo nell'adempimento del dovere da parte di un vigile del
fuoco. Credo che l'emendamento che viene proposto sia un
riconoscimento alle attività degli enti locali e di tutti coloro
che collaborano con gli enti locali. In questo caso i ripristini,
se sono limitati a un importo di 1 milione 34 mila euro, è anche
per l'intervento a titolo volontario dei vigili del fuoco sul
territorio. Quindi è sicuramente un riconoscimento dovuto e
importante per le collettività locali.
Presidente -
Ha fatto richiesta il Consigliere Carrel, ne
ha facoltà.
Carrel (PA) -
Anche per il nostro gruppo ci tengo a
sottolineare profonda soddisfazione per questo emendamento. Lo
scorso Consiglio avevamo presentato una interrogazione proprio
sulla ricostruzione del ponte di Gaby. Quella vallata è stata
sicuramente colpita fortemente da quell'evento naturale, abbiamo
perso una vita, abbiamo sicuramente lavorato grazie ai comuni, alla
vicinanza del territorio, anche dei vigili del fuoco, come
ricordato giustamente dal collega Grosjacques, quindi credo che
questo intervento sia veramente un atto dovuto di vicinanza della
Regione a tutti gli enti locali che hanno subìto delle perdite e
riportato danni in quell'evento del mese di ottobre del 2020.
Presidente -
Se non vi sono altre richieste di
intervento, mettiamo in votazione all'articolo 2 decies con
l'emendamento 10 dei capigruppo. Stesso risultato.
Passiamo all'articolo 2 undecies con l'emendamento 11 dei
capigruppo: Misure a sostegno dell'occupazione delle piccole e
medie imprese. Modificazione alla legge regionale 8/2020. Vi sono
richieste di intervento? Consigliere Aggravi ne ha facoltà.
Aggravi (LEGA VDA) -
Solo per aggiungere un elemento in
più rispetto a quello che già accennavo precedentemente. Questo
emendamento permette almeno di potenziare la dotazione che è stata
definita qualche giorno fa riguardo a questa importante misura che
fu inserita nella legge 8, con l'accordo di tutti e con un lavoro
importante che fu fatto anche con gli uffici all'epoca. Questo
permette di aumentare la dotazione, così che si dovrebbe evitare
che molte realtà che oggi hanno una incertezza ancora maggiore
rispetto a quella che era l'idea di fine estate, perché leggiamo di
tutto e di più e soprattutto ci sono ancora molte realtà,
soprattutto quelle più piccole che non potendo beneficiare della
cassa integrazione stanno decidendo che cosa fare, oppure pur
beneficiando di una cassa che non arriva, perché ci sono degli enti
e delle casse a parte che ovviamente ancora non pagano, i
lavoratori stanno aspettando un aiuto concreto, permetterà di
rispondere e di dare alla platea dei beneficiari un maggior
numero.
Presidente -
Il consigliere Chatrian, ne ha facoltà.
Chatrian (AV-SA) -
Per ribadire l'importanza di questo
emendamento, sia nella forma che nella sostanza, nel senso che le
nostre sono imprese di piccoli numeri, quindi questo emendamento va
in quella direzione in una maniera oltretutto robusta, perché
l'implementazione è pesante e utile, come dicevamo poco tempo fa:
in extremis
può essere utilizzato già per il 2020. Quindi,
oltre a implementare la disponibilità di natura economica e
finanziaria, dà delle risposte puntuali a un articolo che avevamo
già inserito, l'articolo 63 della legge 8; con questo emendamento
implementiamo di circa un milione e mezzo quelle che sono le
disponibilità. Penso che questo emendamento vada proprio nella
direzione auspicata.
Presidente -
Il consigliere Cretier ha fatto richiesta di
intervento, ne ha facoltà.
Cretier (PCP) -
Sottolineo l'importanza di questo
emendamento, anche perché riguarda piccole attività in cui spesso e
volentieri operano nuclei familiari interi, quindi viene a mancare
il reddito completo. In questo caso riusciamo a sostenere queste
attività che prima erano escluse e quindi andiamo a mettere a posto
alcune norme che erano del tutto inefficaci precedentemente.
Presidente -
Ha fatto richiesta l'assessore Bertschy, ne
ha facoltà.
Bertschy (AV-SA) -
Approfitto per dare una comunicazione
al Consiglio. Noi avevamo trattato l'argomento in alcune occasioni:
c'era un ritardo nel pagamento del fondo di solidarietà bilaterale
per l'artigianato a livello nazionale; ci sono lavoratori che sono
in attesa di vedere riconosciuto un istituto, che è un
ammortizzatore sociale non gestito direttamente dall'INPS. In
questi giorni, sia come Governo sia come Regioni insieme abbiamo
sollecitato più volte il Ministro Catalfo a restituire ai fondi le
risorse necessarie: in questi giorni è stato fatto e sono iniziati
i pagamenti degli stipendi che erano in ritardo. Quindi è
sicuramente una notizia positiva, pur nelle difficoltà. Si
continuerà a presidiare questo aspetto, seppure non dipenda
direttamente né dall'amministrazione regionale né direttamente
dall'INPS, però l'interlocuzione va fatta anche tra le Regioni e
con il Governo nazionale.
Approfitto anche per dire che questa implementazione delle
risorse per il bando di sostegno all'occupazione da uno a tre -
nasce anche questo durante la legge 8 - si inserisce in una
dinamica che ci ha visto molto impegnati tutti quanti a trovare
delle misure che hanno sempre dovuto adattarsi a scelte che poi il
Governo con i vari dpcm ha cambiato, modificato e integrato. Noi
abbiamo cercato come Consiglio regionale di avere un'efficacia
nella nostra azione, ma lavorando in emergenza purtroppo abbiamo
sempre dovuto utilizzare l'istituto chiamiamolo così del
click
day.
È ovviamente un anno di emergenza e non avremmo potuto
riconoscere queste risorse attraverso bandi, perché avrebbero
comportato istruttorie molto più ampie, lunghe e di difficile
gestione. Dovremo tornare dal 2021, attraverso una programmazione
ordinaria, a creare le condizioni migliori per rendere ancora più
efficaci i nostri provvedimenti.
In questo senso mi sento però di ringraziare tutto il personale
del dipartimento politiche del lavoro che dall'inizio della crisi
ha sostenuto più misure, sempre cercando di dare le migliori
risposte con l'educazione necessaria a cittadini e imprese che
hanno vissuto e vivono ancora momenti di crisi e, come diceva il
collega Aggravi, purtroppo non si capisce cosa succederà nel
futuro, ma non possiamo che prevedere situazioni ancora di grande
difficoltà. Da un lato ovviamente utilizziamo gli strumenti
organizzativi amministrativi che abbiamo a disposizione, dall'altro
dobbiamo cogliere l'occasione nella prossima programmazione di
migliorarli per rendere più efficaci ancora gli interventi che il
Consiglio regionale propone e prevede attraverso le sue leggi.
Presidente -
Mettiamo in votazione l'articolo 2 undecies
con l'emendamento 11 dei capigruppo. Stesso risultato.
Possiamo passare alla votazione dell'articolo 3, che è la
dichiarazione di urgenza della legge. Stesso risultato.
Passiamo alla votazione degli allegati.
All'allegato A vi l'emendamento 2 della II Commissione. La
votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- Favorevole.
Testolin (UV)
- Favorable
Esito della votazione:
Presenti: 35
Votanti           
: 24
Favorevoli: 24
Astenuti: 11 (Aggravi, Brunod, Distort, Foudraz, Ganis, Lavy,
Manfrin, Perron, Planaz, Sammaritani, Spelgatti)
Il Consiglio approva.
Possiamo passare alla votazione dell'allegato B. Stesso
risultato. Allegato C. Stesso risultato. Allegato D. Stesso
risultato. Allegato E. Stesso risultato. Allegato F. Stesso
risultato. Allegato G, con l'emendamento 3 della II Commissione.
Stesso risultato.
Possiamo passare a votare la legge nel suo insieme.
Dichiarazioni di voto? Consigliere Manfrin.
Manfrin (LEGA VDA) -
Prendo la parola ovviamente in
maniera scaramantica, dopo l'approvazione di un emendamento e anche
per riassumere quello che è il pensiero della Lega nel complesso di
questo articolato. Comincio con quello che è appunto l'emendamento
numero 5, che riporta al suo interno - ringrazio i colleghi,
ringrazio questa Aula per averlo approvato - al comma 1 e al comma
4 delle importanti disposizioni che riguardano, per quanto riguarda
il comma 1 un articolo che era già stato introdotto con la legge 8
su emendamento della Lega che era stato votato da tutta l'Aula, una
copertura delle spese degli anziani che contraggono il virus
all'interno delle strutture per anziani e che, dalla data in cui si
rileva la positività alla data in cui la positività cessa, vengono
coperti da parte della Regione per le spese della retta. C'erano
stati dei casi limite che si erano già affrontati durante la fase
1, dove le famiglie hanno visto anche purtroppo arrivare dei
decessi dei propri cari all'interno delle strutture e oltre al
decesso del proprio caro si sono trovati anche un conto da pagare,
che cozzava con quella che evidentemente era la necessità di dare
delle cure adeguate a degli anziani, che invece erano stati curati
all'interno delle strutture delle microcomunità e quindi
evidentemente avevano assolutamente necessità di vedersi coprire i
costi.
Il secondo comma, sempre all'emendamento 5, su cui esprimo
particolare soddisfazione è il comma 4, che inserisce un criterio
importante. Anche qui, sulla legge 8 avevamo fatto un emendamento
che inseriva la possibilità, anzi inseriva effettivamente la
certezza di poter ricevere il pagamento di tre mensilità
dell'affitto da parte di chi è assegnatario di alloggio di edilizia
residenziale pubblica. Il problema era interpretativo e la V
Commissione in una delle sue ultime riunioni aveva cercato di dare
un'interpretazione a questa norma che non prevedeva una distinzione
fra il requisito di reddito, quindi trovarsi nella condizione di
essere al di sotto della soglia economica di povertà, oppure di
trovarsi nella condizione di avere avuto una riduzione o un totale
annullamento del reddito per quanto riguardava il lavoro. Questa
condizione aveva fatto sì che nei moduli di richiesta per accedere
a questo beneficio, essendoci questa coincidenza di criteri,
purtroppo poche persone potessero accedere. Un primo passo era
stato fatto, era stata fatta una comunicazione, questo però non ha
permesso, e l'abbiamo scoperto in aula facendo una interpellanza,
che soltanto il 15 percento degli aventi diritto aveva potuto
aderire e quindi evidentemente il rischio di vedersi chiudere la
possibilità, e quindi dover rispettare sia il criterio di restare
sotto la soglia economica di povertà, sia quello di vedersi
riconosciuta anche invece la questione lavorativa e quindi di
essere sia nella condizione di povertà, ma sia nella condizione di
avere avuto minori introiti per il lavoro, evidentemente cozzava e
quindi con questa si va a intervenire per risolvere questo
conflitto e quindi si dà la possibilità alle persone che hanno già
fatto domanda, e mi auguro anche magari eventualmente altre persone
che potranno fare domanda, la possibilità di accedere a questo
beneficio. Quindi esprimo particolare soddisfazione.
Sul resto del testo credo che i miei colleghi abbiano già bene
espresso quelle che sono le nostre idee, il nostro pensiero, così
come i colleghi commissari della II Commissione hanno espresso
l'idea sul dispositivo dei debiti fuori bilancio e ovviamente
condividendo lo spirito degli emendamenti che abbiamo votato in
maniera concreta, non possiamo però concordare sullo spirito totale
della legge che riporta la parte dei debiti fuori bilancio, quindi
il gruppo Lega sulla totalità del provvedimento si asterrà.
Presidente -
Il consigliere Baccega ne ha facoltà.
Baccega (PA) -
Anche il gruppo Pour l'Autonomie esprime
soddisfazione per il percorso di questa legge: il fatto di poter
riconoscere le risorse per i debiti fuori bilancio che molte
aziende aspettavano da parecchi mesi, il fatto di poter dare delle
risposte, e mi complimento per il percorso attraverso l'indennità
Covid al personale della sanità. Soprattutto esprimiamo
soddisfazione per le risorse che mettiamo a disposizione per i
servizi sociosanitari, ovvero per potere avere in tutte le
strutture sociosanitarie e residenziali del territorio la
possibilità di dare forza a quel percorso che si era già iniziato
con la legge 8, finanziando allora 400 mila euro per gli interventi
di acquisto di hardware e software, strumenti tecnici; questa volta
con questi 430 mila euro che saranno erogati alla società INVA per
andare a gestire il percorso ultimo miglio, ovvero il collegamento
della banda ultralarga a tutte le strutture che sono sul
territorio.
Quindi noi esprimiamo ampia soddisfazione rispetto a questa
legge e sicuramente la voteremo.
Presidente -
Assessore Marzi, ne ha facoltà.
Marzi (AV-SA) -
A nome del Governo esprimo piena
soddisfazione, da un punto di vista politico, per il risultato
ecumenico e condiviso in piena linea con lo spirito della legge 8 a
luglio del 2020, collegato a quello che a tutti gli effetti
dovrebbe essere "un atto" del quale il Consiglio non dovrebbe far
nulla altro che prenderne visione, perché da un punto di vista
oggettivo già il nome "debiti fuori bilancio" risulta essere
scorretto. Il fatto fondamentale è quello sicuramente di dare delle
risposte, per procedimenti che intervengono a livello temporale al
di fuori di processi tecnici, spesando tutta una serie di
obbligazioni.
Quello che invece secondo me da un punto di vista politico
risulta essere assolutamente positivo e richiamato dall'aula, sia
con gli interventi di tutta una serie di colleghi consiglieri che
con l'espressione dei capigruppo delle due forze di minoranza, è
sicuramente il percorso che ha portato alla condivisione delle
proposte sugli emendamenti collegati agli interventi pro-Covid, che
di fatto, per 7 milioni di euro, intervengono a favore del
territorio con tutta una serie di iniziative. Secondo me, questo
percorso, il risultato ottenuto e ogni singola sensibilità, dagli
enti locali al mondo agricolo fino allo sport e a tutte quante le
persone che si stanno impegnando nel gestire in prima persona la
crisi da Covid Sars-19, dimostrano da parte del Consiglio una
sensibilità applicata in maniera molto seria e sobria. Per cui
ritengo che questa sia un'ottima modalità per affrontare
concretamente quelli che sono dei problemi più grandi di tutti noi,
che stanno vivendo sia la nostra Valle che il mondo intero.
Presidente -
Non vedo altre richieste. Aprirei il voto
finale. La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- Favorevole.
Testolin (UV)
- À faveur.
Esito della votazione:
Presenti: 35
Votanti           
: 24
Favorevoli: 24
Astenuti: 11 (Aggravi, Brunod, Distort, Foudraz, Ganis, Lavy,
Manfrin, Perron, Planaz, Sammaritani, Spelgatti)
Il Consiglio approva.
