Classificazione
CONSIGLIO REGIONALE
Costituzione e funzionamento degli organi consiliari
ELEZIONI



Oggetto del Consiglio n. 2657 del 18 aprile 2007 - Resoconto
OGGETTO N. 2657/XII - Proposta di legge: "Disciplina delle
cause di ineleggibilità e di incompatibilità con la carica di
consigliere regionale, ai sensi dell'articolo 15, comma secondo,
dello Statuto speciale". (Discussione generale, approvazione di un
ordine del giorno e inizio della votazione)
Articolo 1
(Oggetto)
1. La presente legge disciplina, ai sensi dell'articolo 15,
comma secondo, dello Statuto speciale per la Valle d'Aosta, le
cause di ineleggibilità e di incompatibilità con la carica di
consigliere regionale.
Articolo 2
(Cause di ineleggibilità alla carica di consigliere
regionale)
1. Non sono eleggibili alla carica di consigliere
regionale:
a) i membri del Governo della Repubblica, i viceministri, i
sottosegretari di Stato ed i commissari straordinari del
Governo;
b) il presidente della Commissione di coordinamento della
Valle d'Aosta;
c) i capi di dipartimento e i segretari generali dei
Ministeri, il capo della polizia-direttore generale della pubblica
sicurezza e i suoi vicedirettori, nonché gli ispettori generali di
pubblica sicurezza che prestano servizio presso il Ministero
dell'Interno, i capi degli uffici di diretta collaborazione dei
ministri, dei viceministri e dei sottosegretari di Stato;
d) i membri della Commissione dell'Unione europea;
e) i magistrati aventi giurisdizione nella Regione, ivi
compresi quelli onorari; sono esclusi i magistrati in servizio
presso uffici giudiziari aventi competenza sull'intero territorio
nazionale e i componenti delle Commissioni tributarie;
f) gli ufficiali generali e gli ufficiali superiori delle
forze armate la circoscrizione del cui comando territoriale
comprenda anche solo parte del territorio della Regione o sia in
esso compresa;
g) il questore e i funzionari di pubblica sicurezza che
esercitano le loro funzioni nella Regione;
h) il presidente e il commissario di uffici, enti, agenzie e
aziende statali aventi competenza nel territorio della
Regione;
i) il presidente del Comitato regionale per le Comunicazioni
(Co.Re.Com.), di cui alla legge regionale 4 settembre 2001, n. 26
(Istituzione, organizzazione e funzionamento del Comitato Regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85);
j) il presidente della Camera valdostana delle imprese e
delle professioni - Chambre valdôtaine des entreprises et des
activités liberales, di seguito denominata Chambre, di cui alla
legge regionale 20 maggio 2002, n. 7 (Riordino dei servizi camerali
della Valle d'Aosta);
k) i dirigenti regionali con incarico di primo livello e i
segretari particolari di cui all'articolo 35 della legge regionale
23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale);
l) i membri della Commissione regionale per i procedimenti
referendari e di iniziativa popolare di cui all'articolo 40 della
legge regionale 25 giugno 2003, n. 19 (Disciplina dell'iniziativa
legislativa popolare, del referendum propositivo, abrogativo e
consultivo, ai sensi dell'articolo 15, secondo comma, dello Statuto
speciale);
m) i componenti dell'Autorità di vigilanza istituita dalla
legge regionale 19 maggio 2005, n. 10 (Disposizioni in materia di
controllo sulla gestione finanziaria ed istituzione della relativa
Autorità di vigilanza);
n) il legale rappresentante, gli amministratori delegati e i
direttori degli enti pubblici non economici, delle agenzie e delle
aziende dipendenti dalla Regione;
o) il legale rappresentante, gli amministratori delegati e i
direttori delle società partecipate dalla Regione, dagli enti
pubblici non economici, dalle agenzie o dalle aziende da essa
dipendenti, e il legale rappresentante, gli amministratori delegati
e i direttori delle società da essi controllate o ad essi collegate
ai sensi dell'articolo 2359 del codice civile;
p) il legale rappresentante, gli amministratori delegati e i
direttori delle società partecipate dallo Stato operanti sul
territorio regionale;
q) il legale rappresentante, gli amministratori delegati e i
direttori nominati o designati dalla Regione, o dagli enti pubblici
non economici, dalle agenzie o dalle aziende da essa dipendenti,
nonché dalle società da essi controllate o ad essi collegate ai
sensi dell'articolo 2359 del codice civile, in consorzi,
cooperative, associazioni e fondazioni le cui entrate ovvero i cui
ricavi o valore della produzione dell'ultimo bilancio approvato
siano superiori a 500.000 euro, ed in istituti di credito;
r) il legale rappresentante e i direttori di struttura
socio-sanitaria privata convenzionata con l'Azienda regionale USL
della Valle d'Aosta o con la Regione;
s) il rettore dell'Università della Valle
d'Aosta/
Université
de la Vallée d'Aoste;
t) gli editori e i direttori di testate giornalistiche,
escluse quelle politiche e sindacali, e radiotelevisive le quali
abbiano percepito contributi regionali o abbiano convenzioni in
essere con la Regione nei 12 mesi che precedono la scadenza
naturale della legislatura.
2. Non sono altresì eleggibili:
a) il sindaco ed il vice-sindaco dei Comuni della Regione con
popolazione superiore a 3.000 abitanti, calcolati al 31 dicembre
dell'anno antecedente quello che precede la data delle
elezioni;
b) gli ecclesiastici e i ministri di culto che hanno
giurisdizione e cura di anime nella Regione e coloro che ne fanno
ordinariamente le veci;
c) i dipendenti del comparto unico regionale appartenenti
alla qualifica dirigenziale, fatto salvo quanto previsto al comma
1, lettera k);
d) i dirigenti delle istituzioni scolastiche di ogni ordine e
grado ed educative dipendenti dalla Regione, nonché i dirigenti
dell'Università della Valle d'Aosta/
Université
de la
Vallée d'Aoste;
e) i professori, i ricercatori in ruolo ed i titolari di
contratti di insegnamento presso l'Università della Valle
d'Aosta/
Université
de la Vallée d'Aoste;
f) i dipendenti che ricoprono incarichi, anche vicari, di
direzione di uffici, enti, agenzie e aziende statali aventi
competenza nel territorio della Regione;
g) i componenti del Co.Re.Com.;
h) i componenti della Giunta e del Consiglio della
Chambre;
i) i dirigenti degli enti pubblici non economici, delle
agenzie e delle aziende dipendenti dalla Regione, fatto salvo
quanto previsto all'articolo 5, comma 1, lettera n);
j) i dirigenti delle società partecipate dalla Regione, dagli
enti pubblici non economici, dalle agenzie o dalle aziende da essa
dipendenti, e i dirigenti delle società da essi controllate o ad
essi collegate ai sensi dell'articolo 2359 del codice
civile.
3. Non è inoltre eleggibile chi ricopre o abbia ricoperto la
funzione di difensore civico nella Regione.
Articolo 3
(Rimozione delle cause di ineleggibilità)
1. Le cause di ineleggibilità di cui all'articolo 2, comma 1,
non hanno effetto se l'interessato cessa dalle funzioni per
dimissioni, trasferimento, revoca dell'incarico o del comando,
collocamento in aspettativa non retribuita, non oltre sei mesi
dalla data di scadenza naturale della legislatura.
2. Le cause di ineleggibilità di cui all'articolo 2, comma 2,
non hanno effetto se l'interessato cessa dalle funzioni per
dimissioni, trasferimento, revoca dell'incarico o del comando,
collocamento in aspettativa non retribuita, non oltre il giorno
fissato per la presentazione delle candidature.
3. La causa di ineleggibilità di cui all'articolo 2, comma 3,
non ha effetto se la funzione di difensore civico sia cessata
almeno tre anni prima del giorno fissato per la presentazione delle
candidature.
4. La Regione, gli enti pubblici non economici, le agenzie,
le aziende da essa dipendenti e gli enti locali sono tenuti ad
adottare i provvedimenti di cui ai commi 1 e 2 entro cinque giorni
dalla presentazione della richiesta. Ove l'amministrazione di
appartenenza non provveda, la domanda di dimissioni o aspettativa
accompagnata dall'effettiva cessazione dalle funzioni ha effetto
dal quinto giorno successivo alla presentazione della
richiesta.
5. La cessazione dalle funzioni consiste nell'effettiva
astensione da ogni atto inerente all'ufficio rivestito.
6. L'aspettativa è concessa per tutta la durata del mandato.
Il periodo di aspettativa è considerato come servizio
effettivamente prestato, nonché come legittimo impedimento per il
compimento del periodo di prova. Non possono essere collocati in
aspettativa i dipendenti assunti a tempo determinato.
7. In caso di scioglimento anticipato del Consiglio
regionale, la rimozione delle cause di ineleggibilità di cui
all'articolo 2 deve avere luogo entro i sette giorni successivi
alla data di pubblicazione sul Bollettino ufficiale della Regione
del provvedimento di scioglimento.
Articolo 4
(Divieto di svolgimento delle funzioni per il direttore
generale, il direttore amministrativo e il direttore sanitario
dell'Azienda regionale USL della Valle d'Aosta)
1. Il direttore generale, il direttore amministrativo e il
direttore sanitario dell'Azienda regionale USL della Valle d'Aosta,
ove si siano candidati e non siano stati eletti, non possono
esercitare le loro funzioni nella suddetta Azienda per un periodo
di cinque anni, decorrenti dalla data di svolgimento delle
elezioni.
Articolo 5
(Cause di incompatibilità con la carica di consigliere
regionale)
1. Non sono compatibili con la carica di consigliere
regionale le seguenti cariche, qualifiche, posizioni ed
uffici:
a) membro di una delle Camere;
b) membro di un altro Consiglio regionale;
c) membro del Parlamento europeo;
d) giudice della Corte costituzionale;
e) membro del Consiglio superiore della magistratura;
f) membro del Consiglio nazionale dell'economia e del
lavoro;
g) presidente o assessore di altra Regione o provincia
autonoma;
h) presidente o assessore o consigliere provinciale;
i) sindaco o vice-sindaco dei Comuni della Regione con
popolazione fino a 3.000 abitanti, calcolati al 31 dicembre
dell'anno antecedente quello che precede la data delle
elezioni;
j) assessore e consigliere di un Comune della
Regione;
k) dipendente del comparto unico regionale non appartenente
alla qualifica dirigenziale;
l) docente delle istituzioni scolastiche di ogni ordine e
grado ed educative dipendenti dalla Regione;
m) amministratore, comunque denominato, delle scuole
paritarie presenti nel territorio della Regione;
n) componente degli organi di amministrazione e degli organi
di revisione contabile, comunque denominati, degli enti pubblici
non economici, delle agenzie e delle aziende dipendenti dalla
Regione;
o) dirigente sanitario dipendente dall'Azienda regionale USL
della Valle d'Aosta e dirigente sanitario di struttura
socio-sanitaria privata convenzionata con l'Azienda stessa o con la
Regione;
p) coloro che, per fatti compiuti allorché erano
amministratori o dipendenti della Regione, sono stati, con sentenza
passata in giudicato, dichiarati responsabili verso la Regione e
non hanno ancora estinto il debito;
q) presidente delle Associazioni Pro Loco della Valle
d'Aosta, costituite ai sensi dell'articolo 29 della legge regionale
15 maggio 2001, n. 6 (Riforma dell'organizzazione turistica
regionale. Modificazioni alla legge regionale 7 giugno 1999, n. 12
(Principi e direttive per l'esercizio dell'attività commerciale) e
abrogazione delle leggi regionali 29 gennaio 1987, n. 9, 17
febbraio 1989, n. 14, 2 marzo 1992, n. 4, 24 giugno 1992, n. 33, 12
gennaio 1994, n. 1 e 28 luglio 1994, n. 35);
r) presidente della Consulta regionale per la condizione
femminile della Valle d'Aosta;
s) i soggetti nominati o designati dalla Regione, o dagli
enti pubblici non economici, dalle agenzie o dalle aziende da essa
dipendenti, nonché dalle società da essi controllate o ad essi
collegate ai sensi dell'articolo 2359 del codice civile, negli
organi di amministrazione e di revisione contabile di consorzi,
cooperative, associazioni, fondazioni, società le cui entrate
ovvero i cui ricavi o valore della produzione dell'ultimo bilancio
approvato siano superiori a 500.000 euro, ed in istituti di
credito;
t) coloro che hanno lite pendente con la Regione in quanto
parte in un procedimento conseguente o promosso a seguito di un
giudizio definito con sentenza passata in giudicato;
u) coloro che, avendo un debito liquido ed esigibile verso la
Regione, sono stati legalmente messi in mora ovvero, avendo un
debito liquido ed esigibile per imposte, tasse e tributi nei
riguardi della Regione, abbiano ricevuto invano notificazione della
cartella di pagamento da parte del concessionario della
riscossione;
v) coloro che, nel corso del mandato, vengono a trovarsi in
una condizione di ineleggibilità prevista all'articolo 2.
Articolo 6
(Inapplicabilità di alcune cause di incompatibilità)
1. L'incompatibilità di cui all'articolo 5, comma 1, lettere
s) e t), non si applica per fatti connessi con l'esercizio del
mandato, né in caso di pendenza di una lite in materia
tributaria.
Articolo 7
(Effetti delle cause di ineleggibilità e
incompatibilità)
1. Le cause di ineleggibilità di cui all'articolo 2
comportano l'invalidità dell'elezione dell'eletto cui si
riferiscono. Le stesse cause, se sopravvengono all'elezione,
comportano la decadenza dalla carica di consigliere regionale se
non sono rimosse nei termini e con le modalità previste
dall'articolo 8, commi 5 e 6.
2. Le cause di incompatibilità, sia che esistano al momento
dell'elezione sia che sopravvengano ad essa, comportano la
decadenza dalla carica di consigliere regionale se non sono rimosse
nei termini e con le modalità previste, rispettivamente,
dall'articolo 8, comma 4, e dall'articolo 8, commi 5 e 6.
3. Ai fini della rimozione delle cause di ineleggibilità
sopravvenute alle elezioni ovvero delle cause di incompatibilità,
sono applicabili le modalità di cui all'articolo 3. La cessazione
dalle funzioni deve avere luogo entro i termini previsti
dall'articolo 8.
Articolo 8
(Verifica delle cause di ineleggibilità e
incompatibilità)
1. All'inizio di ogni legislatura, o in caso di vacanza di un
seggio durante il quinquennio, il Consiglio, con le modalità
previste dal proprio Regolamento interno, convalida le elezioni dei
consiglieri per i quali abbia accertato non sussistere cause di
ineleggibilità. Nessuna elezione può essere convalidata se non
siano trascorsi almeno quindici giorni dalla data di proclamazione
degli eletti.
2. Qualora sussista una causa di ineleggibilità a carico di
un eletto, il Consiglio contesta all'eletto la causa predetta.
L'eletto ha dieci giorni di tempo per formulare osservazioni. Entro
i dieci giorni successivi alla scadenza di tale termine, il
Consiglio delibera definitivamente e, ove ritenga sussistere la
causa di ineleggibilità, annulla l'elezione, provvedendo alla
sostituzione con il candidato che nella medesima lista segue
immediatamente, quanto a voti di preferenza ottenuti, l'ultimo
eletto.
3. La deliberazione di annullamento è depositata, nel giorno
successivo, presso la segreteria del Consiglio ed è notificata agli
interessati entro cinque giorni dalla data di adozione.
4. Qualora sussista una delle cause di incompatibilità
prevista dall'articolo 5, il consigliere regionale deve dichiarare
alla presidenza del Consiglio, entro otto giorni dalla data di
convalida delle elezioni, quale carica presceglie. Mancando
l'opzione, il Consiglio regionale, entro i successivi dieci giorni,
lo dichiara decaduto con deliberazione da depositarsi, il giorno
successivo all'adozione, nella segreteria del Consiglio e da
notificare, entro cinque giorni dalla data di adozione,
all'interessato, provvedendo alla sostituzione con il candidato che
nella medesima lista segue immediatamente, quanto a voti di
preferenza ottenuti, l'ultimo eletto.
5. Quando vi siano fondati motivi per ritenere che una causa
di ineleggibilità o di incompatibilità sia sopravvenuta
all'elezione, il presidente del Consiglio regionale, entro dieci
giorni dalla data di accertamento della causa di ineleggibilità o
di incompatibilità sopravvenuta, ne dà contestazione
all'interessato con lettera raccomandata con ricevuta di ritorno e
con invito a presentare eventuali controdeduzioni e a rimuovere le
cause di ineleggibilità o di incompatibilità sopravvenute o ad
effettuare l'opzione tra la carica consiliare e la carica o
l'ufficio incompatibile ricoperto, entro dieci giorni dalla data di
ricevimento della contestazione.
6. Qualora il consigliere non provveda alla rimozione della
causa di ineleggibilità o di incompatibilità sopravvenuta, il
Consiglio, entro i dieci giorni successivi alla scadenza del
termine di cui al comma 5, delibera definitivamente e, ove ritenga
sussistente la causa di ineleggibilità o di incompatibilità
sopravvenuta, lo dichiara decaduto. La deliberazione deve essere,
nel giorno successivo, depositata nella segreteria del Consiglio e
notificata, entro cinque giorni successivi alla data di adozione, a
colui che sia stato dichiarato decaduto. Il seggio vacante è
attribuito al candidato che nella medesima lista segue
immediatamente, quanto a voti di preferenza ottenuti, l'ultimo
eletto.
7. Le deliberazioni di cui al presente articolo sono adottate
d'ufficio o su istanza di qualsiasi elettore della Regione.
Articolo 9
(Membri della Giunta regionale che non facciano parte del
Consiglio)
1. La presente legge si applica anche ai membri della Giunta
regionale che non facciano parte del Consiglio, intendendosi le
cause di ineleggibilità e di incompatibilità di cui agli articoli 2
e 5 quali cause ostative all'elezione. Le cause predette non hanno
effetto se l'interessato le rimuove entro la data di elezione alla
carica di assessore.
Articolo 10
(Cessazione dell'efficacia di disposizioni della legge
1257/1962)
1. Dalla data di entrata in vigore della presente legge
cessano di avere efficacia le disposizioni degli articoli 6, 7, 8,
25 e 28 della legge 5 agosto 1962, n. 1257 (Norme per l'elezione
del Consiglio regionale della Valle d'Aosta).
Articolo 11
(Rinvio)
1. In materia di contenzioso elettorale resta fermo quanto
disposto dalla l. 1257/1962 agli articoli 21, 22, 23, 24, 26, 27,
29, 30, 31, 32 e 33.
Articolo 12
(Disposizioni transitorie)
1. Le disposizioni di cui agli articoli 6, 7, 8, 25 e 28
della legge 1257/1962 continuano ad applicarsi ai consiglieri la
convalida della cui elezione sia avvenuta o avvenga nella
legislatura in corso alla data di entrata in vigore della presente
legge ai fini della conservazione della condizione di eleggibilità
e del relativo procedimento di verifica, limitatamente alla durata
della legislatura medesima.
2. Qualora la data di entrata in vigore della presente legge
sia successiva al termine per la rimozione delle cause di
ineleggibilità di cui all'articolo 3, comma 1, la rimozione delle
stesse deve avere luogo entro i trenta giorni successivi
all'entrata in vigore della legge medesima.
3. La causa di ineleggibilità di cui all'articolo 2, comma 2,
lettera a), non si applica ai fini delle prime elezioni per il
rinnovo del Consiglio regionale successive all'entrata in vigore
della presente legge. Ai fini delle prime elezioni successive
all'entrata in vigore della presente legge, la carica di sindaco e
vice-sindaco di un comune della Regione con popolazione superiore a
3.000 abitanti è causa di incompatibilità ai sensi dell'articolo
5.
Presidente
- Come annunciato ieri, oggi procederemo ad
un'inversione dell'ordine del giorno trattando le proposte di legge
in materia elettorale, ne ho già dato informazione ieri al
Consiglio, tratteremo 3 grandi argomenti: inizieremo con
l'ineleggibilità e incompatibilità, punto n. 30.1, successivamente
parleremo di iniziativa popolare e forma di governo: punti n. 27,
n. 30.2 e n. 33 e il terzo blocco sarà la legge elettorale
congiuntamente all'iniziativa popolare: punti n. 28, n. 30.3, n.
32, n. 34, n. 35 e n. 30. Vi chiedo un attimo di pazienza per poter
accorpare i numerosi emendamenti che sul punto n. 30.1, proposta di
legge n. 166, sono stati depositati alla Presidenza e per poterli
distribuire. Potremmo iniziare con la relazione, dopodiché sarò io
stesso a chiedere una sospensione, se necessaria.
La parola al Consigliere Sandri, per mozione d'ordine.
Sandri (GV-DS-PSE)
- Sono uno dei 3 firmatari della
proposta di legge, però devo dire che un po' la fretta con cui
abbiamo predisposto il testo e la mancanza di un adeguato periodo
di riflessione sulla legge elettorale... noi l'abbiamo presentata
nel luglio 2006, quella per il Consiglio, e nel giugno 2006 quella
sulle elezioni del Governo regionale... abbiamo avuto il tempo di
rifletterci, di studiare...
Presidente -
... Colleghi posso chiedere un po' di
silenzio!
Sandri (GV-DS-PSE)
- ... di avere tutta una serie di
momenti di riflessione e quindi sono uscite delle proposte di legge
che possono essere gradite o non gradite, ma tecnicamente e
politicamente sono state molto meglio approfondite.
Sulla proposta di legge n. 166 invece io trovo ancora una
redazione molto sommaria, tant'è vero che sono arrivato a questa
conclusione proprio per aver presentato io stesso parecchi
emendamenti a tale proposta di legge, perché nelle riletture di
questi giorni sono emersi dei dati che sono controproducenti. Lo
dico soprattutto dopo aver preso atto ieri del disegno di legge n.
117/2007 del Consiglio della Provincia autonoma di Bolzano, quindi
una realtà molto simile per certi aspetti alla nostra, che
sull'ineleggibilità prevede esclusivamente 5 tipologie: i membri
del Governo dello Stato, i Commissari di Governo, i questori, i
funzionari della pubblica sicurezza, i magistrati, gli ufficiali
dell'Esercito, gli ecclesiastici, e comunque con un'ineleggibilità
cosiddetta "leggera", ossia le cause devono essere rimosse non
oltre l'ultimo giorno fissato per la presentazione della
candidatura.
È chiaro che la Valle d'Aosta per aspetti che... durante la
discussione di questa proposta di legge, se non sarà approvata la
mia richiesta di rinvio in Commissione, o durante la discussione
delle altre proposte di legge, credo sia importante fare con calma
una riflessione sul "sistema Valle d'Aosta" che ci ha portato a
questo tipo di provvedimento. Adesso mi limito a ricitare
l'articolo 51 della Costituzione, il quale dice che tutti i
cittadini dell'uno e dell'altro sesso possono accedere agli uffici
pubblici e alle cariche elettive in condizioni di eguaglianza.
Faccio una riflessione proprio nell'ottica di risolvere il problema
che abbiamo in Valle d'Aosta di chi passa troppo arditamente dalla
carriera politica alla carriera come "Grand Commis" dello Stato,
diciamo pubblico, nelle imprese e nelle società dipendenti dalla
Regione, poi fa un "ritorno" e sfrutta le posizioni di vantaggio
dell'una e dell'altra posizione. Credo che, se si vuole risolvere
questo sistema, occorra fare una legge che sia inattaccabile dal
punto di vista della costituzionalità e soprattutto ritengo si
debba anche rispondere a un'accusa che è venuta da più parti
politiche, per cui questa non è una legge sull'ineleggibilità ed
incompatibilità, ma è una mitragliatrice che cerca di sparare "a
destra e a manca", colpendo obiettivi che hanno spesso nomi e
cognomi. Sia per sfatare quella battuta che dice: "praticamente, a
parte i 35 uscenti, nessun altro si può candidare", sia per fare un
prodotto che regga con certezza un'analisi di tipo costituzionale,
credo che tutti dovremmo avere la sobrietà e l'onestà di fare un
ragionamento più approfondito in Commissione. Ritengo che 1 mese o
2 in più per approfondire questi temi, come abbiamo approfondito
quelli della legge elettorale, non guastino nulla, non è una
proposta di legge che entra in contrapposizione con le proposte
referendarie, perché non c'è un referendum su tale tema, quindi
penso che il Consiglio potrebbe avere l'occasione di dimostrare la
saggezza di prendere un attimo di tempo.
Presidente
- La parola al Consigliere Lavoyer.
Lavoyer (FA)
- Solo per ribadire che siamo nettamente
contrari alla richiesta di rinvio, anche perché questo
provvedimento legislativo faceva parte di un pacchetto di
provvedimenti che è stato lungamente discusso e concordato insieme
a larga parte dei Consiglieri. Mi sembra strano che il collega
Sandri, che ha partecipato a tutti questi lavori e che ha con noi
concordato sia l'iter, sia la definizione di questi testi di legge,
adesso avanzi una proposta alla quale siamo totalmente
contrari.
Presidente
- La parola alla Consigliera Squarzino
Secondina.
Squarzino (Arc-VA)
- Siamo il gruppo che non è stato
chiamato dai promotori di tale provvedimento a dibattere, ad
analizzare, ad approfondire il problema sulla proposta di legge n.
166, perché di questo stiamo parlando, collega Marco Viérin, che
non ha niente a che fare con i referendari. Noi abbiamo anche
sollevato una serie di questioni sul modo con cui sono stati
analizzati in Commissione queste proposte di legge, quindi ogni
approfondimento può essere utile.
Presidente
- Se non ho altri colleghi, pongo in votazione
la proposta di rinvio:
Consiglieri presenti e votanti: 33
Favorevoli: 6
Contrari: 27
Il Consiglio non approva il rinvio dell'oggetto all'esame
della Commissione.
Presidente
- La parola al relatore della proposta di
legge n. 166, Consigliere Frassy.
Frassy (CdL) -
Colleghi, nell'illustrare la relazione
alla proposta di legge n. 166, non posso non esprimere una certa
soddisfazione per questo impianto legislativo, in quanto è un
impianto che affronta per la prima volta una materia che dal 2001
era stata delegata, con quella riforma costituzionale, alla Regione
Valle d'Aosta. Penso perciò di poter dire senza timore di esagerare
nella definizione che questa proposta di legge è un piccolo passo
avanti rispetto a quella gestione dell'autonomia che è sempre stata
cara a molte delle forze politiche qui presenti, una potestà
legislativa nuova e che sino ad oggi era frutto di regole dettate
dallo Stato rispetto a quella che era la massima Assemblea
legislativa: il Consiglio regionale.
Il dibattito politico regionale è da parecchio tempo incentrato
sui meccanismi della politica, abbiamo assistito a quello che è
stato l'iter referendario, al dibattito politico sul doppio turno,
sul proporzionale, sui sistemi maggioritari, sulle quote rosa, sul
numero di preferenze, sulla modalità di elezione della Giunta.
Personalmente ritengo che non esista un sistema elettorale
perfetto, lo dico con l'esperienza di un osservatore attento alle
cose politiche: se leggiamo i dibattiti politici che si tengono
alle varie latitudini nei Paesi europei, piuttosto che nelle
Regioni italiane, ci rendiamo conto che dove c'è il proporzionale
si lavora per andare al maggioritario e viceversa. Probabilmente
questa è la regola della politica, la politica ha bisogno di tanto
in tanto di ravvivare le sue regole quando le stesse non
rappresentano più quella sintonia che ci deve essere con la società
che esprime la politica stessa.
Tale proposta di legge è non casualmente all'inizio di tale
maratona che caratterizzerà questa seduta di Consiglio dedicata
alle questioni elettorali, in quanto, rispetto a quei meccanismi, a
quei tecnicismi della politica, questo provvedimento ha la pretesa
di definire delle regole certe e dei principi certi, ai quali
devono attenersi coloro che vogliono concorrere alla gestione della
politica regionale.
Lo Statuto speciale stabilisce una particolare procedura per
l'approvazione di questa legge, legge che può essere definita come
legge statutaria, non è una legge costituzionale, ma una procedura
particolare che consente di dirci che, pur essendo una competenza
regionale ordinaria, deve seguire determinati "binari", che sono
quelli dell'approvazione a maggioranza assoluta dei Consiglieri
regionali e la possibilità di indizione di un referendum
conservativo con "quorum" diversi a seconda del risultato di
approvazione nell'aula. La proposta in questione cerca di adeguare
la normativa preesistente all'evoluzione della società valdostana e
non può discostarsi da principi fondamentali dell'ordinamento
giuridico, recependo le indicazioni della giurisprudenza della
Corte costituzionale e le varie norme di riferimento.
Apparentemente la lettura di questa norma può sembrare
complessa, soprattutto nell'evidenza delle tante lettere che vanno
a comporre l'articolato negli articoli centrali, gli articoli 2 e
5, dedicati all'ineleggibilità e all'incompatibilità, ma penso che
lo sforzo maggiore lo abbiano fatto i presentatori di tale proposta
di legge nell'andare ad individuare quelle figure che rientrano nei
principi costituzionali, ossia quelle situazioni per le quali si
può creare un qualche turbamento del momento elettorale. Non
possiamo dimenticare che obiettivo e scopo di questa legge è quello
di evitare di turbare l'elettorato nel momento del voto e di
preparazione al voto stesso e di garantire quella "par conditio"
fra tutti i candidati che concorrono all'elezione del Consiglio
regionale. Nel definire queste situazioni non abbiamo non potuto
considerare la particolarità della nostra Regione: una Regione
piccola, ricca, ma una Regione dove la presenza
dell'amministrazione pubblica, in particolare dell'Amministrazione
regionale nell'economia attraverso il meccanismo delle società
controllate e partecipate direttamente o indirettamente rischia di
creare una turbativa rispetto al principio che abbiamo definito con
tale provvedimento.
Per precetto costituzionale la candidabilità deve essere un
principio generale, che deve essere garantito a tutti, fatte salve
quelle situazioni particolari che possono creare condizionamento.
Su questo abbiamo legiferato andando a normare le cause di
ineleggibilità e le cause di incompatibilità. Le cause di
ineleggibilità incidono direttamente sulla capacità di elettorato
passivo: si riferiscono a situazioni, che sono in parte codificate
dalla giurisprudenza costituzionale e hanno come "ratio" l'impedire
che i titolari di determinati importanti uffici possano valersi
della loro carica per influire indebitamente sulla competizione
elettorale. Abbiamo ritenuto che non tutte le cause che determinano
ineleggibilità abbiano la medesima capacità di condizionamento ed è
su questa distinzione che è stato redatto l'articolo 2 in 2 commi.
In un primo comma vengono individuate quelle che definirei le cause
di ineleggibilità forte, ossia quelle situazioni che possono creare
maggiore turbativa nell'elettorato e per le quali è prevista una
dismissione o tramite aspettative, o tramite dimissioni, o tramite
congedo dalle funzioni con un certo anticipo rispetto al momento
elettorale. Il momento di riferimento è stato preso con la scadenza
naturale della legislatura, in quanto è un momento certo rispetto
al momento incerto che si sarebbe determinato con la convocazione
dei comizi elettorali e della fissazione delle nuove elezioni. Per
questo tipo di ineleggibilità dette forti è stato previsto - anche
analizzando quanto regolamentato in altre Regioni, perciò devo dire
che tale tipo di impostazione è stato condiviso dal Friuli Venezia
Giulia e dalla Regione Sardegna ed è recepito anche in alcune norme
che regolamentano questa materia relativamente all'elezione dei
Deputati e dei Senatori - un periodo di 6 mesi. Per quanto riguarda
invece le cause di ineleggibilità minori, ossia con minore potestà
di condizionamento sul corpo elettorale, abbiamo ritenuto che fosse
più che sufficiente un'ineleggibilità che potesse essere rimossa al
momento di presentazione della candidatura.
L'incompatibilità è concetto diverso, in quanto si concretizza
nel momento in cui, eletto il candidato, si viene a trovare in una
situazione di potenziale conflitto con l'amministrazione che
dovrebbe rappresentare. In quel caso la procedura è classica della
scelta fra espletare le funzioni elettive o privilegiare, decadendo
dalla carica elettiva, le funzioni in contrasto con la norma
stessa.
Va detto, a chiarimento del percorso di questo articolato, che
esula dalla competenza regionale la regolamentazione della
cosiddetta "incandidabilità", che è afferente alle fattispecie di
tipo penale, nel senso che c'è una riserva piena da parte dello
Stato ed è una riserva piena che troviamo nella legge
"Scotti-Spini", nelle norme sulla prevenzione della delinquenza di
tipo mafioso e su altre gravi forme di reati contro la pubblica
amministrazione. Di conseguenza, non è una dimenticanza o una non
volontà politica di affrontare questo problema, ma è
un'incompetenza legislativa nell'affrontare una materia riservata
allo Stato e trova applicazione nel momento elettorale degli enti
locali, delle Regioni e di ogni carica di ordine e grado.
Nel passare all'esame dell'articolato, penso vi sia da dire
tanto e al tempo stesso poco: "tanto" perché tante sono le lettere
che sono state scritte nell'andare a individuare delle fattispecie,
ma fattispecie che spesso richiamano la particolarità di questa
Regione e che non hanno pari in altre Regioni, mi riferisco ad
esempio: alla norma del Difensore civico, che prevede
un'ineleggibilità già contenuta nella legge del Difensore civico
che, di conseguenza, per coerenza del sistema normativo, viene qui
ripresa; all'Autorità di vigilanza, che è una realtà tipica della
Valle d'Aosta; alla Commissione di Coordinamento che, sebbene abbia
ormai funzioni minori rispetto al passato, anche essa fa parte
della tipicità dell'ordinamento giuridico della nostra Regione,
perciò la lunga elencazione è sicuramente frutto della peculiarità
organizzativa e normativa della nostra Regione.
Il passo più significativo e più qualificante sul quale c'è
stato un serrato confronto, ma un'unanime condivisione è stato
nell'individuare fra le cause di ineleggibilità quei ruoli che sono
frutto di mandato politico: mi riferisco in particolare alle varie
società partecipate dalla Regione, alle società controllate
direttamente o indirettamente dalla Regione stessa, a quelle
fondazioni, a quegli enti non economici che costituiscono tutta la
"galassia" dell'Amministrazione regionale e che, in virtù dei
grandi poteri che esse hanno e dei meccanismi di nomina dei loro
consigli di amministrazione, meritavano una particolare
attenzione.
Sul provvedimento penso che una breve battuta vada fatta anche a
quanto qui non è scritto, non per una dimenticanza, ma per una
questione di tecnica legislativa. Ci siamo posti, come presentatori
della proposta di legge, la domanda: va bene individuare dei
principi, ma quali possono essere gli strumenti per farli
rispettare? È vero che l'ineleggibilità comporta la decadenza del
candidato eletto, ma è vero anche che spesso l'ineleggibilità del
candidato eletto è volutamente cercata dai partiti o dalle liste
con il fine non tanto di far eleggere quel candidato di cui si sa
già l'ineleggibilità, ma per acquisire consensi alla lista stessa.
È un po' il concetto dello "specchietto per allodole". Abbiamo
allora individuato 2 meccanismi che sono stati per questioni
legislative inseriti nella proposta di legge n. 168 di riforma
elettorale, cosa dicono questi 2 passaggi di tipo sanzionatorio?
Dicono che il candidato all'atto dell'accettazione di candidatura
deve sottoscrivere una dichiarazione dalla quale risulti di non
ricadere nelle cause di ineleggibilità previste dalla normativa
regionale. Va detto che, nell'ipotesi in cui questa dichiarazione
risulti mendace, le conseguenze in capo a quel candidato avranno un
riflesso penale per aver fatto una dichiarazione mendace e che
rischia una pena da 6 mesi a 3 anni di reclusione. Abbiamo anche
ipotizzato una penalizzazione per quei gruppi nei quali il
candidato eleggibile è decaduto e al quale è subentrato il primo
degli esclusi: in quel caso abbiamo ipotizzato che il finanziamento
pubblico del gruppo venga decurtato del candidato dichiarato
ineleggibile. Questo penso sia il contenuto e le motivazioni del
provvedimento, che sono forse più articolate nella relazione
scritta, che vi è stata distribuita e che ho ritenuto di riassumere
per evitare di annoiare l'aula su una relazione tecnica che mi
esime in questa fase in quanto relatore dal fare valutazioni di
natura politica, ma per le quali mi riservo di intervenire nel
corso del dibattito.
Aggiungo, nel chiudere la relazione, che sono stati depositati
dai sottoscrittori degli emendamenti, i quali sono frutto di una
migliore puntualizzazione soprattutto tecnica di alcune
formulazioni che già erano contenute nell'articolato.
Presidente
- Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA)
- Iniziamo oggi questa giornata del
Consiglio molto piena, perché affrontiamo tutte le diverse proposte
di legge che riguardano una serie di materie collegate all'articolo
15. Ricordo che una parte di quelle materie sono già state
affrontate precedentemente dal Consiglio nella legge elettorale del
2002, laddove era stata prevista la presenza di entrambi i generi
nelle liste elettorali, già allora la motivazione era quella di far
riferimento a quanto diceva l'articolo 15 dello Statuto, fra
l'altro, la stessa Corte costituzionale, quando ha dato ragione
alla Valle d'Aosta, ha fatto riferimento all'articolo 15 dicendo
che la Regione doveva legittimamente legiferare in merito a questo
tema, anche se lo ha fatto in modo minimo. Ancora nel 2003 questo
Consiglio ha legiferato rispetto alla disciplina completa del
referendum, si trattava di completare anche gli altri argomenti
prima delle elezioni del 2008 e allora si capisce anche perché sono
stati affrontati un po' tutti insieme. È stata questa una decisione
che era stata presa in I Commissione, proprio perché "tout se
tient" come si dice e come anche la relazione del collega Frassy ha
dimostrato.
Questa giornata però sugli argomenti della riforma elettorale
inizia con il tema dell'ineleggibilità, quindi la priorità dei temi
da affrontare è stata dettata non dalla I Commissione, certamente
non dal nostro gruppo, ma da coloro che hanno predisposto le varie
proposte di legge e nel numerarle hanno messo l'ineleggibilità al
primo punto: la proposta di legge n. 166. Faccio notare che,
rispetto a questo tema, il nostro gruppo non è stato nemmeno
interpellato. È vero che il nostro gruppo ha fatto proprie le tesi
delle proposte di riforma referendaria, ma queste tesi dei
referendum attengono a materie diverse rispetto all'incompatibilità
e all'ineleggibilità. Credo che correttezza istituzionale avrebbe
suggerito almeno di contattare il gruppo "Arcobaleno" e dire: "su
questo tema voi ci state a lavorare, oppure avete qualcosa da
dire?". Noi non abbiamo avanzato nessuna "candidatura" per il
semplice motivo che da mesi erano giacenti in I Commissione, quella
deputata alle riforme istituzionali, una serie di proposte di
legge: dal luglio 2006 c'era la proposta di legge dei "Democratici
di Sinistra" sulla forma di governo, ottobre 2006 la proposta di
legge dei colleghi del gruppo "La Casa delle Libertà"
sull'ineleggibilità, a novembre 2006 sono arrivate le proposte
richieste dai Comitati promotori dei referendum. In I Commissione
più volte sono stati affrontati questi problemi dicendo: "visto che
tutti i vari temi - ineleggibilità, forma di governo, modalità di
elezione - sono fra di loro collegati, li affrontiamo insieme",
quindi si era in modo quasi naturale deciso responsabilmente e
collegialmente che la Commissione avrebbe affrontato quei temi
insieme, dando per scontato che in I Commissione sarebbero arrivati
tutti i vari testi e da quelli si sarebbe partiti per fare
un'analisi congiunta e a maggioranza si sarebbe deciso, non è detto
sempre che le Commissioni debbano decidere all'unanimità, ma ci
sarebbe stato un confronto effettivo sulle varie proposte e da tale
confronto avrebbero potuto essere predisposte delle proposte di
legge: ciò non è avvenuto e io credo che questo sia proprio un
"vulnus" democratico al funzionamento e alla funzione delle
Commissioni consiliari. La Commissione consiliare ha aspettato ad
affrontare per quale motivo? Perché mancava in questo "panel" di
varie proposte di legge la proposta del partito di maggioranza
relativa. Erano stati fatti alcuni emendamenti a proposte di legge,
ma mancavano degli orientamenti chiari, per cui giustamente il
partito di maggioranza relativa non poteva ancora affrontare la
questione finché non avesse al suo interno maturato una decisione.
Questo è avvenuto il 14 marzo - ricordo che queste proposte
giacciono da giugno dello scorso anno - quando le "Conseil fédéral"
ha preso una decisione in cui ha discusso e approvato le "lignes
directrices" delle proposte elettorali che avrebbero dovuto
"aboutir à une proposition de loi qui sera rédigée par la
I
e
Commission du Conseil régional"
. Noi allora
aspettavamo che la I Commissione consiliare fosse coinvolta in una
discussione per redigere..
"...une proposition de loi, qui sera
rédigée par la I
ère
Commission du Conseil régional"
,
invece cosa è avvenuto? Quando la Commissione è stata convocata la
settimana scorsa, si è trovata di fronte a testi già confezionati:
parlo delle proposte di legge n. 166, n. 167 e n. 168, già pronte,
firmate da tutti i movimenti presenti in questo Consiglio, ma non
dal nostro gruppo.
La Commissione, al di là del nostro gruppo, è stata esautorata
del suo compito, qui si è costruita una "Commissione ombra" che ha
lavorato, se bene o male saranno gli elettori a dirlo, e ha
presentato alla Commissione ufficiale un prodotto già confezionato.
A quel punto si doveva in pochi giorni nominare il relatore, fare
la relazione, discutere le varie proposte di legge, entrare nel
merito delle proposte, presentare emendamenti, approvare o
discutere gli emendamenti, fare le audizioni, perché sicuramente si
tratta di una riforma importante. Qui si danno delle regole nuove
per quanto riguarda l'ineleggibilità e l'incompatibilità, si danno
regole nuove per quanto riguarda modalità di elezione e forma di
governo e non si coinvolgono in nessun modo né i rappresentanti dei
cittadini, né i rappresentanti dei partiti, né i rappresentanti
delle forze sociali, né il rappresentante degli enti economici che
sono interessati allo sviluppo di questa Regione, ma per quale
motivo? Perché non c'è tempo e perché non c'è tempo? Per il
semplice fatto che, come tutti ben sanno, oggi scadevano i famosi 4
mesi che la legge sul referendum propositivo prevede: 2 per le
Commissioni e 2 per il Consiglio. Il Consiglio è chiamato ad
esaminare le proposte di legge da sottoporre al referendum
propositivo, per modificarle, accettarle, respingerle, ma deve
farlo entro una data che scadeva proprio oggi. Entro oggi il
Consiglio era chiamato comunque a pronunciarsi su queste riforme
elettorali dei referendum ed è chiaro che le forze di maggioranza,
in particolare quelle che non si riconoscevano nelle proposte
referendarie, dovevano correttamente dimostrare che il Consiglio
era in grado di affrontare questi temi, di analizzarli, trovare
delle soluzioni - non entro in merito sul fatto che tali proposte
siano a favore o contro quelle referendarie- sui temi che i
referendum avevano proposto, allora hanno dovuto per forza
restringere i tempi.
Qualcuno dirà che la collega Squarzino non si è accorta che
parliamo della proposta di legge n. 166 e non degli altri temi;
certo che se n'è accorta! Ma il motivo per cui parlo del metodo di
lavoro della I Commissione sulla proposta di legge n. 166
riferendomi anche alle altre proposte di legge è che sono
strettamente collegate. Qualunque fosse stata la proposta di legge
con cui avessimo iniziato oggi la discussione in Consiglio su tale
insieme di riforme, avrei posto il problema del metodo di lavoro in
I Commissione, perché questo è un metodo scorretto nei confronti
dei Consiglieri e anche della funzione della I Commissione. Tra
l'altro, riforme così importanti arrivano nell'ordine del giorno
aggiuntivo - questo "la dice lunga sulla tempistica delle
discussioni" -, quando dovrebbero essere affrontate secondo i tempi
che le leggi stabiliscono. Il fatto che vi sia stata una grande
fretta lo dimostra che in Commissione, come anche in Consiglio,
arrivano decine di emendamenti, perché sono temi complessi che, se
fossero stati analizzati con più tempo, se si fosse lasciato
"sedimentare" il prodotto fatto da questa "Commissione ombra" del
Consiglio, se ci si fosse confrontati anche con altri soggetti
esterni al Consiglio, forse sarebbero emersi dei suggerimenti e
delle indicazioni che avrebbero consentito di ritarare meglio la
proposta di legge.
Fatta questa premessa di tipo metodologico riguardante tutto
l'insieme di tali proposte di legge, vorrei entrare in concreto sui
contenuti della proposta di legge n. 166. Questo provvedimento
recepisce, come ricordava il relatore, la legge n. 165/2004 in cui
si indicano i criteri per l'ineleggibilità e l'incompatibilità. Non
è stato facile calare questi 2 principi generali su una realtà
piccola, ma complessa come la nostra, dove, per gli intrecci
esistenti fra apparati politici, apparati istituzionali, sistemi di
società a partecipazione regionale, sistemi culturali, dove in
realtà non esiste in Regione, nessuna realtà autonoma, un
contraltare al potere della Regione che è così diffuso su tutto, è
difficile distinguere con nettezza le funzioni che vanno
considerate incompatibili e quelle ineleggibili; quindi c'è stato
un grande sforzo in questo senso, ne prendiamo atto. Pensiamo però
che in alcuni casi si sia agito con troppa rigidità e mi riferisco
al complesso di norme che tengono a escludere in modo forte, come
ineleggibili, coloro che rappresentano il mondo della cultura in
Valle. Mi chiedo in base a quale ragionamento è stato deciso che i
presidi delle scuole - so che il nome esatto è "dirigenti
scolastici", ma nell'immaginario collettivo il termine con cui
vengono "identificati" è "presidi" - di ogni ordine e grado
dipendenti dalla Regione, nonché i dirigenti dell'Università della
Valle d'Aosta siano considerati ineleggibili, per cui devono
dimettersi nel momento in cui accettano la candidatura... e perché
non possono essere considerati incompatibili? Nel momento in cui
sono eletti, scelgono cioè se fare i dirigenti o se fare i
Consiglieri, tanto più che sono ineleggibili i presidi, ma non lo
sono i Consiglieri di amministrazione delle varie società, enti...
Dovete spiegarmi perché quelli sono solo incompatibili e i
dirigenti ineleggibili, può darsi che vi siano motivi profondi
politici che non conosco, ma dovete giustificare al mondo
scolastico perché sia pericoloso, dal punto di vista di influenza
dell'elettorato, un preside di scuola e non lo sia un forte e
potente personaggio che è presente in "CdA" molto importanti.
Spiegatelo alla gente!
Sempre rispetto al mondo della scuola, dovete spiegare perché
sono ineleggibili professori, ricercatori in ruolo, titolari di
contratto di insegnamento presso l'Università della Valle d'Aosta
quando le stesse norme giuridiche che regolamentano lo stato
giuridico degli universitari - è un DPR del 1980 poi modificato -
dicono all'articolo 13 che
"i professori ordinari di università
sono collocati di ufficio in aspettativa per la durata di carica di
mandato di ufficio"
in alcuni casi...
"Parlamento nazionale,
Presidente del Consiglio dei ministri"
o, venendo alla Regione,
"Presidente o componente della Giunta regionale o Presidente del
Consiglio regionale"
, in questo caso sono incompatibili in base
al DPR n. 382/1980. Qui la proposta rende ineleggibili non solo i
professori ordinari, ma anche i ricercatori e i titolari di
contratto di insegnamento, ossia un contrattista che ha un
contratto di 2 ore per 3 mesi diventa ineleggibile se è presso
un'Università della Valle d'Aosta, se invece è a Torino o a Milano,
no. Notate ancora la logica dell'incompatibilità rispetto a tutto
il mondo universitario, si dice chiaramente: anche
"i professori
collocati in aspettativa conservano il titolo a partecipare agli
organi universitari cui appartengono..."
- mantengono
l'elettorato attivo chiaramente per le commissioni di concorso -
"... e hanno la possibilità di svolgere, nel quadro
dell'attività didattica programmata dal consiglio di corso di
laurea, di dottorato di ricerca, delle scuole di
specializzazione... cicli di conferenze... lezioni ed attività
seminariali anche nell'ambito dei corsi ufficiali di insegnamento,
d'intesa con il titolare del corso, del quale è comunque loro
preclusa la titolarità..."
. Anche gli ordinari che sono solo
considerati incompatibili, anche se sono in aspettativa... e sono
in aspettativa i professori ordinari perché sono Presidenti del
CNEL, perché sono componenti di Giunta regionale o provinciale, o
sindaci di grandi capoluoghi di provincia, perché sono componenti
di istituzioni dell'UE... o perché sono Presidenti del Consiglio
dei ministri, o Ministri, o Sottosegretari di Stato... questi anche
con quelle cariche possono continuare a svolgere nell'ambito
dell'attività didattica programmata cicli di conferenze, di
lezioni, di attività seminariali. Vorrei capire perché il
professore universitario ordinario che è venuto in Valle d'Aosta
alla nostra Università libera sia così imprigionato in "lacci" e
"laccioli", che non ha in nessun'altra università italiana. Mi
chiedo se questa norma è costituzionale rispetto al ruolo e al
diritto dell'elettorato attivo e passivo di tale categoria di
docenti. Noi presenteremo degli emendamenti su questo... si vede
che non sono interessati...
Presidente
-... chiedo ai Consiglieri più tranquillità
durante il dibattito...
Squarzino (Arc-VA)
- ... sappiamo che è così, difatti mi
sto rivolgendo alla stampa in questo momento, perché mi sembra che
loro capiscano. Visto che gli organi di informazione sono
appannaggio in genere del Governo regionale, una delle poche volte
in cui c'è un'attenzione perché il problema è reale... i colleghi
possono anche non ascoltarmi, ma queste cose i componenti di tutto
il mondo scolastico e universitario della Valle d'Aosta le sanno e
le ascoltano. A fronte di una così grande rigidità per quanto
riguarda questo mondo della cultura - come se si volesse mettere
degli impedimenti al mondo della cultura - si assiste ad una
disponibilità verso i Consiglieri di amministrazione... i
Consiglieri di amministrazione in grandi società non hanno la
possibilità di influenzare l'elettorato? Questo problema pongo al
Consiglio: essi sono considerati incompatibili non ineleggibili...
è questo che dico parlando di differenza di peso. Ho parlato di
Consiglieri di amministrazione che è cosa diversa dei Presidenti...
(interloquivo con il collega Frassy).
Ulteriore osservazione. Mentre rispetto a queste categorie si è
così draconiani, rispetto al mondo politico, no: qui non ci sono
problemi, allora sindaci, vicesindaci, sì, sono ineleggibili e
incompatibili, lo dice la legge, ma attenzione, non dal 2008, dal
2013, ossia non subito, ma la prossima legislatura. Se vi fosse
"l'occhio" severo con alcuni lo vorrei con tutti, se vi fosse
"l'occhio" benevolo con qualcuno, lo vorrei con tutti; non capiamo
perché con alcune categorie "l'occhio" sia benevolo, con altre no.
Sorge allora il dubbio che nella scelta di dover mettere
l'ineleggibilità, se l'ineleggibilità forte, o l'ineleggibilità
debole, o l'incompatibilità, nello scegliere fra queste 3
categorie, abbiano giocato più che criteri logici - prendo atto che
il Consigliere Frassy ha cercato di evidenziare alcuni criteri
logici - altri criteri di conoscenze di uno o dell'altro, ossia la
preoccupazione di escludere qualcuno, o di impedire a qualcuno di
potersi candidare, o rendere più difficoltosa a qualcuno la
possibilità di candidarsi. Quando si fanno le leggi, bisognerebbe
farle tenendo conto della "ratio" della legge e non delle singole
persone.
Ultima osservazione: credo che sarà molto difficile per
qualunque cittadino districarsi in tutte queste norme, fra l'altro
ringrazio gli uffici perché ci hanno fornito un elenco dell'aprile
2007 di tutte le agenzie, aziende ed enti dipendenti dalla Regione,
nomine e designazioni di competenza della Giunta regionale, elenco
società partecipate direttamente dalla Regione, elenco società
partecipate indirettamente dalla Regione. Ritengo che questo sia un
materiale molto interessante e utile e noi proponiamo che in
qualche modo - abbiamo fatto un emendamento in tal senso - a titolo
informativo un mese prima della scadenza dell'incompatibilità forte
- in questo caso 6 mesi - vi sia in "Internet" un elenco analogo,
perché credo che nell'aprile 2008, anzi prima, se le elezioni sono
a scadenza giugno, quindi a dicembre dovrebbe esserci tale elenco
che consente alle persone di sapere se ricadono o meno dentro una
di quelle caselle che la legge prevede. A titolo informativo questo
potrebbe essere molto utile.
Si dà atto che dalle ore 10,14 presiede il Vicepresidente
Fiou.
Presidente
- La parola al Consigliere Lattanzi.
Lattanzi (CdL)
- Visto che la collega Squarzino ha
elencato tutta una serie di preoccupazioni e anche di contrarietà,
alle quali ci ha anticipato darà il suo contributo attraverso una
serie di emendamenti, io rimanderò alla discussione dei singoli
emendamenti le risposte che lei ha sollecitato formulando alcuni
quesiti su come mai una certa categoria, un certo tipo di contratto
può essere o meno compreso nella categoria dell'ineleggibilità,
piuttosto che dell'incompatibilità. È vero che ogni norma nasce
migliorabile, vediamo il contributo dei colleghi del gruppo
"Arcobaleno" su questo tema. Quello che però mi preme sottolineare
è un atteggiamento di sorpresa da parte dei colleghi del gruppo
"Arcobaleno", suscitato dal fatto che ormai da qualche anno siedo
in questi banchi, da circa un decennio sento i colleghi del gruppo
"Arcobaleno" proporre in maniera ripetuta la questione della
regolamentazione delle ineleggibilità e delle incompatibilità,
posso anche essere d'accordo che la collega, a nome del gruppo,
rappresenti il dispiacere di non aver potuto partecipare al
dibattito, ma è stata una scelta politica loro, nessuno li ha
esclusi! In Commissione, tu parli a nome dei Commissari e io sono
Commissario della I Commissione, non ho avuto nessun problema a
fare un passo indietro per fare spazio al mio Capogruppo che, in
accordo con altri gruppi, lavorava alla riforma della legge
elettorale, così come credo non vi sia nessun imbarazzo da parte di
nessun Consigliere che vede possibile un obiettivo di riforma di
togliersi dal personalismo e dalla propria visibilità personale per
lasciare spazio ai miglioramenti.
Il gruppo "Arcobaleno" ha fatto una scelta politica a non
partecipare a tale dibattito, perché purtroppo ha agganciato la
proposta di legge n. 166 alla n. 167 e alla n. 168: questo è stato
il vostro errore. Voi avreste potuto benissimo esprimere una
contrarietà alla costruzione di riforme... n. 167 e n. 168...
perché andavano in controtendenza, anzi credo anche in formula
contraria alle vostre proposizioni referendarie ma, per quanto
riguarda la proposta di legge n. 166, avevate tutta l'opportunità
di partecipare al dibattito addirittura nelle sedi istituzionali,
ossia la Commissione, che mi risulta la settimana scorsa si sia
riunita tutta la settimana per 24 ore al giorno; quindi nessuno vi
ha impedito di portare in Commissione sulla proposta di legge n.
167... i contributi...
(interruzione della Consigliera Squarzino Secondina, fuori
microfono)
... ma non avete proposto nulla! Adesso avete anticipato che
proporrete dei cambiamenti, ne prenderemo atto. Siamo talmente
onesti intellettualmente che, se saranno migliorativi, li
accetteremo, la legge è fatta per essere migliorata dal Consiglio,
il Consiglio è sovrano quindi non c'è nessun problema, ma l'errore
politico che state facendo è che dopo 10 anni di proposizione di
riforma dell'ineleggibilità e incompatibilità... e voi parlate di
personalizzazione? Ma io ho sentito interi dibattiti contro
Rollandin da parte vostra e le proposte di legge di ineleggibilità
pro Rollandin o contro Rollandin. Non venite quindi a farci la
lezioncina morale dell'elenco delle persone che con questa proposta
di legge verrebbero messe dentro o fuori! Questa non è una legge né
a favore, né contro nessuno, questa legge cerca con il vostro
contributo di normare una cosa... tu, fra l'altro, l'avevi firmata,
ti sei tirato fuori dopo, è inutile che ridi, Consigliere Sandri,
hai lavorato fino all'80% del lavoro, quando poi per motivazioni
diverse hai dovuto fare cambi di strategia politica, chi ti capisce
è bravo e per convenienza personale - perché tu sei quello che per
convenienza personale viene qui a raccontarci le storielle - ti sei
tirato fuori!
La vita non è una partita di rugby, anche se molte volte gli
assomiglia, soprattutto in quest'aula... ma, colleghi del gruppo
"Arcobaleno", esprimo amarezza, perché con grande serenità vi dico
che il dibattito sulla proposta di legge n. 166 è aperto, si può
migliorare, fate degli emendamenti, ne discutiamo, l'obiettivo è
uno solo: né a favore di uno, né contro uno: è mettere in
condizioni questa Regione di non avere qualcuno che condizioni i
voti e che se li compri dall'alto delle proprie posizioni
personali. Se poi vi sono in questo lungo elenco alfabetico delle
cose migliorabili, fate delle proposte e ne parleremo, però non
giustifichiamo la forma per affondare la sostanza, perché la
sostanza l'avete promossa voi per anni e anni. Capisco poi che il
"teatrino della politica" faccia dire a qualcuno, siccome la cosa
buona la fa un altro: "io sono sostanzialmente contrario", però non
vorrei che scendessimo a questi livelli.
Della I Commissione abbiamo parlato, della riforma che è
opportuna lo avete detto voi per molti anni, ora questa legge
l'affronta e cerca di risolverla, della personalizzazione mi
permetto di dire che da parte nostra non vi è nessuna volontà di
personalizzare questo tipo di norma. Se poi qualcuno che oggi ha
incarichi di tipo particolare si sente "toccato", ricordo che in
molti casi l'incandidabilità è legata al fatto che... si mette in
aspettativa a 40 giorni dalle elezioni senza perdere il posto di
lavoro... e che qualcuno altro, avendo un ruolo importante, non usi
questo ruolo per portare a casa i voti, cosa che tu e tutti gli
altri non potete fare... quindi mi sembra assolutamente normale.
Ogni norma poi è migliorabile, fate le vostre proposte, noi saremo
attenti a quelle che farete, ma non giustifichiamoci che, siccome
la proposta di legge n. 166 è agganciata a un gruppo di lavoro che
ha lavorato anche sulle proposte di legge n. 167 e n. 168 - le
quali sono a voi contrarie -, questo provvedimento non si può fare.
Auspico che vi sia da parte vostra onestà intellettuale, che si
lavori sulla proposta di legge n. 166; è vero che il gruppo di
lavoro che ha formulato questa proposta è lo stesso che ha proposto
l'altra, ma non mi sembra la prima volta, né sarà l'ultima, che
arriva in Assemblea una proposta di legge fatta da una parte del
Consiglio, approvata anche da chi questa norma non l'ha costruita,
ma che può approvarla e migliorarla.
Si dà atto che dalle ore 10,28 riassume la Presidenza il
Presidente Perron.
Presidente
- La parola al Consigliere Ottoz.
Ottoz (UV)
- Con tutta la stima che ho per la collega
Squarzino, che spero ricambiata, la vorrei pregare di non prestarsi
inconsapevolmente a giochi che abbiano finalità che esulano da
questa proposta di legge e dalle altre che andremo a discutere.
Con una certa abilità nella prima parte della sua analisi ha
evitato di fare distinzioni precise fra incompatibilità forte e
incompatibilità debole: quella che richiede la rinuncia
all'incarico o alla sospensione dell'incarico solo al momento
dell'accettazione della candidatura. Prendo atto che si fa
difensore della categoria degli insegnanti, è giusto dal suo punto
di vista, ma non dobbiamo dimenticare qual è il fondamentale ruolo
che hanno gli insegnanti nell'orientare gli studenti nelle idee che
porteranno avanti per tutta la vita e non vorrei dimenticare la
deprecabile tendenza, senza fare distinzioni di Destra, Sinistra o
Centro, che hanno molti insegnanti a fare politica, e quindi
campagna elettorale, a scuola.
Il punto che vorrei ricordare, perché poi legge per legge
potremmo fare altre considerazioni, è che c'è una contraddizione in
quello che dice la collega. Da un lato, ammette che esiste un
sistema diffusivo in questa Regione, che farebbe sì che una parte
maggiore, rispetto al resto d'Italia, di ruoli e di posizioni
chiave sono orientabili dalla politica, ma questo giustifica
proprio quello che lei lamenta, ossia che vi sia una maggiore
ampiezza di ruoli che sono dichiarati ineleggibili o incompatibili
rispetto ad altre Regioni, dove non c'è la situazione che proprio
la collega lamenta. Vorrei quindi che, al di là di un comprensibile
gioco delle parti e di essere critica, perché si trova dalla parte
opposta della barriera, tenesse conto di quali sono gli elementi
migliorativi per le idee che ha sempre portato avanti in questi
anni.
Non condivido quello che ha detto il Consigliere Lattanzi
dicendo al Consigliere Sandri che questa non è una partita di
rugby; vorrei che la politica seguisse le regole come sono seguite
nel rugby, purtroppo non è così, quindi il paragone mi sembra fuori
luogo.
Il fatto che il gruppo "Arcobaleno" si sia sentito - o scopra
oggi, o abbia scoperto in Commissione questa sensazione - escluso
dalla discussione di tale proposta di legge sull'incompatibilità e
ineleggibilità, e che non riguarda la materia referendaria di cui
loro sono portatori, è dovuto... è una razionalizzazione che è
stata apportata, quella di "spaccare" la materia in 3 proposte di
legge, le quali avrebbero potuto essere oggetto di una proposta di
legge unica; in effetti, quando sono iniziate le trattative per
portare a termine questo lavoro, non c'era una decisione
"préalable"
sul fatto di fare 1 o 3 proposte di legge. Nelle
riunioni della I Commissione, che sono state pubbliche, in quanto
oggetto di materia attinente agli aspetti portati avanti dai
referendari, è sempre stato chiaro che ci sarebbe stata una
proposta dalla quale "naturaliter"... non è che fossero esclusi, ma
non si volevano fare includere i Consiglieri del gruppo
"Arcobaleno" in quanto andavano a toccare proprio la materia che
riguardava i referendum. La decisione per razionalizzare la materia
è stata quella di spaccarla in 3 proposte di legge, quindi non mi
lamenterei oggi, collega Squarzino, per non aver partecipato a
riunioni, che sono peraltro durate mesi e hanno "sviscerato" la
materia in tutti i modi per portare 3 progetti che, arrivati in
Commissione, per motivi di tempo, hanno richiesto una maratona
estenuante per essere correttamente presentati in Consiglio in
questa data.
Pregherei la collega Squarzino e gli altri colleghi del gruppo
"Arcobaleno" di non prestarsi al gioco di chi gioca su 2 tavoli,
voi non giocate su 2 tavoli, lo sappiamo, e ci sono altri in
quest'aula che non giocano su 2 tavoli, ma c'è qualcuno che gioca
su 2 tavoli. Voi allora dovete nel vostro interesse valutare ogni
volta. È bello fare il gioco delle parti, perché in fondo uno può
parlare e parlare bene, avere "audience" sui giornali, ma se si sta
o no prestando a chi gioca su 2 tavoli... Perché in questo modo
rischiate di farvi male da soli o andate a fare male da soli alle
idee nelle quali credete e che portate avanti. Ci sono una serie di
cose che ognuno di noi - parlo dei proponenti e delle forze
politiche a cui si rifanno - vorrebbe modificate, cambiate,
smussate o inserite, ma non dimentichiamo che questo è il frutto di
una mediazione e il "bastone" lungo delle firme che hanno
sottoscritto la proposta di legge lo dimostra, ossia è il frutto di
una mediazione che è stato il frutto per qualcuno del compromesso
più alto, per altri invece del compromesso più basso, ma il punto
su cui si è trovato un accordo. Bisogna tener conto che questa non
è la posizione personale di ciascuno dei firmatari, ma è la
migliore mediazione che si è riusciti a trovare. Terrei conto di
tali punti di tipo generale, che questo è un tassello di un
"corpus" unico che sono le 3 proposte di legge che andremo a
discutere e del fatto che, nell'interesse delle tesi che portano
avanti, non ultime le tesi referendarie, forse il gruppo
"Arcobaleno" può fare una riflessione sull'opportunità di prestarsi
inconsapevolmente a questo giochetto di chi in realtà gioca su 2
tavoli.
Si dà atto che dalle ore 10,31 presiede il Vicepresidente
Lanièce.
Presidente
- La parola al Consigliere Sandri.
Sandri (GV-DS-PSE)
- Mi asterrò di dare consigli agli
incapaci di altri gruppi, non mi permetterò di fare come il collega
Ottoz che insegna a fare politica al gruppo "Arcobaleno" o ad altri
gruppi che potrebbero essere interessati alla questione, però la
proposizione del collega Ottoz è interessante, perché è evidente la
posizione "alla frutta" che lui rappresenta e che per interposta
persona credo sia riferibile all'attuale Presidente pro tempore
della Regione. Cerchiamo di capire come si è arrivati a questa
situazione politica, per cui il Presidente della Regione si
permette attraverso il collega Ottoz di insegnare al gruppo
"Arcobaleno" come si deve comportare, di non "farsi tirare per la
giacca da una parte e dall'altra", perché dice: "voi sarete
strumenti incoscienti..." - e questo credo sia anche offensivo,
comunque... -"... di strumentalizzazioni di vario genere..."
inconsapevoli, grazie Signor Assessore, quindi non hanno
consapevolezza di sé.
La proposta di legge n. 166 per la fretta con cui si è voluta
portare avanti, lo avevamo già detto settimane fa che era forse
opportuno prevedere un rinvio a dopo l'approvazione delle leggi
elettorali per studiarsi bene tale problema, perché questo è un
problema complesso. Come nel caso delle elezioni della Giunta e del
Consiglio, occorre fare delle riflessioni più ampie, storiche,
politiche, sociologiche per capire dove siamo e come ci dobbiamo
inserire nella realtà valdostana, per esempio: quanta omogeneità
c'è nella struttura della Valle d'Aosta, quanta democrazia c'è
nella struttura della Valle d'Aosta, come dobbiamo interpretare
alla luce di tale quadro la necessità che i cittadini possano
decidere liberamente di come devono essere le maggioranze in
Consiglio regionale e come garantire che questo Governo sia stabile
e che risponda alle aspettative dei cittadini, sull'ineleggibilità
e incompatibilità c'era da fare un lavoro di riflessione più ampia,
che devo ammettere non ho fatto, lo sto facendo in queste ore
sollecitato da questo turbinio di ore... per cui nel giro di 10
giorni dal non avere un testo siamo arrivati a un testo a cui solo
da una prima lettura ho presentato 20 emendamenti e che ci comporta
una serie di riflessioni. Ho chiesto prima di fare una riflessione
in Commissione che consentiva di fare un lavoro più corretto, più
di "team" e avrebbe portato a risultati più importanti, non si è
voluto fare, lo facciamo in aula. Qual è il problema? Il problema è
che la classe politica attuale si sta rendendo conto di aver
costruito un mostro e il mostro è il sistema di legami fra la
politica e l'economia, che come c'è in Valle d'Aosta non c'è in
nessun'altra parte del mondo. Ci si è resi conto che quel potere
economico strettamente collegato con la politica, che noi abbiamo
costruito e che noi abbiamo legato "a doppia mandata" con la
politica, oggi ha una posizione tale che potrebbe rimettere in
discussione la politica... allora "a riccio"! La risposta dei
politici che hanno provocato questa situazione è quella di dire:
"siamo noi la politica!", cercando di mettersi in contrapposizione
con le stesse forze che loro hanno creato. Secondo me, i casi sono
2: o siamo coerenti con quello che abbiamo fatto e ci prepariamo a
fare che l'economia penetri nella politica, oppure andiamo a
riformare il sistema valdostano. Utilizzare la legge
dell'incompatibilità e dell'ineleggibilità solo per regolare
problemi interni dei partiti è una vergogna! Che poi ci siano gli
"Ottoz" che vogliono fare l'ostracismo a Rollandin, o altri che lo
vogliono fare a Louvin, o alla Direttrice dell'USL... fra l'altro,
lì devo dire che abbiamo raggiunto l'assurdo - mi ci metto io come
pentito - di presentare un articolo per cui, se per caso poi non è
eletta, per 5 anni non può più tornare a fare la Direttrice
dell'USL. Siamo veramente ad un ostracismo rispetto all'articolo 51
della Costituzione che vorrei rileggere per conoscenza di tutto il
Consiglio:
"tutti i cittadini dell'uno e dell'altro sesso
possono accedere agli uffici pubblici, alle cariche elettive in
condizioni di eguaglianza secondo i requisiti stabiliti dalla
legge. A tal fine la Repubblica promuove con appositi provvedimenti
le pari opportunità fra donne e uomini"
. L'unica limitazione
che pone la Costituzione è all'articolo 54:
"I cittadini a cui
sono affidate funzioni pubbliche hanno il dovere di adempierle con
disciplina ed onore prestando giuramento nei casi stabiliti dalla
legge"
. Questo è il nostro punto di riferimento. Rispetto a
tale punto di riferimento, tale proposta di legge è chiaramente
fuori, qui c'è qualcuno che si diletta di incostituzionalità, credo
che questo sarebbe un punto.
Bisogna allora capire quali sono i giochi. I giochi sono forse
quelli di sparare dappertutto nel mucchio, ma qualcuno all'interno
di questo putiferio ha il fucile ben mirato per colpire alcune
persone precise. Ci sono gli emendamenti con nomi e cognomi che
dimostrano questa cosa, purtroppo siamo in una fase dibattimentale,
l'unica possibilità che ci rimane è quella di ritrovare una
compattezza andando a rivedere tale cosa. In Consiglio regionale
non è possibile, anche se faremo la battaglia presentando una serie
di emendamenti per cercare di ovviare alle cose più gravi, ma la
cosa importante è che qui questo è un prodotto deteriorato di una
scelta politica devastante che è quella di autodifendersi. C'è una
classe politica che si vuole difendere rispetto alla società che
sta avanzando e allora sta cercando di limitare questi danni.
Credo che, se c'è qualcuno che non si deve far usare da una
parte o dall'altra soprattutto dall'"Union Valdôtaine", sono
proprio le forze di opposizione, perché il tentativo di ricattare
da una parte, nel senso che se passa qualche emendamento... oppure
questa legge non viene approvata con i voti necessari... cade la
Giunta, cade questo... c'è il ricatto morale, per cui vi prendete
la responsabilità di aiutare Augusto Rollandin ad essere presente
in lista o cose del genere, o dall'altra parte quelli contrari
rispetto a tale aspettativa... su questo voglio essere molto
chiaro: io le battaglie le faccio sempre a viso aperto e credo che
questo dovrebbe essere fatto da tutti, se qualcuno ha nei confronti
di qualcun altro delle questioni politiche gravi, ci si misura a
livello elettorale, saranno poi gli elettori a decidere, ma non
posso permettere che si utilizzi questa legge per regolare conti
interni, per impedire a qualcuno di candidarsi e di mettere in
discussione la "leadership" di questo Presidente della Regione, o
di altri Presidenti della Regione, o di Consiglieri, o di
Assessori, o cose del genere. Devo fare un appello al Presidente
della Regione che è con 2 "piedi" in questo disegno di legge: che
non si deve preoccupare del suo destino, nessuno lo toglierà da
quello scranno fino al giugno 2008...
(interruzione del Presidente della Regione, fuori
microfono)
... no, per il fatto che non facendo nulla, non fa né grossi
danni, né cose buone e può servire a questa fase per potersi
preparare alle elezioni e dalla prossima volta cambiare sistema o
verso Destra, o verso Sinistra, ma certamente non più un sistema
basato sull'inefficienza come è oggi. Credo che il Governo
regionale non abbia nulla da preoccuparsi delle votazioni che
succedono qui, ritengo che qui si debba votare secondo coscienza
dal punto di vista delle proprie condizioni personali e non per
l'appartenenza politica e non lasciarsi essere strumento di ricatti
belli e buoni.
Abbiamo una responsabilità davanti alla popolazione, non so se i
referendum si faranno o non si faranno, non so se le materie
referendarie raccoglieranno la maggioranza della popolazione che
andrà a votare, ma è certo... e tutti noi ne siamo stati testimoni
con questa accelerazione proprio in occasione della giornata di
scadenza dei meccanismi referendari... che questi hanno avuto il
merito di suscitare un'attenzione su delle competenze che il
Consiglio aveva dal 2001 e che nessuno aveva mai preso in
considerazione. Di fronte a tali scadenze, rimanere legati a
piccoli interessi di bottega o di schieramento credo sia demenziale
e irresponsabile, soprattutto per la credibilità di questa
istituzione! Aver paura della democrazia e del rinnovamento, aver
paura che i cittadini possano decidere con la loro testa, pensare
che siamo noi che dobbiamo fare le scremature delle liste prima,
credo che questo sia un arrogarsi un potere che non è nostra
competenza. Le liste le fanno i partiti tutelati dall'articolo 49
della Costituzione, gli elettori poi fanno le scremature, noi
dobbiamo rimetterci a dei paletti indispensabili e credo che è
sulla foga di andare a dare una sistemata a questa commistione fra
politica ed economia che abbiamo prodotto una cosa che non va
bene.
La testimonianza è - ripeto - data dalla proposta della
Provincia di Bolzano, che per molti aspetti condivide la nostra
storia di Regione alpina di confine che è passata da una parte
all'altra di Stati nazionali negli ultimi 200 anni, con una
popolazione con una forte identità, in cui esiste un partito
autonomista regionalista che occupa più della metà del Consiglio
provinciale, che ha predisposto un progetto di legge in cui sono
esclusi da un'ineleggibilità, come ha detto il collega Frassy,
leggera solo i militari, gli addetti alla pubblica sicurezza, i
preti e i membri del Governo, mentre tutto il resto è
incompatibile. Nelle incompatibilità mettono una serie di questioni
che sono anche della Valle d'Aosta: Presidente e membro del "CdA",
rappresentante legale di enti funzionali della Regione o delle
Province, Presidente e membro del "CdA", rappresentante legale e
dirigente di s.p.a. a capitale maggioritario della Regione o delle
Province, Presidente e membro del "CdA", rappresentante legale e
dirigente di enti e istituzioni sottoposti alla vigilanza delle
Province, Presidente e membro del "CdA", rappresentante legale e
dirigente di enti, istituti o società alle quali la Provincia
corrisponde in modo ordinario sussidi, sovvenzioni e contributi per
il finanziamento... ossia non è che non precisino queste cose, ma
nei limiti dell'incompatibilità. Non so dire se questa è la
"ricetta" giusta, ma vedo un abisso fra la nostra legge e questa
legge. Andare in Commissione significa ragionarci sopra, capire
cosa significa questo nel "sistema Valle d'Aosta", capire che
questa cosa merita un'attenzione istituzionale più ampia. Se alla
fine il gruppo "La Casa delle Libertà" ha questo potere di ricatto
su tutti voi, per cui senza i loro voti avete paura che la legge
sul governo e sull'elezione del Consiglio non passi, vi lasciamo
liberi di essere sudditi del gruppo "La Casa delle Libertà"!
Si dà atto che dalle ore 10,44 riassume la Presidenza il
Presidente Perron.
Presidente -
La parola al Consigliere Viérin Marco.
Viérin M. (SA)
- Partiremo proprio dall'intervento del
collega Sandri, perché alla fine dobbiamo essere chiari verso i
cittadini di cosa si fa qui, perché qui si dice di tutto e di più
rispetto a come ci si sveglia, se è martedì o è giovedì, non parlo
di mercoledì e di week-end, perché andremmo oltre...
Questa è una proposta di legge che tocca le incompatibilità e le
ineleggibilità, materie che le proposte referendarie non toccano,
materie quindi aperte a qualsiasi confronto. La tempistica poi
vuole che si discutano i referendum entro il 18 di questo mese,
quindi per serietà si è lavorato per arrivare in aula con delle
proposte complessive che partono dalle materie referendarie per
arrivare a tale proposta di legge. Si accusa sempre il Consiglio di
non avere la capacità di "smussare gli angoli", di trovare delle
intese, di parlarsi a 360°, di rinunciare ognuno a qualcosa di suo,
perché anche noi abbiamo rinunciato a qualcosa di nostro come
"Stella Alpina" ma, se si vuole trovare una condivisione, bisogna
ognuno avere la capacità di rinunciare a qualcosa. Credo che il
Consigliere Sandri non abbia pensato a rinunciare a qualcosa...
"sì" o "no", ma abbia pensato solo di utilizzare questo
appuntamento come mera vetrina elettorale, ma è da un po' di tempo
che il Consigliere Sandri utilizza le vetrine elettorali, con molto
successo peraltro, perché è sulle pagine dei giornali un giorno sì
e uno no, ma chi ascolta i dibattiti si chiede: "ma dove hanno
sentito queste cose qui? Mai state dette!".
I raffronti... qualcuno ha letto le proposte di legge dei
Consiglieri? Forse non sono state tutte lette. Bisogna quindi
parlarsi chiaro e noi torneremo su questo argomento quando
discuteremo delle proposte referendarie e delle altre proposte di
legge: n. 167 e n. 168; qui la trasparenza deve essere chiara
all'esterno. Per essere pratici, il collega Sandri ci parla del
Trentino Alto Adige: ma il collega Sandri qui ha fatto almeno 10
interventi dove ha detto che non si dovevano copiare gli altri,
soprattutto il Trentino Alto Adige. Vogliamo allora utilizzare un
principio una volta per tutte o lo vogliamo utilizzare quando fa
comodo? È un discorso di serietà! Il collega Sandri precisa al
collega Ottoz discorsi di capacità, che non bisogna insegnare a
fare la politica... perché lui e la sua "company" sono ben capaci a
farla... di nuovo cade in equivoco: da una parte, dice una cosa;
dall'altra, dice che nessuno deve insegnare a fare la politica su
questo aspetto.
Si lamenta la fretta, perché si dice che sono necessarie
riflessioni più ampie. Abbiamo dedicato 2 mesi e, se guardiamo le
ore che abbiamo giustamente impegnato, è stato pari ad un lavoro di
4 mesi. In 2 mesi credo che il Consigliere Sandri abbia avuto il
tempo di fare delle riflessioni, inoltre lo ha firmato solo 8
giorni fa, non lo ha firmato 4 mesi fa: in 8 giorni sono cambiati i
suoi giochi della politica... "alla faccia" dei cittadini? È qui
che bisogna capirsi. Le altre 2 enunciazioni poi del collega
Sandri: fa un appello ai problemi interni ai partiti e agli altri
movimenti e quali sono i giochi all'interno di questi movimenti...
ma non deve uscire dalla sua camera! Basta che si alzi il mattino e
vada a dormire la sera e si guardi allo specchio nella sua camera
per capire e darsi delle risposte personalmente su questi 2 temi,
anche lì credo che nessuno possa dire il contrario.
Sul discorso della Consigliera Squarzino dico solo questo: Dina,
per 10 anni il vostro movimento ha fatto delle critiche, perché la
politica non affrontava questo tema, perché la politica aveva
troppi intrecci con il mondo economico e tutto quello che
conseguiva, quindi la vostra accusa era l'inerzia della politica e
consisteva giustamente nel dire: "non siete capaci a rinunciare a
qualcosa di proprio per arrivare a un obiettivo comune". Ora ogni
regola non è perfetta per tutti, però la regola migliore è quella
dove ognuno rinuncia a qualcosa; allora, e lo dico con simpatia, la
rabbia, il pensiero vostro di non aver pensato anche di fare una
proposta referendaria su questo tema magari porta a fare dei
ragionamenti diversi. Dico solo a nome del gruppo "Stella Alpina"
che grazie alle proposte referendarie la politica ha affrontato più
celermente la riforma elettorale... perché un "grazie" si deve dire
a tutti, questo è il nostro pensiero... dobbiamo perseguire gli
obiettivi, non dobbiamo mettere i Valdostani a scannarsi uno con
l'altro o mettere le nostre amministrazioni comunali o questo
Consiglio a scannarsi al loro interno! La politica ha il dovere di
unire e non di dividere, mentre qui sono anni che si divide con il
contributo di tutti, perché l'autocritica dobbiamo farcela sia noi,
sia i "mass media". Qui ormai "si gioca tutti al massacro" e la
gente se ne accorge! Infatti, quando si fanno le riunioni di
sezione, dove si è di fronte a un bicchiere di vino e a un panino e
si sta lì alla fine della riunione, la gente ha il coraggio di
dirti cosa pensa di quello che sente, degli errori che la politica
sta commettendo, delle insensibilità che la politica ha, ma anche
delle insensibilità di altri settori che sono la catena della
democrazia. Ormai abbiamo le categorie che... quando facciamo le
audizioni in commissione, gli uni parlano contro gli altri! È una
battaglia incrociata che non ci porta da nessuna parte, ma questa
battaglia ci porterà tutti quanti ad un punto di non ritorno.
Giochiamo tali partite perché abbiamo le elezioni da qui a un anno,
quindi chi urla più forte... chi ha lo "scoop" più importante va
sui giornali e in televisione per avere 100 preferenze in più, non
gli interessa se il suo movimento - parlo dei "Democratici di
Sinistra" - ottiene 1.000 voti in più o 1.000 voti in meno! Queste
sono battute che sono state fatte! Ma qui guardiamo al discorso
personale o a quello in cui uno crede come movimento?
Noi abbiamo guardato di più all'obiettivo: quello di giungere a
una proposta complessiva, grazie anche alla spinta dei referendum,
che partisse dai quesiti referendari per arrivare anche a questa
proposta di legge, perché tale provvedimento è uno dei
"piedistalli" di una riforma elettorale. In quelle riunioni che
abbiamo fatto sul territorio la gente a volte ci ha detto: "ma
piantatela lì, a noi non ce ne frega niente di come fate la legge
elettorale, noi abbiamo altri problemi, sbrogliatevela, non ce ne
può fregare di meno di decidere come volete farvi eleggere,
decidetevi, mettetevi d'accordo, siete stati votati per farlo, però
guardate agli altri problemi che per la gente che vi parla sono
molto più importanti di una legge elettorale!". La situazione in
Valle d'Aosta è quella che è e dobbiamo rendercene conto e dare
delle risposte. Ormai sono 3 mesi che parliamo solo di questo, ma
non parliamo delle cose che interessano veramente alla gente; per
carità, le regole sono molto importanti, ma dobbiamo renderci conto
che la situazione esterna è diversa da quello che pensiamo noi.
Su questo aspetto abbiamo privilegiato la serietà e la sostanza,
in quanto il gruppo "Stella Alpina" oltre 3 mesi fa fece un
documento preciso dove questa riforma doveva portarci e cioè a
dichiarare prima chi vuole stare insieme e su quali programmi... e
ci siamo arrivati con la proposta di legge, che poi vedremo se sarà
approvata da quest'aula, e di non utilizzare la politica per
dividere la gente di più rispetto ad oggi... e qui entra il
discorso delle preferenze, ma sarà oggetto di un altro
ragionamento.
Una politica che non vuole autodifendersi è una politica che
deve cessare di utilizzare certi passaggi in quest'aula e solo per
accaparrarsi alcune simpatie momentanee. L'istituto del referendum
è un istituto da difendere fino alla morte, il problema a cui
bisogna prestare molta attenzione è un altro, ossia vogliamo che
come in Svizzera... ormai i cittadini quasi quasi non vanno neanche
più a votare il referendum, perché non ne vogliono più sapere dato
che per qualsiasi cosa adesso si fa il referendum! Facciamo
attenzione a non "annacquare" questo istituto importantissimo per
la democrazia. Durante le audizioni dei proponenti dei referendum
ho chiesto personalmente se si poteva raggiungere un punto di
incontro dove ognuno rinuncia a qualcosa e quello che mi ha fatto
male è che mi è stato risposto: "o si fa quello che abbiamo
proposto con i referendum, o andiamo avanti"; allora uno non può
definirsi sostenitore della libertà con il referendum e poi, quando
ci si vuole confrontare e rinunciare ognuno a qualcosa, tirarsi
indietro per giocarsi la sua partita prettamente politica!
L'appello che facciamo oggi qui, rivolto a tutti, è che si abbia
il coraggio di modificare il proprio comportamento, ognuno cerchi
di "smussare" ancora qualche suo "angolo" per arrivare finalmente a
una regola il più possibile condivisa da tutti: questo è
l'obiettivo che ci siamo posti e noi qualche "angolo" lo abbiamo
"smussato", più di uno e chi ha partecipato alle discussioni di
queste proposte di legge lo ha percepito nettamente: questo è
l'appello che faccio ai colleghi, mi scuso con il Consigliere
Sandri per avere fatto un ragionamento più diretto, ma il collega
Sandri deve capire che siamo stufi di sentire dei ragionamenti in
antitesi gli uni con gli altri che vengono fatti nella stessa
settimana.
Président
- La parole au Conseiller Vicquéry.
Vicquéry (UV)
- Se il buongiorno si vede dal mattino, è
evidente che assisteremo oggi a una lunga giornata che a questo
punto si prolungherà di certo anche nelle ore notturne, collega
Sandri, per assistere a un dibattito che poco ha di serio, perché
la serietà significa almeno avere un minimo di coerenza, significa
portare avanti le proposte che si avanzano, proposte firmate.
Ricordo che la proposta di legge n. 166 porta la firma dei
Consiglieri Frassy, Cesal, Lavoyer, Marco Viérin, Ferraris, Ottoz,
Sandri e Vicquéry. È immorale e schizofrenico l'atteggiamento di
chi smentisce sé stesso per il puro piacere di fare
dell'ostruzionismo, o forse neppure, di fare uno "show" in
quest'aula. Spero che quest'aula abbia la capacità oggi e domani di
dibattere seriamente circa i disegni di legge e le proposte di
legge che derivano da un obbligo statutario sancito all'articolo 15
dello Statuto e che deve impegnarci a fondo a discutere nel merito
senza "se" e senza "ma".
Annuncio fin d'ora che il gruppo "Union Valdôtaine" non
risponderà alle provocazioni da qualunque parte provengano che non
siano argomentazioni tecniche nel merito degli articoli che andremo
ad esaminare. Vogliamo lavorare seriamente e non vogliamo fare del
Consiglio regionale un teatrino. Nessun ricatto nei confronti del
gruppo della "Casa delle Libertà", semplicemente una proposta di
legge che vuole portare, con dei limiti sicuramente, un minimo di
"par conditio" fra tutti coloro che hanno diritto all'elettorato
passivo in Valle d'Aosta. È una proposta di legge che cerca di
eliminare l'"élite", i privilegiati, che forse, utilizzando
impropriamente un termine che andava di moda fra una certa Sinistra
progressista: la massa, vuole dare la possibilità alla massa, a
tutti coloro che non hanno incarichi, come abbiamo noi e tante
altre persone in Valle d'Aosta, di presentarsi candidati alle
prossime elezioni regionali senza dover sottostare ai privilegi da
parte di altri. Fa specie prendere atto che proprio chi proviene da
tale Sinistra progressista faccia discorsi totalmente elitari che
sono assolutamente fuori luogo; ripeto: non accetteremo
provocazioni di questo genere.
Nel momento in cui si presentano emendamenti, si deve avere
almeno la capacità di studiare le cose; mi limito a parlare di un
emendamento presentatoci dal collega Sandri, che riguarda la
Direzione generale dell'USL, che sembra essere una bestemmia.
Abbiamo ripreso "tout court" l'articolo 15 della legge regionale n.
4/1995 riguardante l'elezione degli enti locali, che recita:
"... i predetti... "- direttore generale, direttore sanitario,
direttore amministrativo delle aziende sanitarie locali ospedaliere
- "... ove si siano candidati e non siano stati eletti, non possono
esercitare per un periodo di cinque anni le loro funzioni
nell'Azienda regionale sanitaria USL della Valle d'Aosta..."
,
votata dal Consiglio regionale e riferita ai sindaci.
Riprendo anche il decreto legislativo n. 502/1992, "riordino
della disciplina in materia sanitaria, a norma dell'articolo 1...",
che dice:
"... il direttore generale che sia stato candidato e
non sia stato eletto non può esercitare per un periodo di cinque
anni le sue funzioni in unità sanitarie locali comprese, in tutto o
in parte, nel collegio elettorale nel cui ambito si sono svolte le
elezioni..."
. Delle due l'una: o il collega Sandri, firmatario
del provvedimento, era assente in quel preciso momento in cui si è
discusso di questo articolo, oppure smentisce sé stesso; mi pare
non serio, perché così non è il modo di lavorare!
Mi permetto di chiedere la sospensione per poter esaminare nel
dettaglio gli emendamenti.
Presidente
- Ricordo che c'è una richiesta di
sospensione.
La parola al Consigliere Frassy.
Frassy (CdL)
- Se sospendiamo adesso, va bene, intervengo
dopo la sospensione.
Presidente
- Sarebbe più saggio. Il Consiglio è sospeso
per 15 minuti.
Si dà atto che la seduta è sospesa dalle ore 11,12 alle ore
12,30.
Presidente
- Riprendiamo i lavori.
La parola al Consigliere Frassy.
Frassy (CdL)
- Penso che la discussione generale stia
volgendo al termine, dopo aver introdotto la discussione generale
con la relazione e soprattutto con le considerazioni di tipo
tecnico, vorrei riservarmi un intervento un po' più politico, pur
rispondendo ad alcune delle perplessità che sono emerse in corso
del dibattito.
Penso che vada "sgombrato il campo" da quel concetto che
qualcuno ha "affacciato" durante i suoi interventi della troppa
fretta che c'è stata nell'affrontare questo argomento. Vorrei
ricordare ai colleghi che hanno fatto tale ragionamento che la
riforma dell'articolo 15 del nostro Statuto, da cui deriva questo
tipo di competenza, porta la data del 2001 e dopo il 2001 ci sono
state le elezioni del 2003, perciò politicamente riteniamo che dopo
aver dimenticato le scorse regionali tale competenza lasciandola
nell'articolo 15, fosse opportuno che le elezioni successive, del
2008, potessero vedere la Regione "attrezzata" con una propria
normativa sull'ineleggibilità e incompatibilità; perciò, se di
tempi si vuole parlare, si deve parlare di grandi ritardi,
piuttosto che di grande fretta. Vorrei ricordare che la procedura
legislativa prevista dall'articolo 5 è una procedura rafforzata e
complessa, che prevede una prima pubblicazione sul BUR che per 3
mesi avviene a soli fini notiziali, senza che la legge entri in
vigore, nel senso che consente in questi 3 mesi la possibilità di
richiesta di un referendum confermativo da indire entro i
successivi 6 mesi. Vi renderete conto che i tempi sono assai
stretti per poter giungere alle prossime elezioni con una nostra
legge regionale sull'ineleggibilità e incompatibilità, nel senso
che questo percorso che è ancora lungo rischia, nel caso in cui
dovessero essere chiesti referendum confermativi, di spostare
l'entrata in vigore della legge a febbraio 2008, vanificando in
parte le previsioni che regolamentano le ineleggibilità; perciò
penso che di fretta non si possa assolutamente parlare.
Anche sul metodo bisogna distinguere i momenti del confronto
istituzionale - l'aula, le Commissioni - dalla capacità dei
Consiglieri di farsi propositori di disegni di legge. Le
Commissioni hanno il compito di esaminare i disegni di legge
assegnati, ma non hanno la funzione di redigerli anche per una
questione di tipo pratico. I disegni di legge vengono redatti fra i
gruppi o fra gruppi di Consiglieri, come è accaduto in questo caso,
perciò non penso si possa parlare di "Commissione ombra". Ritengo
si possa dire che si è creata un'ampia aggregazione, dalla quale
per un insieme di contingenze, più che per un insieme di volontà,
qualche forza politica è rimasta fuori. Non era questo
l'intendimento di una "conventium ad excludendum", diciamo solo che
la contingenza ha fatto sì che la sovrapposizione della materia
referendaria con l'accavallamento di questa proposta di legge abbia
portato ad intersecare nell'ambito del medesimo gruppo di lavoro le
tematiche svolte, motivo per cui sono rimaste fuori da questo
percorso le forze politiche che avevano sposato il percorso
referendario.
La complessità della proposta di legge. Normalmente ho
l'abitudine di usare parole mie nel commentare delle situazioni; in
questo caso non riesco a trovare parole mie che possano
commentare... come ben ha commentato il collega Sandri, il 6
settembre 2006, dove scriveva che la demagogia è un po' come il
fumo, una droga: dà un grande piacere subito, ma poi fa disastri
nella società e, sottolineo io, nell'individuo. Meglio smettere,
collega Sandri. Penso che queste sue parole scritte all'indirizzo
di un altro illustre della politica valdostana - Roberto Louvin -
ben si addicano all'intervento fatto da lei su questa materia e
dove lei ha accusato i sottoscrittori - fra cui lei stesso - di
essersi fatti prendere dalla fretta, dimenticando non solo quello
che aveva fatto nelle ultime 4 settimane - approfondimenti,
condivisione di percorsi -, ma anche di quanto aveva scritto sempre
il 6 settembre 2006, dove diceva che c'era la necessità di
legiferare in materia di ineleggibilità ed incompatibilità e
assicurava che il suo gruppo - immagino che sia proprio il suo
gruppo in quanto lei ne è il Capogruppo - presenterà in tale
direzione una proposta di legge. Collega Sandri, avrei gradito che
il suo intervento si fosse incentrato più su difficoltà di percorso
evidenziate durante il duro lavoro di confronto con tutti i
sottoscrittori, che non in un intervento che più che a ruota
libera... penso che lei abbia inaugurato la figura del Consigliere
giocoliere. Lei infatti ha un po' giocato con la materia sparando
in tutte le direzioni e forse si è anche sparato addosso, perché
quanto lei ha scritto nel 2006 penso sia inequivocabile di una
dissociazione, se non personale, quanto meno politica rispetto al
suo atteggiamento. Mi dispiace riscontrare che lei abbia voluto
vedere dei nomi dietro a quelle situazioni che vengono codificate
nella legge in virtù dell'oggettività delle posizioni, degli
incarichi, delle funzioni che invece sono stati individuati anche
con grande fatica nel definire concetti di sintesi che potessero
escludere intendimenti di accanimento o di persecuzione
politica.
Lei peraltro non è solo in questa impresa difficile di dire
tutto e il contrario di tutto, ha trovato come compagno di strada
proprio quello che è stato il suo corrispondente nella missiva del
6 settembre 2006: Roberto Louvin, che non è sicuramente una
"verginella" della politica valdostana, che ha fatto 15 anni in
questa aula ricoprendo incarichi importanti, dimenticandosi che nel
2001 una riforma costituzionale aveva riscritto l'articolo 15 dello
Statuto e arrivando a scrivere a tutti noi Consiglieri, in data 4
settembre 2006, che è una vergogna che il Consiglio regionale non
abbia ancora preso posizione su questa materia. Diceva che
bisognava intervenire in situazioni che condizionano il voto
mediante assunzioni, appalti, contratti, sponsorizzazioni... che ci
sono colossi economici regionali da cui dipendono centinaia di
dipendenti che amministrano somme che complessivamente superano il
bilancio della Regione e via elencando "Finaosta", Casinò, "CVA",
"Finbard", "SISTRASB" e molte altre, e chiudeva dicendo - cito -:
"che il giusto intervallo di tempo che personalmente ritengo
possa essere ritenuto ragionevole non può essere inferiore
all'anno"
. Apprendiamo poi dai giornali di lunedì scorso che la
norma che questo Consiglio si appresta a licenziare è una norma da
Talebani, penso sia 6 mesi l'ineleggibilità forte. Ritengo che la
politica valdostana soffra di altre patologie, patologie che
purtroppo non sono curabili con riforme elettorali, sebbene si
interessino di ineleggibilità o di meccanismi elettorali. Penso che
su questa malattia della politica valdostana non vi sia miglior
cura che quella che potrebbe e dovrebbe dare la risposta del corpo
elettorale. Chiudendo il mio secondo intervento perciò auspico che,
messi dei principi chiari, alla fine l'elettore possa fare scelte
chiare all'insegna della coerenza dei percorsi politici.
Presidente
- Siamo sempre in discussione generale, vi
ricordo che è stato depositato un ordine del giorno sulla proposta
di legge n. 166, che vi è stato distribuito.
Ordine del giorno
Il Consiglio regionale
Preso atto della proposta di legge n. 166, che disciplina
l'ineleggibilità e l'incompatibilità con la carica di consigliere
regionale, ai sensi dell'articolo 15, secondo comma, dello Statuto
speciale;
V
isto che molte di tali norme fanno riferimento ad
agenzie, aziende, enti dipendenti dalla Regione, a società
partecipate direttamente o indirettamente dalla Regione, a enti
pubblici non economici in cui alcune nomine e designazioni sono di
competenza della Regione;
Considerato opportuno garantire la trasparenza delle
informazioni onde offrire a tutti i cittadini l'opportunità di
conoscere quali organismi sono interessati dalla legge sulle norme
di ineleggibilità ed incompatibilità;
Impegna
La Presidenza del Consiglio e la Giunta, ciascuna per le
proprie competenze:
-
a predisporre, non oltre sette mesi prima della
scadenza naturale della legislatura, un elenco - a titolo meramente
informativo ed esemplificativo - degli enti pubblici non economici,
delle agenzie e delle aziende dipendenti dalla Regione, delle
società partecipate o controllate dalla Regione o ad esse collegate
ai sensi dell'articolo 2359 del Codice civile, di cui alla legge
sull'ineleggibilità ed incompatibilità;
- a pubblicare tale elenco sul sito web della
Regione.
F.to: Squarzino Secondina - Frassy - Cesal - Viérin Marco -
Salzone - Lavoyer - Ferraris
La parola alla Consigliera Squarzino Secondina.
Squarzino (Arc-VA)
- Per illustrare l'ordine del giorno.
Nella nostra relazione avevamo individuato una serie di emendamenti
che avremmo presentato, un emendamento riguardava il fatto che,
proprio perché sono numerose le società, le aziende, le agenzie,
gli enti pubblici non economici che rientrano all'interno di questa
legge in quanto i loro responsabili sono di volta in volta
ineleggibili con anche gradi diversi di ineleggibilità o
incompatibili, ritenevamo opportuno che queste informazioni fossero
di pubblico dominio. Mi è stata sollevata l'obiezione che, se si
mettesse in legge questo emendamento, che quindi facesse parte di
un testo di legge, diventerebbe un elenco "ad excludendum", oppure
un elenco che avrebbe un valore normativo rispetto
all'incompatibilità o all'ineleggibilità. I firmatari della
proposta di legge n. 166 mi hanno chiesto se potevo trasformarlo in
un ordine del giorno, che desse un'indicazione forte agli organi
responsabili del Consiglio regionale e della Presidenza della
Regione affinché questi elenchi vengano predisposti almeno 7 mesi
prima della scadenza naturale della legislatura, in modo che tutti
possano esserne a conoscenza e questo elenco dovrebbe essere
pubblicato anche sul sito "web" della Regione. Con piacere vedo che
tale preoccupazione è stata accolta nell'ordine del giorno, visto
che tutti i firmatari della proposta di legge lo hanno condiviso,
in questo senso lo abbiamo presentato alla Presidenza.
Presidente
- Siamo ancora in discussione generale, vi
sono altri interventi? Se non vi sono altri interventi, dichiaro
chiusa la discussione generale. Come consuetudine, pongo in
votazione l'ordine del giorno:
Consiglieri presenti, votanti e favorevoli: 35
Il Consiglio approva all'unanimità.
Presidente
- Possiamo passare all'esame dell'articolato,
almeno per un quarto d'ora? Mi rimetto alle decisioni dell'aula. Vi
ricordo che vi sono 42 emendamenti.
La parola al Consigliere Sandri, per mozione d'ordine.
Sandri (GV-DS-PSE)
- Per mozione d'ordine, per vedere di
dare concretezza ai lavori, credo che, essendo arrivati alle ore
12,47, potremmo votare l'articolo 1, quello che non ha emendamenti,
e poi sospendere la seduta, nel senso che sull'articolo 2 abbiamo
una quindicina di emendamenti e merita di fare una discussione
approfondita. Credo quindi sia bene iniziare nel primo pomeriggio,
alle 15,00, e partire con le votazioni, ma con la possibilità di
fare una discussione unica e univoca.
Presidente
- Mi parrebbe il caso magari di iniziare alle
15,00, chiedo al Consiglio di essere puntuali alle ore 15,00 e
potremmo iniziare tutta la votazione alle ore 15,00.
La parola al Consigliere Ottoz.
Ottoz (UV)
- Per una regolare prosecuzione dei lavori e
per evitare di trovarci "impiccati", potremmo votare l'articolo 1,
iniziare l'articolo 2 e, quando abbiamo terminato l'articolo 2,
qualunque sia il numero degli emendamenti presentati discuterli.
Poi possiamo interrompere e riprendere alle 15,30.
Presidente
- Non mi trovate d'accordo, mi pare più
ragionevole anche per la Presidenza, che deve organizzare i lavori,
che su ogni emendamento deve verbalizzare votazione per votazione,
iniziare alle ore 15,00.
Sospendo adesso, iniziamo alle ore 15,00 puntuali con le
votazioni...
(interruzione del Consigliere Frassy, fuori
microfono)
Presidente
- ... guadagniamo 20 secondi, cosa cambia,
collega Frassy...
Pongo in votazione l'articolo 1 nel nuovo testo predisposto
dalla I Commissione:
Consiglieri presenti, votanti e favorevoli: 35
Il Consiglio approva all'unanimità.
Presidente
- Il Consiglio è sospeso e riconvocato alle
ore 15,00.
La seduta è tolta.
---
La seduta termina alle ore 12,51.
