Classificazione
BILANCIO E CONTABILITA' REGIONALE
CONSIGLIO REGIONALE
Attività consiliare d'aula



Oggetto del Consiglio n. 1209 del 29 giugno 2020 - Resoconto
OGGETTO N. 1209/XV - Continuazione della trattazione del D.L.
n. 60: "Assestamento al bilancio di previsione della Regione
autonoma Valle d'Aosta/Vallée d'Aoste per l'anno 2020 e misure
urgenti per contrastare gli effetti dell'emergenza epidemiologica
da COVID-19". (Approvazione di tre ordini del giorno. Ritiro di un
ordine del giorno)
Distort (Presidente) -
Alla presenza di 32 Consiglieri
diamo apertura ai lavori della seduta odierna del Consiglio.
Colleghi, ricordo che, come si è convenuto nella riunione della
Conferenza dei Capigruppo di sabato sera, daremo corso all'esame
degli ordini del giorno dei gruppi politici che a oggi non sono
ancora intervenuti, uno per gruppo. Pertanto, risultano
dall'elenco: l'ordine del giorno n. 29 di Vdalibra, Alliance
Valdôtaine, MOUV', Vallée d'Aoste Ensemble, Rete Civica, Union
Valdôtaine, Rini, Lega Vallée d'Aoste e ADU VDA; l'ordine del
giorno n. 37 di Barocco Stella Alpina, Union Valdôtaine, MOUV' e
Alliance Valdôtaine; l'ordine del giorno n. 40 di Marzi, Barocco,
Trione, Marquis; l'ordine del giorno n. 44 di Union Valdôtaine,
Alliance Valdôtaine, Daudry, Barocco; l'ordine del giorno n. 45 di
VdA Ensemble, Lega Vallée d'Aoste, MOUV', Vdalibra, Rini, Movimento
5 Stelle.
Diamo seguito all'esame dell'ordine del giorno n. 29. Per
l'esposizione la parola al proponente collega Cognetta, prego.
Cognetta (VDALIBRA) -
Questo è un ordine del giorno che
cerca di trovare una soluzione rispetto alla sede di Projet
Formation, il quale è un ente strumentale della Regione che si
occupa di formazione. Attualmente è ospitato in due sedi, una a
Pollein e la seconda a Châtillon, ha anch'esso dei problemi
relativamente alle aule legati alla questione Covid e comunque è
diversi anni che si cerca di trovare, da parte del Governo e non
solo, una soluzione per riunire in un'unica sede e avere poi le
eventuali sedi periferiche questa attività. È un'attività molto
importante, perché parliamo di formazione che negli anni
sicuramente riveste un ruolo determinante direi per lo sviluppo
anche del lavoro in Valle d'Aosta. Questo ordine del giorno impegna
il Governo a individuare uno degli immobili siti nella zona di
Aosta, eventualmente anche inserito nell'elenco dei beni in
dismissione, quale sede per progetto formazione, permettendo
all'ente anche l'eventuale ristrutturazione di una sede
individuata, ovviamente a carico dello stesso gli eventuali oneri
per la ristrutturazione, attraverso i sistemi finanziari idonei
rispetto a questa eventuale possibilità. Questo ordine del giorno è
stato firmato, oltre che da diversi gruppi consiliari, anche
dall'assessore Bertschy e quindi pongo all'attenzione dell'aula
questa problematica.
Presidente -
Ha chiesto la parola l'assessore Bertschy,
prego.
Bertschy (AV) -
Come ha ben ricordato il collega Cognetta
è un tema di interesse quello che porta in aula, un tema su quale
l'Assessorato ha in corso delle interlocuzioni con i responsabili
del Projet Formation, come con tutti gli altri enti. La differenza
è che Projet Formation è un ente che risponde per la sua attività
all'Amministrazione regionale e per il quale bisogna in qualche
maniera dare una particolare attenzione sulla sede, che diventa
importante soprattutto in questa fase di riorganizzazione dei
servizi non solo di tipo logistico, quelli presenti in sede, ma
anche relativi ai trasporti e a tutto il resto.
L'obiettivo dell'ordine del giorno è di avviare. Evidentemente
in questo breve lasso di legislatura che ci rimane non avremo il
tempo sicuramente di risolvere il problema, però possiamo avviare
un lavoro di approfondimento per capire in quale maniera poter
mettere in condizioni Projet Formation di lavorare a questo
obiettivo insieme all'Amministrazione regionale, cercando anche di
verificare insieme come ottimizzare il patrimonio che oggi ancora
abbiamo a disposizione. Come è stato giustamente sottolineato, con
una prospettiva davanti di investimento anche Projet Formation si
potrà impegnare con dei piani finanziari per realizzare gli
investimenti. In una fase in cui dobbiamo porre attenzione, lo
hanno fatto tutti i gruppi in aula, al lavoro, alla formazione,
agli investimenti per la formazione delle persone, direi che è un
tema qualificante sul quale lavorare insieme e su quale il Governo
esprime, come da firma, il suo appoggio all'iniziativa e direi che
potrebbe anche essere interessante, seppure a Commissioni chiuse,
una riunione informale con i rappresentanti di Projet Formation e i
gruppi che avranno intenzione e interesse per fare una verifica
insieme, per capire come muoversi e come muovere questo
progetto.
Presidente -
Altre richieste di intervento? In assenza di
altre richieste di intervento, pongo in votazione l'ordine del
giorno n. 29. La votazione è aperta.
Esito della votazione
Presenti: 32
Votanti: 31
Favorevoli: 31
Astenuti: 1 (Daudry)
Il Consiglio approva.
P
residente -
Passiamo all'esame dell'ordine del
giorno n. 37. Per l'esposizione la parola al collega proponente
Barocco, prego.
Barocco (GM) -
Questo è un ordine del giorno che è
evidentemente tecnico e che riprende una richiesta del Consiglio
permanente degli enti locali. In questi giorni ci siamo soffermati
parecchio sulla vicenda Consiglio permanente degli enti locali,
finanziamenti, non finanziamenti, cosa senz'altro importante, ma
questo ordine del giorno è invece una richiesta che permetterebbe
ai Comuni, nelle more della modificazione della legge n. 6, che
purtroppo ci siamo attardati e non siamo riusciti a discutere in
questo Consiglio regionale, di mettere una soluzione sulle sedi di
segreteria.
Non entro nel dettaglio tecnico, perché tanto l'ordine del
giorno è a vostra disposizione. Quello che mi pare ovvio e anche
opportuno dire è che con questo ordine del giorno si sottolinea un
problema e si chiede che il Consiglio regionale voglia normare,
attraverso una norma apposita, prossimamente questa vicenda. Va da
sé che è un auspicio che sta nel campo delle ipotesi, anche perché
sembra quasi improbabile che ci siano altre sedute del Consiglio
regionale. È pur vero che il Presidente sabato, in alcune
considerazioni sulle risorse che dovrebbero esserci ancora a
disposizione, non ha chiuso tutte le porte, quindi uno spiraglio
c'è per la convocazione di un ulteriore Consiglio regionale con
questo provvedimento all'ordine del giorno.
Su questo ordine del giorno c'è abbastanza una condivisione e io
l'ho fatto firmare da chi sono riuscito a contattare, ma penso che
su questo l'aula sia unanimemente o quasi unanimemente
concorde.
Sapete che mi piace risolvere i problemi, ma come a tutti noi
trentacinque. Qualche volta sui problemi tecnici probabilmente
potremmo essere più efficaci e, visto che sono abituato a essere
chiaro, io vi faccio anche una ulteriore proposta; penso che su
questo ordine del giorno ci possa essere la condivisione. La
seconda proposta: durante la discussione di questo disegno di legge
avremo modo magari di trovare tra di noi la convergenza, se ci
fosse, unanime - se ho capito bene è richiesta l'unanimità
dell'aula - per inserire qualche emendamento
ex novo
a
questo disegno di legge. Se così fosse e se così si riuscisse a
trovare una condivisione totale su questo tema, si risolverebbe il
problema senza andare a sperare che ci sia un ulteriore Consiglio
regionale.
Tutto questo è dovuto da Covid, non Covid. Tra l'altro apro e
chiudo una parentesi: c'è un corso concorso che si sta effettuando
con notevoli difficoltà, anche in
lockdown
ci sono state
delle lezioni e ci sono state delle sedute di formazione, con tutte
delle criticità che in questo momento lascio perdere. Questo in
sintesi quello che mi sento di dire e mi sento di chiedere
all'aula.
Presidente -
Ha chiesto la parola il collega Lavevaz,
prego.
Lavevaz (UV) -
Grazie Vicepresidente e buongiorno a
tutti. Io mi accodo alle parole del collega Barocco e intervengo
anch'io in quanto sottoscrittore di questo ordine del giorno.
Quello dei segretari comunali effettivamente è un problema che
bisogna in qualche modo risolvere da qui alle elezioni comunali,
perché il corso concorso di cui ha parlato il collega Barocco, per
tanti motivi si è protratto nel tempo e quindi oggettivamente non
sarà concluso in tempo utile per la nuova tornata elettorale.
Questo creerà dei problemi non indifferenti nella scelta dei
segretari comunali che i sindaci dovranno fare immediatamente nei
giorni seguenti alla loro nomina, quindi rischiando di creare
grossi problemi ovviamente nella partenza della nuova
amministrazione, peraltro in un momento, come abbiamo già detto e
ridetto, in cui i Comuni devono avere assolutamente piena
operatività in tempi molto stretti.
Io mi accodo anche alla richiesta, credo che possa essere una
proposta di buon senso quella che il collega Barocco ha appena
fatto, cioè quella di provare a vedere se c'è una condivisione
all'interno dell'aula per proporre questo come emendamento
condiviso da tutta l'aula. Io peraltro, nella fase della settimana
scorsa, avevo provato a fare una verifica per proporre questo
stesso articolato, proposto nell'ordine del giorno, come
subemendamento, ma ovviamente non era possibile collegarlo
direttamente come proposta, perché non era collegato a nessun
emendamento proposto lunedì mattina. Però ovviamente se c'è un
senso di responsabilità dell'aula che vuole andare in questa
direzione, per dare questa risposta che andrà in qualche modo data
o comunque normata entro le elezioni comunali, mi accodo alla
richiesta di Barocco.
Presidente -
Ha chiesto la parola la presidente Rini.
Rini (PNV-AC-FV) -
Molto brevemente, semplicemente per
sostenere la posizione che ha appena esplicitato il collega
Lavevaz. Anche noi siamo assolutamente favorevoli e ringraziamo
peraltro il collega Barocco, perché ha portato all'attenzione di
questa aula uno dei tanti problemi fondamentali e criticità
fondamentali che stanno vivendo gli enti locali. Quindi se c'è la
volontà da parte di questa aula di sanare questa criticità,
ovviamente il nostro rapporto non mancherà.
Presidente -
La parola al collega Sammaritani.
Sammaritani (LEGA VDA) -
Questo tema dei segretari
comunali lo abbiamo già affrontato come ricorderete tutti nemmeno
un anno fa, si è voluta fare una legge in fretta e furia, non si è
rimediato di fatto a nulla, si è stabilito di fare un concorso che,
anche per vicende chiaramente non dovute a fatti normali, si sta
prolungando. Era comunque un sistema che prevedeva un certo tipo di
nomine, con certi principi e che poteva funzionare anche solo con
quel piccolo emendamento che avevamo fatto l'anno scorso in sede
credo di assestamento.
In realtà non si comprende bene, a parte l'aspetto che
giustamente dagli stessi proponenti è stato segnalato che non ci
sarebbe attinenza e quindi questo ordine del giorno in realtà è un
pochino tirato per i capelli; questa già è un pochino una
preoccupazione dal punto di vista, diciamo così, istituzionale o
quantomeno formale. In realtà fa nascere dei problemi, perché è un
emendamento, giustamente come ha detto il collega Barocco,
prettamente tecnico, quindi che bisognerebbe sviscerare con grande
attenzione, e fa sorgere dei dubbi oltre che sotto il profilo
formale anche sotto il profilo sostanziale. Io chiederei proprio ai
proponenti di andare magari un po' più nel dettaglio, perché
diventa difficile comprendere quale sia effettivamente la portata e
le conseguenze, perché quando si fa poi o si propone di fare una
norma bisogna sempre pensare a questo. Cioè, non si capisce bene
quali e quante sarebbero le sedi limitate ai segretari di cui al
comma quinto articolo 1, cioè quelli di ruolo.
Perché in una legge fatta sostanzialmente per stabilizzare dei
precari, come quella che è stata fatta appunto l'anno scorso a
settembre, si dovrebbero porre delle limitazioni invece alla
collocazione dei segretari di ruolo, perché questo chiede
l'impegnativa. Quindi non si capisce bene quale sia l'intento di
questo ordine del giorno. È questo il fatto: come si concilia poi
una ennesima limitazione delle nomine dei segretari di ruolo, con
lo
spoils system
, per esempio. Questi sono degli
interrogativi ai quali bisogna darsi delle risposte, perché
altrimenti siamo veramente in una situazione estremamente delicata.
Pensate anche al fatto che se noi creiamo con questa norma la
possibilità di nominare segretari gli idonei di questo concorso,
che probabilmente adesso dovrebbe finire, ma lasciamo da parte,
lasciamo fuori quelli di ruolo, creiamo il solito problema di
ipotetico danno alle finanze, perché abbiamo dei segretari poi di
ruolo che non sono nominati e altri invece che non lo sono che
vengono nominati da alcuni sindaci. Quindi ci sono delle domande
alle quali noi non siamo riusciti ancora a darci risposta e quindi
non siamo assolutamente favorevoli a questo ordine del giorno,
oltre che per motivi formali come abbiamo detto in premessa.
Dalle ore 09:30 assume la Presidenza la presidente
Rini.
Rini (Presidente) -
Ha chiesto la parola il collega
Restano, prego.
Restano (VDA ENSEMBLE) -
Sulla questione dei segretari
abbiamo dibattuto a lungo lo scorso anno. Convengo con i firmatari
dell'ordine del giorno che esiste un problema ben preciso: noi lo
avevamo annunciato all'epoca e avevamo anche proposto una
soluzione, per così dire, transitoria, e ricordo bene le risposte
in Commissione e in aula. Purtroppo, poi il Covid ha peggiorato
ulteriormente la situazione, ma comunque già sapevamo di dover
vivere un momento come questo.
Apprezzo il tentativo dei colleghi che hanno firmato questo
ordine del giorno, perché cerca di risolvere una problematica che
comunque si dovrà affrontare. Per me, ci si deve lavorare sopra, lo
voterò nell'intento di dare un'opportunità a risolvere la
situazione, consapevole che ci sono tutti i problemi che poco prima
di me ha annunciato il collega Sammaritani. Però l'attenzione agli
enti locali, colleghi del Governo, la si rivolge non solo curando
gli aspetti finanziari, ma soprattutto si prevengono i problemi con
delle norme ragionate e che guardino avanti. A settembre, quando
abbiamo votato questa norma, non abbiamo fatto questo.
Presidente -
La parola al collega Gerandin.
Gerandin (MOUV') -
Sono tra i firmatari di questo ordine
del giorno. Per quanto mi riguarda se ci sarà la possibilità di
ovviare a questa problematica il mio voto non potrà che essere
favorevole, per due serie di ragioni. La prima è che, come hanno
detto i colleghi che mi hanno preceduto, purtroppo questo è frutto
del percorso voluto da quella che era l'allora maggioranza, senza
ascoltare tutte le proposte, le problematiche e i dubbi che avevamo
manifestato all'epoca. È frutto della fretta ma, se posso
aggiungere, i contenuti di questo ordine del giorno erano già
compresi nella espressione del parere del Consiglio permanente
degli enti locali. Ora, io ero davvero convinto che questo fosse
uno degli emendamenti presentati dal Governo, poi quando ho letto
che non c'era, purtroppo il tempo era scaduto.
L'avrei presentato io questo emendamento, in tutta sincerità, ma
per una serie di problematiche legate al fatto che questo corso
concorso è partito, è partito molto male con dei corsi a distanza,
dove non era neanche possibile verificare l'effettiva presenza,
perché praticamente bastava che uno fosse collegato e poi poteva
fare quello che voleva, non c'era neanche un controllo se uno c'era
effettivamente, però con l'emergenza possiamo avere tanti alibi e
tante giustificazioni. Quello che davvero in questo momento sarebbe
utile è di permettere l'utilizzo di queste graduatorie anche a
tempo determinato, ma proprio per la preoccupazione che diceva
prima il collega Sammaritani, nel senso che assumendo tutte queste
persone a tempo indeterminato probabilmente rischieremmo, dopo il
turnover
delle elezioni, a non garantire neanche più lo
spoils system
, quello che dicevamo prima, la facoltà dei
nuovi sindaci di poter poi scegliere tra i segretari. Questo
permetterebbe di chiudere questa fase, questa parentesi, questo
momento di transizione, perché rischieremmo in assenza di questo di
trovarci nelle difficoltà di avere delle sedi di segreteria non
ricoperte.
Presidente -
La parola al collega Ferrero.
Ferrero (VDALIBRA) -
Effettivamente c'è qualche problema
a inquadrare quale sia l'indirizzo del provvedimento che poi
successivamente si vorrebbe prendere anche da parte nostra. Quindi,
pur ritenendo che dal punto di vista dell'urgenza ci sia la
necessità di chiarire alcuni aspetti riguardo al corso che è stato
fatto, perché comunque non dimentichiamo che il corso ha avuto un
costo, che delle persone hanno partecipato e che bisogna trovare un
equilibrio tra gli interessi di coloro che hanno partecipato al
corso e la loro collocazione e coloro che già erano iscritti
nell'albo dei segretari, e che quindi non bisogna rischiare di
andare poi nella direzione di sperequazioni a carico degli uni o
degli altri.
Io suggerirei se si può inserire semplicemente un'apertura
riguardo a quello che sarà poi il testo e le indicazioni nel futuro
provvedimento che si dovrebbe poi andare ad approvare, in maniera
tale che si apra un tavolo nel quale vengono chiariti bene tutti
gli aspetti e che quindi si addivenga poi a un provvedimento che
sia equilibrato nel testo e che tenga conto degli interessi di
tutti coloro che sono coinvolti. Quindi, non andare esattamente
tranchant
in una direzione, ma dire che, andando comunque
verso l'orientamento che è stato proposto da coloro che hanno
presentato il provvedimento, si tengano degli ambiti, degli spazi
aperti per esaminare anche gli altri aspetti, in maniera tale che,
se effettivamente poi ci dovremo riunire nuovamente per affrontare
la questione, ci possa essere una discussione più completa e che
vada nella direzione di risolvere tutte le questioni.
Presidente -
La parola all'assessore Bertschy.
Bertschy (AV) -
Partendo dall'ultimo intervento del
collega Ferrero, che condivido, e dalla proposta fatta dal collega
Barocco, io credo che potrebbe essere utile in questi giorni di
discussione in Consiglio quantomeno una riunione di approfondimento
tra i capigruppo, il presidente del CELVA e i dirigenti che possono
darci qualche informazione riguardo a delle eventuali
possibilità.
Ha fatto osservare giustamente il collega Gerandin che nel
parere del CELVA era precisato questo aspetto. Noi abbiamo provato
nelle ultime ore del provvedimento ad inserire un emendamento, ma
proprio per evitare di lavorare nella fretta si è deciso di
lasciare uno spazio di approfondimento, perché è delicata la
questione. Io raccolgo in pieno l'intervento del collega Ferrero:
c'è una procedura in corso, quindi le cose se si fanno vanno fatte
nella maniera più giusta possibile.
Quello che credo abbiamo tutti capito è che la preoccupazione
dei sindaci è di aumentare i costi complessivi di gestione degli
enti con l'assunzione di agenti a tempo indeterminato su qualsiasi
sede. È una preoccupazione che all'interno della gestione della
spesa pubblica credo ci debba riguardare un po' tutti. Se c'è la
possibilità di ragionare insieme in questi giorni e poi di trovare
una soluzione, mi pare che il collega Barocco abbia anche chiesto,
nell'eventualità che non ci sia un altro provvedimento, la
possibilità di valutarlo all'interno di questo se ci sarà
l'unanimità, altrimenti ci avremo provato. Noi siamo assolutamente
disponibili a provare a lavorare in questo senso.
Presidente -
Ha chiesto la parola il collega Vesan.
Vesan (M5S) -
Su questo punto sappiamo che la legge sui
segretari è stata fatta di corsa, è una legge che non ha trovato un
consenso unanime in quest'aula e la problematica del corso legata
al Covid ha una certa correlazione, però andare ad intervenire su
una norma in questi termini, cioè con un ordine del giorno buttato
all'ultimo momento che dà indirizzi impegnativi nei confronti del
Consiglio e del Governo, non è la procedura che noi riteniamo
opportuna per la risoluzione di questo problema.
Premesso che esiste una volontà diffusa in tutta l'aula di
risolvere la questione e che quindi si potrà arrivare a un quarto
atto normativo, indipendentemente dalle risorse, se si vuole
arrivare a normare a livello emergenziale la procedura di
affidamento dei posti da segretario, però non in questi termini e
non impegnandoci già come è definito all'interno di questo ordine
del giorno. Quindi il nostro movimento su questo ordine del giorno
si asterrà.
La sede opportuna per discutere l'argomento però non è la
Conferenza dei Capigruppo, ma è la I Commissione, che è quella che
si è occupata di tutti i lavori sul testo della legge. Se si vorrà
arrivare a un altro atto normativo, noi riteniamo che sia quella la
sede all'interno della quale ci dovrà essere un confronto.
Presidente -
La parola al presidente Testolin, prego.
Testolin (UV) -
Solo per rafforzare, se ce ne fosse
bisogno, quanto detto dal collega di Giunta e anticipato dal
collega Barocco. Penso che ci siano delle valutazioni coerenti e
univoche complessivamente da parte di un po' di tutta l'aula, con
le preoccupazioni che emergono dal fatto che quando è stata
proposta la legge sui segretari evidentemente non c'era questa
impasse
che ci ha bloccati per tre quattro mesi e che
avrebbe permesso probabilmente di chiudere un percorso, condiviso o
meno condiviso, che avrebbe portato a una soluzione. Oggi ci
troviamo di fronte a un problema che dovrebbe essere risolto per il
bene comune, nel limite e nel perimetro delle regole che governano
determinati procedimenti.
Io vedo abbastanza di buon occhio il fatto di poter lavorare in
questi giorni che ci separano dalla chiusura di questo disegno di
legge, per verificare se c'è la possibilità di inserire un
emendamento che sia evidentemente condiviso da parte di tutti nel
perimetro delle regole, perché è chiaro che vogliamo andare a
tutelare tutti i passaggi, ma anche a tutelare gli interessi dei
nostri enti locali. Quindi, se c'è questa volontà da parte di
tutti, mettiamo a disposizione le forze tecniche per arrivare a una
soluzione e avremo ancora qualche giorno davanti per poterci
lavorare, in modo da dare una risposta definitiva e il più
possibile puntuale e corretta a questa tematica.
Presidente -
La parola al collega Barocco.
Barocco (GM) -
Solo per cercare di dare una proposta
finale, nel senso che l'approvazione dell'ordine del giorno abbiamo
tutti chiaro che non risolve il problema, ma lo lancia sul tavolo.
Se riusciamo effettivamente, come è emerso dall'aula, a usare
questi giorni con l'ausilio tecnico e, come ha detto prima il
consigliere Ferrero, a fare degli approfondimenti, perché non ci
siano delle discrasie tra le varie categorie e soggetti interessati
a questo l'ordine del giorno, penso che questa sia una proposta di
buon senso e che possa essere votata con questo impegno; io capisco
anche le remore del consigliere Vesan. Poi, su dove fare
l'approfondimento, se lo facciamo in questi giorni penso che
troveremo il modo di farlo, perché sappiamo benissimo quali sono le
Commissioni che sono state implementate e quelle no.
Presidente -
Vi ricordo che per presentare eventualmente
nuovi emendamenti ci va l'unanimità dell'aula, altrimenti questo
non è possibile. Magari chiedo se c'è questa disponibilità o meno?
Vuole prendere la parola il collega Sammaritani, prego.
Sammaritani (LEGA VDA) -
Nel premettere che il tema è
delicato ed è molto tecnico, c'è tutta la nostra disponibilità a
ragionare su un procedimento di questo genere, che si voglia
mettere l'ordine del giorno in fondo o che invece si voglia
ragionare di un emendamento, visto che tempo ne avremo, purtroppo,
perché saremo qui ancora a lungo. Ben venga la possibilità di
approfondire il tema e trovare in sede di capigruppo o comunque con
qualsiasi forma una soluzione a questa tematica, ci mancherebbe,
così come chiaramente abbiamo già dichiarato che invece non va
bene.
Presidente -
Mi pare di aver capito che ci sia la
disponibilità, c'è il tempo di lavorarci, come giustamente
ricordava il collega Sammaritani, quindi attendiamo per
depositarlo. Collega Barocco vuole aggiungere?
Barocco (GM) -
È evidente che ci sarà la richiesta di
emendamento se si troverà l'unanimità sulla soluzione del problema,
questo va da sé.
Presidente -
Abbiamo ancora due ordini del giorno da
discutere. Questo è ritirato collega Barocco? Se posso permettermi
di suggerirlo, consiglierei il ritiro. Va bene? Ritirato.
Possiamo quindi passare all'ordine del giorno n. 40. Per
l'illustrazione la parola al collega Marzi.
Marzi (SA) -
Comincio con il dare formale comunicazione
del fatto che con la presentazione del primo ordine del giorno del
gruppo Stella Alpina, cioè il n. 40, ritiriamo il n. 39, quindi
come abbiamo poi deciso nella giornata di sabato, quando poi
arriveremo a seguito dell'analisi dell'articolato e degli
emendamenti ad affrontare gli ordini dei giorni che rimangono, il
numero 39 non ci sarà.
La volontà di questo ordine del giorno è prettamente collegata a
quella che è la natura intrinseca, cioè di ordine soprattutto
politico, degli ordini del giorno. Siccome all'interno
dell'articolato sono presenti tutta una serie di articoli ed
emendamenti che vanno a rinsaldare la forte volontà trasversale
politica e amministrativa di questo Consiglio di sostenere il mondo
dello sport e del volontariato sportivo, la scelta di questo ordine
del giorno è quella di connotare da un punto di vista politico, e
quindi di conseguenza in maniera sempre trasversale e aperta a
tutti, la possibilità di intervenire su un mondo parallelo che è
quello delle manifestazioni sportive; tra l'altro, come già
richiamato e presentato anche durante le varie riunioni che si sono
fatte durante la fase preparatoria di questo disegno di legge,
nonché di tutta una serie di audizioni che ci sono state sia in II
che in V Commissione, questo si è già evidenziato.
Naturalmente, nel momento in cui si va ad evidenziare ad esempio
la nascita di comitati che vanno a proporre in maniera unitaria e
collaborativa un fronte che è quello degli organizzatori di
manifestazioni sportive e non solo che in questo momento si stanno
trovando in difficoltà, è assolutamente corretto non parlare
soltanto di manifestazioni sportive, ma collegarsi anche alle
manifestazioni di natura culturale, per arrivare anche a quelle di
natura più tradizionale che connotano solitamente soprattutto la
bella stagione valdostana.
Tra l'altro, è notizia di questi giorni, ad esempio de La Stampa
di stamattina, che la montagna risulta essere, grazie anche ad una
ricerca dell'Università della Valle d'Aosta, uno dei luoghi nei
quali gli italiani cercheranno di andare in vacanza secondo le loro
possibilità in questo stranissimo anno connotato dall'emergenza
sanitaria da Covid-19 e quindi a maggior ragione l'espressione di
una attenzione nei confronti di un mondo, quale è quello delle
manifestazioni sportive, culturali e nel caso della Valle d'Aosta
anche tradizionali, è semplicemente una dichiarazione di ascolto
che vuole essere fatta nei confronti di questo mondo che, oltre ad
allietare e a connotare turisticamente ed economicamente il nostro
territorio, a tutti gli effetti impiega anche tantissime persone
che in questo momento sono in attesa degli sviluppi rispetto alle
novità che dovrebbero arrivare con la fine della emergenza
sanitaria prevista per il 31 di luglio del 2020.
Ci sono anche le possibilità che il Governo centrale, che ha
appunto istituito l'emergenza con propri atti a partire dal 31
gennaio con scadenza 31 luglio e che quindi di conseguenza, visto
che la pubblica amministrazione si esprime per atti, dovrebbe
intervenire eventualmente prima del 31 luglio andando a liberare o
normare in maniera diversa questo genere di attenzioni. Questo fa
sì che con l'ordine del giorno si voglia semplicemente esprimere
l'assoluta volontà, che poi tra l'altro è già inserita nel bilancio
di previsione che abbiamo approvato tra la fine di gennaio e
l'inizio di febbraio, di continuare a connotare da un punto di
vista più politico l'attenzione a un mondo che speriamo abbia la
possibilità, a partire dal mese di luglio, di poter ricominciare a
organizzare eventi di ogni natura, ma che ha già visto tutta una
serie di manifestazioni sportive, piuttosto che culturali,
piuttosto che tradizionali che sono venute a mancare; un esempio
per tutti, il mondo delle
batailles de reines
ha visto
annullare tutta quanta la parte finale della compagine svizzera,
piuttosto che l'eliminazione dell'Espace Mont-Blanc previsto il 9
di settembre a Chamonix e in questo momento il
concour
régional
è sospeso. Per cui, con questo ordine del giorno si
esprime, come tra l'altro ho già fatto all'interno di una serie di
articolati ed emendamenti che andremo a discutere a seguire, tutta
una serie di sensibilità.
Dalle ore 09:50 assume la Presidenza il vicepresidente
Distort.
Distort (Presidente) -
Ha chiesto la parola il collega
Restano, prego.
Restano (VDA ENSEMBLE) -
Grazie collega Marzi per aver
presentato questo ordine del giorno e per aver toccato un argomento
che ci sta molto a cuore. Effettivamente è necessario
sensibilizzare il mondo politico sulla necessità di far riprendere
tutte le attività sportive, le attività culturali. Lei ha ripreso
giustamente il mondo rurale, quindi delle
batailles de
reines
, ma anche l'iniziativa promossa dal comitato voce; anche
noi ci abbiamo pensato con un emendamento alla legge. Noi voteremo
convintamente questo ordine del giorno e spero che lei faccia
altrettanto nel votare l'emendamento che abbiamo proposto in legge
riguardo al comitato voce, perché bisogna essere
consequenziali.
Convintamente voteremo, consapevoli che dopo il Covid bisognerà
cambiare tante cose e non sarà più come prima. Bisognerà cambiare
attraverso la regolamentazione degli eventi e quindi delle
procedure
ad hoc
e di tutta l'organizzazione di questi.
Anche queste procedure non le abbiamo ancora viste e rispetto ad
altre regioni, come il Trentino, siamo notevolmente indietro, sia
come impostazione, ma anche come lavoro.
Dalle ore 09:52 assume la Presidenza il vicepresidente
Farcoz.
Farcoz (Président) -
La parole à la présidente Rini.
Rini (PNV-AC-FV) -
Anche noi apprezziamo in generale la
volontà di portare all'attenzione questo tema. In realtà, insieme
al collega Manfrin, abbiamo preparato e predisposto un ordine del
giorno che avremmo dovuto discutere quando abbiamo sospeso e che si
concentrava proprio sulle manifestazioni legate all'artigianato,
alla cultura, alle tradizioni tipiche della nostra regione, perché
sinceramente non capiamo come mai solo sul nostro territorio si
stanno annullando tutte le manifestazioni tradizionali soprattutto
legate al mondo dell'artigianato, con due conseguenze gravi: la
prima, per gli artigiani che tutto l'anno producono e aspettano
questo motivo anche di vetrina, di vendita, di pubblicità del
proprio operato, e ovviamente l'altra ricaduta negativa che è
quella legata al turismo. È vero, l'ho detto già in alcuni
interventi precedenti che ho fatto, quest'anno la montagna avrà dei
buoni numeri: non è merito nostro o di chi governa, è merito
esclusivo della meraviglia che ci circonda, viviamo in un paradiso
e quindi in questa condizione, dove bisogna garantire il
distanziamento sociale, ovviamente la montagna diventa attrattiva.
Questo non vuol dire però sedersi e stare a guardare, perché
proprio in queste condizioni si potrebbe fare di più, anzi, si
dovrebbe.
Tante volte si portano ad esempio altre realtà come l'Alto Adige
o il Trentino in generale, basterebbe sbirciare cosa stanno facendo
queste realtà: innanzitutto, non stanno annullando assolutamente le
manifestazioni. Peraltro, sul territorio valdostano noto anche
delle anomalie molto forti, perché da una parte si fanno concerti e
poi si tolgono delle manifestazioni tradizionali, magari senza
andare a sostenere le realtà locali, perché noi capiamo
profondamente la difficoltà, ad esempio, per le pro loco di mettere
in piedi delle manifestazioni. Ed è qui che la Regione dovrebbe
giocare un ruolo fondamentale a sostegno di queste realtà, sia
economicamente ma soprattutto strutturalmente. Intanto approviamo
immediatamente un protocollo per questi eventi, ma non annullarli
tout court
! È notizia di questi giorni: anche a Cogne non si
svolgerà la tradizionale fiera, che peraltro è fatta a fine
settembre. Come facciamo oggi ad annullare tutto ciò che era
previsto sul nostro territorio? Noi siamo molto preoccupati per
questo.
In realtà questo ordine del giorno mischia un po' la parte
sportiva con la parte dell'artigianato e questo sinceramente come
spirito io non lo condivido, perché sono due cose ben diverse,
entrambe importanti ma diverse. Il collega Restano ha giustamente
ricordato che alle parole belle degli ordini del giorno devono
seguire dei fatti. Per quanto riguarda le associazioni
dilettantistiche sportive noi abbiamo proposto un emendamento
concreto che vada ad aiutare in maniera forte queste realtà che
sono state completamente dimenticate sia a livello statale che
regionale e stanno soffrendo parecchio, quindi è inutile che gli
diciamo: fate le manifestazioni se poi non le sosteniamo e non
consentiamo loro di rimanere attivi e in piedi in maniera decorosa
e dignitosa. Questa è la prima osservazione che mi sento di
fare.
Anche i protocolli sono differenti tra attività sportive e
artigianali, però ben venga la volontà di esprimersi su questo. Lo
farei in maniera più puntuale, cioè non vorrei che sembrasse una
presa d'atto general generica che poi non porta a niente, tanto per
dire "lo abbiamo fatto". Su questo noi saremo veramente molto
attenti a guardare che cosa succederà sul territorio in queste
giornate così importanti, perché quello che si decide in questi
giorni avrà poi una ripercussione e un effetto su tutta l'estate
valdostana. Quindi non sediamoci e non stiamo su questa nuvoletta
di benessere creato da una oggettività di situazione di quest'anno,
ma cerchiamo di sfruttare questa situazione, in senso positivo
ovviamente, cercando di incrementare quello che è l'indotto
turistico, ma senza dimenticare chi appunto per tutto l'anno lavora
proprio per queste manifestazioni. Abbiamo annullato la
Foire
d'été
e tutte quelle
veillà
, Etroubles, Cogne, che si
facevano e che tanto ossigeno davano anche ai nostri tanti
artigiani.
Quindi questo sicuramente ben venga. Qua, come dicevo prima,
abbiamo un po' mischiato lo sport, la cultura, il comitato voce - è
stato ricordato l'emendamento che noi sicuramente sosterremo - però
diamo poi un seguito concreto a queste iniziative. Anche sulle
associazioni sportive, io confido che su questo emendamento
presentato insieme al collega Manfrin ci sarà un convinto sostegno
da parte del gruppo Stella Alpina e Barocco che hanno sottoscritto
questo ordine del giorno, perché è praticamente la concretizzazione
di questo. Come pensiamo di fargli fare delle manifestazioni se non
hanno il minimo di ossigeno per andare avanti, poiché esclusi da
tutti i tipi di aiuti, tranne quelli di locazione con enti
pubblici, ma visto dal decreto nazionale con un lasso di tempo che
praticamente era impossibile da attuare.
Ci sarebbero tante altre cose da dire, ma il tempo è
tiranno.
Presidente -
La parola al collega Manfrin.
Manfrin (LEGA VDA) -
Condivido la riflessione che ha
appena fatto la collega Rini ed è bene anche inquadrare il
problema, ovvero che questo ordine giorno si inserisce in un quadro
delle manifestazioni, siano esse appunto sportive, siano esse di
altro tipo, che è assolutamente desolante. Dobbiamo anche capire
che in realtà già numerosi problemi alle manifestazioni in genere
aveva creato la circolare Gabrielli che, come ben sappiamo, fu
fatta a seguito degli eventi terroristici che avevano visto
protagonisti purtroppo troppi paesi in tutta Europa e aveva posto
delle forti limitazioni, di fatto equiparando la piccola saga di
paese al gigantesco raduno delle grandi città. Questo aveva già
danneggiato moltissime realtà che si erano trovate a far fronte a
degli adempimenti burocratici amministrativi che imponevano non
soltanto un dispendio di energie, ma anche di soldi, che spesso
risultava assolutamente insostenibile.
A questa situazione già molto compromessa si è aggiunta
ovviamente la questione del Covid e le limitazioni che i protocolli
hanno introdotto. Evidentemente quindi è assolutamente necessario
anche qui sostenere il territorio e le tante associazioni che, come
ogni anno, organizzano eventi che sono di assoluto interesse. Ci
sono tantissime manifestazioni sportive che punteggiano la nostra
comunità e che spesso non soltanto sono un momento di svago, di
socialità, ma sono anche un piacevole modo per attrarre dei turisti
e per riempire gli alberghi. Per cui, sicuramente il settore
sportivo, così come gli altri, hanno necessità di essere
sostenuti.
Evidentemente però, come è già stato detto, non è sufficiente
approvare delle belle intenzioni, è necessario anche sostenere
economicamente sia le manifestazioni sia le associazioni sportive
che si producono in questi sforzi, ad oggi ancora di più,
ricordando, per esempio, che tantissime associazioni sportive come
sempre avevano degli eventi organizzati per quest'estate già a
partire da marzo, che non soltanto davano lustro e vanto alla loro
società, ma facevano in modo che arrivassero degli introiti e che
purtroppo sono stati spazzati via dal Covid e dal
lockdown
.
Il problema è che queste associazioni chiaramente non sono delle
imprese, quindi evidentemente non possono usufruire di quelli che
sono i pur limitati incentivi alle imprese, ma si trovano a far
fronte ai costi di gestione, costi a volte del personale e loro,
non avendo delle riserve perché non fanno attività commerciale, si
trovano in grandi difficoltà.
Per cui condivido l'appello e voteremo convintamente questo
ordine del giorno, anche se effettivamente mette insieme un po'
troppe cose e magari sarebbe bene trattare ogni argomento nella sua
sede deputata, ma saremo assolutamente lieti di apprezzare lo
stesso sostegno anche sugli emendamenti che, primo firmatario è il
collega Restano, sostengono le organizzazioni di eventi sportivi
all'interno della nostra regione e l'emendamento fatto anche con la
collega Rini che sostiene invece le associazioni sportive che sono
state audite durante il ciclo di incontri, ma che poi non sono
state riconosciute all'interno dell'articolato.
Dalle ore 10:02 assume la Presidenza il vicepresidente
Distort.
Distort (Presidente) -
Ha chiesto la parola la collega
Nasso, prego.
Nasso (M5S) -
Volevo anch'io annunciare il voto
favorevole del nostro movimento, nonostante l'impegno sia un po'
confuso, perché mette insieme tanti settori diversi con anche
organizzazioni differenti alle loro spalle.
È ovvio che per il nostro territorio è fondamentale una ripresa
di questo tipo e un'attenzione forte a tutto quello che è il mondo
delle associazioni culturali, con tutto quello che è già stato
detto prima dai colleghi che mi hanno preceduta. È altrettanto vero
però che alcune direttive che sono arrivate purtroppo cozzano con
quello che è il nostro territorio, perché è vero che non si possono
fare manifestazioni molto molto grandi, ma è altrettanto vero che
il nostro territorio prevede manifestazioni più piccole e anche
solo in questi giorni, guardando come sta evolvendo la fase 3,
sembrano quasi provvedimenti contraddittori, però non è questa la
sede per approfondire tale situazione.
Per concludere, noi voteremo convintamente a favore di questo
impegno politico e poi ci esprimeremo in legge dove vengono toccati
in maniera più tangibile questi argomenti, nella speranza di dare
un segnale forte a tutto il nostro territorio, a livello sia
culturale, sportivo, eccetera, che turistico, perché è un circolo
virtuoso che si instaura.
Presidente -
Ha chiesto la parola la collega Pulz,
prego.
Pulz (ADU VDA) -
Voglio soltanto annunciare il voto di
ADU VdA, che sarà di astensione, perché, mi scusi per la franchezza
collega Marzi, ma se vogliamo sostenere la cultura, dovremmo
innanzitutto scrivere degli ordini del giorno comprensibili e qui
c'è una girandola di proposte che davvero non riesco a capire.
Poi mi permetto di ricordare a tutti che manifestazioni di ogni
genere sono state annullate non perché non ci piacessero, ma per il
rischio di contagio e questo rischio è ancora in corso, l'emergenza
non è purtroppo finita, le notizie che arrivano dalla Cina non sono
confortanti e io credo sinceramente che sia meglio sacrificare una
sagra in più piuttosto che la salute della comunità. Le
recupereremo tutte l'anno prossimo, almeno speriamo vivamente.
Presidente -
Ha chiesto la parola il collega Gerandin,
prego.
Gerandin (MOUV') -
Sarò brevissimo e velocissimo, voterò
per quello che mi riguarda questo ordine del giorno. Prendo spunto
da questo ordine del giorno perché penso che qualcosa ci dirà
qualche rappresentante del Governo. Per quello che mi riguarda io
gradirei che nell'intervento, chi risponderà o comunque chi
prenderà la parola, su questo ordine del giorno ci dica che è
imminente o quanto prima verrà emanato un protocollo per quello che
riguarda il discorso delle manifestazioni, per quello che riguarda
il discorso delle tradizioni, per riprenderle, perché ne abbiamo
veramente bisogno. Non so se risponderà lei Vicepresidente, ma ci
faccia sognare, ci dica quando potremo di nuovo tornare,
sicuramente facendo attenzione, come diceva prima la collega Pulz,
ma non è che quello che è cultura si può fare e per le tradizioni
rischiamo i contagi. Io penso che si debba essere sicuri per tutto,
però dobbiamo riprendere sicuramente la cultura, ma anche le
tradizioni e le manifestazioni sportive, per quello che mi
riguarda.
Per cui davvero che venga emanato al più presto questo
protocollo. Qualcuno che è intervenuto prima lo ha detto, la Valle
d'Aosta sta rispondendo bene in quanto montagna, per cui ci sono
gli spazi. Magari si possono comunque mantenere gli spazi e le
garanzie a tutela della salute, ma nello stesso tempo non possiamo
pensare di avviare una estate dove non ci siano manifestazioni e
tradizioni o quant'altro. Ci sono dei settori molto importanti che
in questo momento non sanno se e quando e come eventualmente
riapriranno. Una per tutti è quello che è scritto qua:
esports
de nohtra téra, battailles de reines
o quant'altro, sono
tradizioni e culture che perdere un anno rischiamo di perdere un
patrimonio.
Presidente -
La parola alla collega Minelli, prego.
Minelli (RC-AC) -
Durante le discussioni in Commissione
avevo avanzato la richiesta che nel più breve tempo possibile si
addivenisse a un protocollo che chiarisse quelle che devono essere
le regole e le possibilità per chiunque quest'estate dovrà
organizzare delle iniziative, che siano esse di tipo più
strettamente culturale o di tipo più legato alla nostra tradizione.
Io ritengo che le tradizioni rientrino in quello che è il
patrimonio culturale di una comunità, quindi anche le
manifestazioni che possono essere considerate di minore importanza
per la loro valenza culturale hanno diritto di cittadinanza.
Questo ordine del giorno effettivamente è un po' confuso nella
sua formulazione, come è stato ricordato dai colleghi, però lo
spirito che sottostà alle richieste è abbastanza chiaro. Quindi,
dicendo che tutte le manifestazioni di tipo culturale, sportivo,
tradizionale hanno bisogno di una attenzione che deve essere
dimostrata in maniera tangibile e anche un po' urgente, voteremo
questo ordine del giorno.
Presidente -
Ha chiesto la parola il collega Luboz. Ma,
collega Luboz, c'è stato l'intervento del collega Manfrin per il
gruppo Lega e avevamo concordato che per ogni gruppo c'è spazio
solo per un intervento, mi spiace. Altre richieste di intervento?
La parola al presidente Testolin, prego.
Testolin (UV) -
Non so se riuscirò a far sognare il
collega Gerandin, perché è un po' esigente, però al di là di questo
ho raccolto le suggestioni che sono emerse dal Consiglio e che
assolutamente condivido. Non solo condividiamo, ma abbiamo già
cercato di sviluppare, per quanto possibile, in forma anche
anticipata rispetto alla norma che ci vede oggi in discussione, con
delle iniziative che vanno proprio nella direzione auspicata, al di
là del comprendere più argomenti, ma che ben esprime quello che è
un sentimento di volontà di ripartire. Una volontà di ripartire che
nello specifico è stata affrontata dalle diverse strutture nel
cercare di aumentare le disponibilità a favore soprattutto delle
iniziative che, nonostante la criticità sanitaria, hanno deciso di
andare avanti.
In ambito sportivo si è cercato di rifinanziare con delle minori
spese, evidentemente dovute al fatto che alcune manifestazioni non
sono state organizzate nel periodo di chiusura di tutte le
attività, che quindi hanno reso disponibili delle somme che
possono, senza passare tramite legge essendo ricomprese nello
stesso contenitore, chiamiamolo così, essere riallocate su dei
contributi a favore delle associazioni sportive dilettantistiche
che possono venire rifinanziate per circa il 50 percento di quanto
ricompreso già nella normativa prevista e quanto approvato dal
bilancio in gennaio. Tanto per fare due numeri, il finanziamento
delle associazioni sportive era previsto per circa 450 mila euro
per il 2020, con le risorse recuperate e non messe a disposizione
da questo provvedimento normativo, ma riallocate immediatamente
sugli stessi capitoli potranno aumentare di circa 200 mila euro
queste risorse, in modo da contribuire a quelle che sono le
maggiori spese o i mancati introiti che queste associazioni hanno
avuto nel tempo. Era un meccanismo che era già stato spiegato
all'interno del dibattito in Commissione, ma che evidentemente è di
assoluto interesse e giustamente è stato riproposto.
Per quanto riguarda le altre attività, soprattutto quelle della
tradizione e della cultura valdostana, sono presenti a bilancio e
non sono stati stornati tutti gli importi e le risorse finanziarie
che già all'inizio dell'anno erano state allocate in maniera molto
più importante rispetto agli anni precedenti, rispetto alla
possibilità di sostenere gli interventi da parte delle
associazioni, delle pro loco e dei Comuni o comunque delle
organizzazioni che avessero preso l'impegno di presentare le
attività da sviluppare durante principalmente il periodo
estivo.
Per quanto riguarda le
batailles de reines
, è non
soltanto a disposizione il
budget
, ma ci si è confrontati e
ci si sta muovendo anche a livello organizzativo per individuare i
margini di potenziale sviluppo dell'organizzazione di queste
attività. Era in programma, spero che il Consiglio ci permetta
comunque di poter trovare il tempo per organizzare questo incontro,
una verifica proprio con l'associazione per comprendere quali
possano essere gli sviluppi durante il periodo estivo e la
possibilità di organizzare in qualche modo alcuni, se non tutti,
gli eventi che erano stati programmati.
Per quanto riguarda l'organizzazione di altre iniziative - qua
devo convenire con la collega Pulz ed è stato sottolineato anche
dal collega Marzi nella sua introduzione - è chiaro che molto
dipende da quello che sarà lo sviluppo della situazione sanitaria e
delle possibilità di organizzazione delle stesse.
Sono stati presentati comunque degli emendamenti che vadano a
sostegno delle iniziative culturali in senso ampio, con la
rimodulazione degli anticipi e la ridefinizione di eventi teatrali
e quant'altro che erano previsti in una programmazione ordinaria e
quindi l'attenzione è assolutamente tangibile e concreta, oltre a
essere politicamente espressa tramite l'approvazione di questo
ordine del giorno.
Presidente -
Ha chiesto la parola il collega Barocco,
prego.
Barocco (GM) -
Solo per confermare il sostegno a questo
ordine del giorno che mi vede cofirmatario. Io volevo anche mettere
in evidenza alcune attività che si svolgono sul territorio. C'è
qualcuno che si è impegnato e ha cercato di operare secondo i
protocolli nazionali che sono molto stringenti anche in questo
periodo e voglio ricordare il Comune di Fontainemore che è
riuscito, con tutte le difficoltà del caso, a organizzare una
manifestazione enogastronomica e non ultimo ieri il Comune e la Pro
loco di Valpelline che hanno comunque anche in fase 2 organizzato
il triangolo enogastronomico. Quello che si percepisce dal Governo
è un rinnovato interesse su questa tematica e quindi questo non ci
può che far piacere.
Presidente -
Collega Marzi, se vuole intervenire prema il
pulsante di richiesta. La prenotazione è avvenuta, la parola al
proponente collega Marzi, prego.
Marzi (SA) -
Grazie Presidente, mi scusi ma è la prima
volta che discuto un ordine del giorno in aula, gli altri due che
ho presentato sono stati discussi sulla piattaforma Zoom e, come
ricordato sabato, è diverso essere in aula piuttosto che panda su
Zoom.
Io ringrazio tutti i colleghi che hanno partecipato e mi ha
fatto particolarmente piacere avere anche un ritorno alla normalità
da parte di ADU, perché mi era mancato un pochettino il fatto di
tornare a essere definito Conte Mascetti dalla controparte di
riferimento; la collega in Comune è stata una carissima amica che
mi ha tenuto tanta compagnia durante i quattro anni e mezzo, quasi
cinque in consiglio comunale. In realtà come ho avuto modo di
specificare mentre ho cercato di presentare l'attuale ordine del
giorno, mi è abbastanza chiaro il fatto che sono strumenti diversi
e hanno quindi finalità diverse gli ordini del giorno piuttosto che
gli emendamenti a una legge. Naturalmente gli emendamenti a una
legge, non devo spiegarvelo io perché voi siete molto più esperti
di me, a tutti gli effetti diventano articolato della legge stessa
e quindi un atto con tutta una serie di impegni di natura
finanziaria collegati.
Ho avuto il piacere di leggere gli emendamenti, in particolar
modo quello presentato dal collega Restano, quello richiamato anche
dalla collega Rini e li ho trovati assolutamente confacenti
rispetto a delle volontà amministrative e poi politiche che sono
assolutamente parallele, ma non per forza di cose coincidenti
invece con un ordine del giorno che ha soprattutto una intenzione
di natura politica. Tra l'altro, sono contento anche delle
esplicitazioni da parte del presidente Testolin in merito al fatto
che, rispetto a quanto richiamato sulle manifestazioni sportive
piuttosto che quelle culturali piuttosto che su quelle
tradizionali, un anno e quindi un bilancio che era già stato molto
prolifico quando lo abbiamo approvato in tal senso continua a
prevedere la piena copertura delle manifestazioni all'interno dei
capitoli di spesa. Per cui, mi scuso con i colleghi se in alcuni
momenti ho dato la sensazione con l'impegnativa di questo ordine
del giorno di essere soffuso, ma in realtà nell'esplicitare la
conferma dello stesso tipo di attenzione volevo connotare appunto
una differenza forte che esiste tra un indirizzo di natura politica
non collegato ad impegni di spesa e la differenza invece che esiste
nel presentare un emendamento laddove, come abbiamo avuto modo di
verificare durante tutta la prima parte della settimana scorsa, era
assolutamente necessario, affinché gli emendamenti potessero essere
discussi in aula, che ci fosse una copertura finanziaria. Quindi di
conseguenza, essendomi chiara questa differenza, ho deciso di voler
esprimere, e sono contento che l'aula lo confermi, un'attenzione,
quindi facendo semplicemente il cavallo di troia e non
assolutamente volendo diventare protagonista in tal senso nei
confronti del mondo delle manifestazioni a tutto tondo, riuscendo
invece a distinguere il fatto che, se avessi fatto un emendamento
con lo stesso tipo di finalità, si sarebbe entrati nel merito di
una serie di aspetti di natura più amministrativa che invece a
quanto pare continuano a essere confermati, perché i capitoli di
spesa sono già presenti in bilancio.
Presidente -
Ci sono altre richieste di intervento? In
assenza di richieste, poniamo in votazione l'ordine del giorno. La
votazione è aperta.
Esito della votazione
Presenti: 34
Votanti: 33
Favorevoli: 33
Astenuti: 1 (Pulz)
Il Consiglio approva.
Passiamo all'ordine del giorno n. 44, la parola al proponente
vicepresidente Farcoz, prego.
Farcoz (UV) -
Permettez-moi, avant d'entrer dans le
mérite de cet ordre du jour de remercier, comme l'ont fait d'autres
collègues, tout le personnel sanitaire que dans ces mois c'est
borné pas mal pour affronter l'émergence du Covid. En même temps,
je veux aussi remercier tous les travailleurs qui ont continué à
travailler dans cette période très difficile en garantissant les
services, à partir des supermarchés, à partir aussi des courriers,
à partir de tous les dépendants de l'administration publique et
tous les autres qui ont évidemment ont continué à donner leur
apport à la société. De l'autre côté, permettez-moi aussi
d'exprimer de la solidarité, même si morale (je ne sais pas
qu'est-ce qu'ils s'en font), mais quand même de la solidarité à
toutes les activités qui se sont trouvées fermées d'un jour à
l'autre et qu'en ce moment souffrent pour des questions
économiques.
L'ordre du jour que j'ai présenté ensemble à d'autres collègues,
évidemment entre dans le mérite technique sur des questions que je
tacherais d'affronter plus tard. Mais, avant tout, permettez-moi
aussi de rappeler l'importance du territoire, du territoire en
général du point de vue sanitaire, parce que si dans la normalité
le territoire et la prévention sur le territoire sont à la base de
notre système sanitaire, dans cette période de Covid nous l'avons
vu dans une façon tout à fait concrète, comme l'a dit aussi le
collègue Peinetti il y a quelque jour.
Io voglio entrare adesso nel merito di questo ordine del giorno
in cui si tratta appunto del tema della permanenza, perché in
questo disegno di legge è stato inserito un capo che fa riferimento
alla attrattività dei medici, ma io voglio concentrarmi sulla
permanenza, ovvero i medici valdostani che si sono formati con il
sistema dell'istruzione regionale e che dovrebbero essere in
qualche modo aiutati per trovare il lavoro all'interno alla nostra
regione. Dal punto di vista tecnico è molto semplice, nel senso che
i medici di medicina generale sono convenzionati alla nostra
azienda USL attraverso un contratto collettivo nazionale. Questo
contratto collettivo nazionale riconosce un punteggio supplementare
in fase di graduatoria per la lingua inglese e non per la lingua
francese. Semplicemente si vuole portare all'attenzione di questo
Consiglio la possibilità di far rispettare evidentemente le nostre
istituzioni e quindi il nostro Statuto speciale, a seguito anche di
accordi sindacali attraverso le organizzazioni sindacali e l'ordine
dei medici, riconoscendo un punteggio supplementare per la lingua
francese. Parallelamente si vuole anche dare la possibilità alla
Giunta regionale di valutare, ovviamente nel prossimo Consiglio
regionale che ci sarà, la possibilità di inserire un'indennità per
chi ha sostenuto un esame o chi vorrà sostenerlo della lingua
francese, oppure abbia i titoli per poter provare la sua
conoscenza.
Presidente -
Ha chiesto la parola il collega Restano,
prego.
Restano (VDA ENSEMBLE) -
Collega Farcoz, condivido quanto
da lei affermato, però lei mi dà l'occasione per puntualizzare un
aspetto e, me lo consenta, ci sarà un emendamento che discuteremo
che riguarda i medici di medicina generale sul territorio. Noi che
viviamo nelle vallate lo conosciamo bene qual è il problema: è
impossibile, colleghi, pensare che un medico che lavora a Carema,
che ha 1500 mutuati, prenda duemila euro in più di stipendio di un
medico che lavora in Valle d'Aosta e che quotidianamente deve
correre da Aosta, dove magari abita, a Bosses, ad Allein, a Bionaz.
Ben venga concentrarsi sulla problematica che ha lei sollevato,m ma
con la discussione di un emendamento e con l'aiuto dei sindacati di
categoria dovremmo discutere sugli incentivi da dare a questi
medici che quotidianamente si spostano da Aosta e vanno nelle
valli, vanno da Pont-Saint-Martin a Gressoney magari tre volte al
giorno, per spirito di sacrificio tante volte, per dare un servizio
come quello che hanno dato in questo periodo di Covid ancorché non
obbligati.
Quindi, la riflessione va sulla tutela della lingua e qua la
condividiamo tutti, ma l'attenzione massima deve essere data sulla
giusta corresponsione che va rivolta a questi medici che a volte
sono degli eroi. Come quando avevamo i medici condotti che erano
sempre presenti, oggi abbiamo i medici di medicina generale, ma che
non si sono dimenticati quella che è la loro missione, perché
possiamo definirla così. Ma in Valle d'Aosta sono maltrattati! E
poi ci chiediamo perché non li troviamo questi medici, perché
chiedono il trasferimento fuori valle, perché se ne vanno fuori
valle. È recente un caso, Assessore, di un medico che si
trasferirà. Ieri ho avuto modo di parlare con un altro medico di
medicina generale che mi ha sottolineato e proprio evidenziato
quanto detto adesso.
Presidente -
Ha chiesto la parola il collega Sammaritani,
prego.
Sammaritani (LEGA VDA) -
Siamo, noi della Lega,
perfettamente in linea con quello che ha espresso il collega
Restano poco fa e lo abbiamo dimostrato attraverso l'emendamento
che abbiamo introdotto all'articolo 12, sull'indennità valdostana
di attrattività. È importante sicuramente dare attenzione ai
medici, evitare che se ne vadano, con i giusti incentivi non solo
economici naturalmente; in questo momento possiamo fare forse poco
più di questo, ma poi con tutta una politica di attrattività che
deve essere a 360 gradi sicuramente.
Per quanto riguarda questo ordine del giorno è sicuramente
condivisibile per quanto riguarda l'attenzione da dare alla lingua
francese, che è una nostra imprescindibile peculiarità. Siamo un
pochino più perplessi sul discorso poi dell'indennità, però
naturalmente l'impegnativa è messa in un modo molto ipotetico, nel
senso di valutazione, come diceva giustamente il collega Farcoz in
sede di esposizione; demanderà poi a chi verrà dopo di noi di
valutare questa situazione e come commisurare eventualmente questo
tipo di misure. Quindi, direi che anche per quanto riguarda noi,
visto l'attenzione che si dà alla lingua francese, siamo
assolutamente favorevoli.
Presidente -
Ha chiesto la parola la presidente Rini,
prego.
Rini (PNV-AC-FV) -
Non certo per andare controcorrente,
però la nostra posizione è diversa su questo tema, perché qui non
stiamo parlando della valorizzazione della lingua francese, tema
che ovviamente ci sta a cuore, crediamo di averlo dimostrato negli
anni con i fatti e non con le parole, ma se c'è un settore dove
bisogna scindere queste due questioni, secondo noi, è proprio
quello medico. Ed è proprio in questo ambito dove noi crediamo che
si debba andare in un'altra direzione valorizzando la
professionalità, la capacità dei tanti medici, perché se da una
parte parliamo di attrattività e dall'altra andiamo a inserire
ulteriori punteggi legati meramente alla conoscenza della lingua
francese, percepiamo una schizofrenia di obiettivi in questo
senso.
Si è parlato di incentivi per la lingua inglese. Beh, è giusto
valorizzare le nostre tradizioni, ma non chiudiamoci! Dobbiamo
essere in grado, soprattutto su un settore come questo, di essere
proiettati verso il resto del mondo. Chiunque di noi sa benissimo
che ormai i convegni medici sono fatti quasi sempre in lingua
inglese, soprattutto se si esce dal nostro territorio. Tutte le
pubblicazioni più importanti sono redatte in lingua inglese, quindi
se vogliamo continuare a far finta di niente e a credere che
sbandierando solo questo, e tornerò poi sui buoni propositi di
questo atto che io non metto assolutamente in discussione, ma
dobbiamo anche essere oggettivi e saper guardare a quanto sta
accadendo giustamente nel resto del mondo. Quindi, noi siamo
assolutamente favorevoli al fatto che si valorizzi la lingua
inglese in questo, ma al di là di ciò io condivido quanto hanno
detto i colleghi che mi hanno preceduto: bisogna studiare un
sistema di incentivi professionali importanti legati al nostro
territorio. Il collega Restano ha ricordato di medici che qui
devono attraversare intere vallate: queste sono le criticità
quotidiane. Servono anche con degli incentivi economici, ci
mancherebbe, ma non solo, ha ragione il collega Sammaritani, non
solo.
Io voterò convintamente l'emendamento che inserisce l'indennità
di attrattività per i medici, perché questa è la strada giusta.
Andare a proporre oggi il fatto che venga riconosciuta una
indennità supplementare per il francese ovviamente mi trova
d'accordo, ma che si inserisca un punteggio supplementare nella
graduatoria definitiva legata alla conoscenza della lingua francese
no! E non vuol dire essere contro le tradizioni, contro
l'autonomia, perché torneremo tante volte su come bisogna
valorizzare la nostra autonomia: con i fatti e non con le parole.
Non è, a nostro avviso e lo diciamo con estremo rispetto, questo il
canale giusto. Per quello che ci riguarda nel mondo della medicina,
dei medici, soprattutto del reclutamento del personale, deve
esserci un unico parametro, quello della competenza, quello del
curriculum, la valutazione di questi dati oggettivi, non della
parte linguistica, se non l'inglese, come dicevo prima, che ha un
senso perché ovviamente ormai nell'ambito medico è la lingua
ufficiale mondiale, neanche europea, mondiale.
Di cosa stiamo parlando su questo tema? Non facciamo diventare
tema di bandiera una questione così importante e capitale. Abbiamo
visto e tutti lo abbiamo vissuto anche in ambito personale la fuga
di tanti medici. Tanti medici che avrebbero voluto venire in Valle
D'Aosta, ma sono stati bloccati proprio dallo scoglio della lingua
francese. Noi ci crediamo e lo vogliamo valorizzare in tutti gli
altri ambiti, ma non nella parte medica. Si dice: "sono stati
formati dal sistema formativo valdostano". No, i medici no, perché
ancora non abbiamo una facoltà in Valle d'Aosta e probabilmente non
l'avremo mai. Quindi, non chiudiamoci su temi come questi, dobbiamo
avere la lungimiranza di andare oltre l'ideologia su queste
tematiche. Poi, ripeto, sul francese facciamo invece un
ragionamento molto più profondo: io sognavo una Valle d'Aosta come
l'Alto Adige, dove il bilinguismo sia reale e non di facciata, ma
su altri temi, non sulla parte medica. Sulla parte medica il nostro
unico obiettivo è quello di dare la prevalenza e la predominanza
sempre e solo ai titoli, alle capacità e alla professionalità.
Per questo ci asterremo, pur riconoscendo al collega Farcoz una
grande onestà intellettuale e sapendo che crede profondamente in
questi temi; quindi, con il massimo rispetto, noi ci asterremo.
Presidente -
Ha chiesto la parola il collega Peinetti,
prego.
Peinetti (UV) -
Non mi permetto assolutamente di
disquisire in temi così profondi con la presidente Rini su questi
aspetti, ne abbiamo parlato poco fa. Io credo che in realtà il
problema in questo caso non sia un discorso pregiudiziale, il fatto
di sapere o non sapere il francese, è un di più che viene assegnato
a tutti coloro che sanno il francese e vogliono accedere a questo
tipo di possibilità.
È vero quello che viene detto che noi abbiamo una carenza di
medici, l'avremo probabilmente nei prossimi anni anche di medici di
medicina generale, legata alla al fatto che ci saranno dei
pensionamenti, al fatto che ci saranno forse magari dei
trasferimenti anche legati ad altre regioni. Però il fatto di
inserire questo tipo di possibilità aggiuntiva, credo che sia un di
più che noi possiamo dare a coloro i quali non solo hanno studiato
in Valle d'Aosta fino alle scuole superiori, perché è vero che non
abbiamo la facoltà di Medicina, però è anche vero che una volta che
hai preso il diploma in Valle d'Aosta, è verosimile che il francese
tu lo sappia, almeno noi che abbiamo studiato in Valle d'Aosta. Ma
il fatto di poter aggiungere a coloro i quali vorranno avere la
possibilità di un ulteriore punteggio, che poi bisognerà valutare
quello che sarà o quello che non sarà, credo che sia una
peculiarità di questa regione. Questo non vuol dire che si
favoriscono degli asini, ma si favoriscono delle persone che oltre
all'inglese sanno il francese, quindi mi sembrerebbe una misura che
nel nostro caso sia sostenibile.
È vero quello che dice la presidente Rini, assolutamente ormai
la lingua ufficiale a livello medico in tutto il mondo, anche in
Francia, è l'inglese. Anche in Francia i congressi si fanno in
lingua inglese, la lingua ufficiale è l'inglese, nella maggioranza
dei casi non c'è più nemmeno la traduzione simultanea, ed è il
motivo per cui a livello nazionale, ripeto a livello nazionale, il
contratto di lavoro dei medici di medicina generale prevede un
punteggio supplementare per chi sappia la lingua inglese. Questo ha
un senso ovviamente, ma diventa una prova esattamente come una
materia scientifica. In questo caso la prova di francese ha una
valenza in Valle d'Aosta ulteriore, per cui non è una misura che
esclude qualcuno dalla possibilità di venire a lavorare in Valle
d'Aosta, ma vuole avere un senso anche in previsione di una
eventuale possibilità, che i medici di medicina generale più di una
volta hanno espresso, di poter accedere anche loro, come accedono i
loro colleghi del sistema sanitario regionale, all'indennità di
francese, che è sicuramente non una cosa straordinaria, però
comunque potrebbe a questo punto diventare anche un loro
diritto.
Per cui io credo che questa cosa sia assolutamente sostenibile,
l'ho firmata ovviamente, e non andrebbe, secondo noi, a inficiare
per nulla né il depauperamento né il rischio di non avere medici in
medicina generale nei prossimi anni.
Dalle ore 10:35 assume la Presidenza la presidente
Rini.
Rini (Présidente) -
A demandé la parole la collegue
Morelli.
Morelli (AV) -
Rispetto a questo ordine del giorno che
anche noi abbiamo sottoscritto, mi sembra che si proponga
semplicemente di rendere coerente anche per i medici di medicina
generale quanto già avviene per le altre figure, per tutte le
figure che svolgono un ruolo nella pubblica amministrazione al
servizio dei cittadini.
Non entrerei nel merito della questione se sia corretto o meno
andare a riconoscere una competenza linguistica che è sancita dallo
Statuto. La mia opinione personale è che l'indennità di francese
non dovrebbe esistere per nessuno, ma questa è un'opinione
personale. Secondo me, non dovrebbe essere retribuita la competenza
linguistica in Valle d'Aosta, né per l'italiano né per il francese,
perché sono lingue previste dallo Statuto che vanno quindi tutelate
entrambe. Però in questo caso mi sembra che si voglia semplicemente
rendere coerente, anche nei confronti dei medici di medicina
generale, la valorizzazione della conoscenza della lingua francese,
così come avviene per la lingua inglese; mi sembrerebbe un
paradosso non farlo.
Presidente -
La parola alla collega Pulz.
Pulz (ADU VDA) -
È proprio perché io adoro il francese
come splendida opportunità di tipo culturale - ed è così che ho
sempre cercato di motivare i miei allievi nei dieci anni in cui ho
insegnato
histoire en français
-che ritengo da molti anni
antipatico e, anzi, proprio insopportabile il suo uso strumentale e
politico. Penso anche che non costituisca affatto un vero rispetto
del dettato del nostro Statuto speciale, bensì un ostacolo.
Qui stiamo parlando di personale sanitario. La qualità del
personale sanitario e quindi la salute della comunità, di tutti
quanti, dovrebbero costituire un
prius
anche rispetto alla
tutela di un importante valore statutario, quale appunto quello
della conoscenza delle due lingue ufficiali nell'ambito del
pubblico impiego. In ambito medico e scientifico in generale poi
sappiamo benissimo che la lingua inglese si è imposta da molti
anni.
In definitiva io trovo fuori luogo questo ordine del giorno
oggi, nel momento in cui stiamo cercando di risolvere problematiche
urgenti ed emergenziali molto forti, continuando a temporeggiare.
Non è assolutamente questa la strada per valorizzare la lingua
francese che amiamo e mi permetto di sottolineare che si fanno gli
stessi errori su questo tema da troppi anni. ADU VdA esprime,
quindi, voto contrario.
Presidente -
Ha chiesto la parola l'assessore
Baccega.
Baccega (UV) -
Credo che il dibattito abbia già
ampiamente sviluppato la tematica della graduatoria regionale dei
medici di medicina generale, quindi l'elenco che viene ogni anno
aggiornato dall'Assessorato, relativo appunto ai medici di medicina
generale che si rendono disponibili a prestare servizio per
sostituzioni e quant'altro. La graduatoria si divide in continuità
assistenziale, sostituzione di medici di medicina generale,
medicina dei servizi e medicina di emergenza territoriale e a
questa graduatoria si iscrivono anche molti medici di fuori Valle:
guai non fosse così, saremmo fortemente in difficoltà!
Qui si propone di introdurre un punteggio sulla lingua francese,
oltre a quello per la lingua inglese già previsto, e i punteggi
sono fissati da accordi collettivi nazionali, quindi bisognerà
confrontarsi in qualche modo con le associazioni. La Regione può
derogare agli incentivi regionali attraverso gli accordi
integrativi regionali, ma su tutto questo non c'è certezza, quindi
bisognerà anche coinvolgere la struttura interregionale sanitari
convenzionati.
L'ordine del giorno è sicuramente accoglibile, perché prevede di
svolgere tutta un'attività per verificare e capire. Ovviamente, per
i medici di medicina generale va benissimo, ma non possiamo
dimenticare che ci sono anche i pediatri di libera scelta, perché
anche questi sono inseriti nella medesima graduatoria annuale.
Credo che l'obiettivo di questo ordine del giorno non debba
essere quello di restringere, perché sarebbe contraddittorio
rispetto a quello che andremo a fare dopo a riguardo dell'articolo
10 e dell'indennità di attrattività, ma quello di allargare e,
soprattutto, credo che ci sia anche la volontà di motivare di più
gli studenti valdostani, affinché intraprendano l'attività di
medicina che è tanto carente in questa regione. Quindi, da questo
punto di vista io dico che si può tranquillamente approvare,
perseguendo tutto un percorso di approfondimento, come richiesto
appunto dall'ordine del giorno.
Presidente -
La parola al proponente collega
vicepresidente Farcoz.
Farcoz (UV) -
In conclusione innanzitutto ringrazio i
colleghi per il dibattito, volevo semplicemente concludere con
qualche considerazione finale. La prima è che la sanità valdostana,
anche con il vincolo del francese, ha conosciuto l'eccellenza, di
conseguenza dobbiamo, magari non in questo Consiglio ma nei
prossimi che ci saranno, chiederci se il francese è stato
sbarramento, oppure ci sono altre problematiche. In questo momento
evidentemente la questione dell'attrattività per delle mansioni di
cui necessitiamo è fondamentale, però io voglio ribadire che la
sanità valdostana ha conosciuto l'eccellenza anche con la prova di
francese.
Il secondo aspetto che volevo ribadire è che i medici di
medicina generale, come diceva prima il collega Restano, sono
medici del territorio, sono tutto il giorno in macchina con visite
ambulatoriali, visite domiciliari e di conseguenza sono delle
persone che necessariamente hanno un legame fortissimo con il
territorio. Non investire su chi è valdostano e ha studiato questa
materia, rischiare di perderlo perché magari non entra in queste
graduatorie e prova ovviamente a inserirsi nel mercato del lavoro
altrove, è una perdita di tutta la collettività.
Esprimo alla fine un rammarico. Qui non si vuole limitare
niente, semplicemente si vuole dire: esiste un punteggio per la
lingua inglese? Beh, lo mettiamo anche per la lingua francese. Noi
possiamo legiferare qui dentro in virtù di uno Statuto speciale che
se noi stessi neghiamo, non abbiamo davvero il senso di
esistere.
Io credo che noi tutti, al di là del periodo vicino alle
elezioni, al di là delle considerazioni estemporanee che possono
essere fatte, guardiamoci davvero allo specchio e cerchiamo di
capire che ruolo dare a questa assemblea. Se vogliamo essere una
Regione a statuto speciale, oppure vogliamo banalmente essere una
Regione ordinaria, che non ha più a cuore gli stessi principi che
hanno animato tutti coloro che sono e hanno lavorato qua
dentro.
Presidente -
Possiamo mettere in votazione l'ordine del
giorno. La votazione è aperta.
Esito della votazione
Presenti:33
Votanti: 32
Favorevoli: 31
Contrari: 1
Astenuti:1 (Rini)
Il Consiglio approva.
