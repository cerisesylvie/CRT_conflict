Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2600 del 11 febbraio 1987 - Resoconto
OGGETTO N. 2600/VIII - RITARDI NELLA COSTRUZIONE DEL
DEPURATORE DEL CONSORZIO INTERCOMUNALE AOSTA, SAINT-CHRISTOPHE E
QUART. -(Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Tonino:
INTERPELLANZA
CONSTATATO che con deliberazione di Giunta n. 9975 del 19
dicembre 1986 si prorogano per due anni le convenzioni tra il
Consorzio intercomunale di Aosta, Saint-Christophe e Quart e gli
insediamenti produttivi ubicati nel territorio regionale,
determinando in 24 mesi (a partire dal 1° gennaio 1987) il periodo
di tempo entro il quale dovrà essere ultimata la costruzione
dell'impianto consortile di depurazione;
RICORDATO che detto depuratore dovrà servire un'area in cui
abitano circa 45.000 abitanti, i cui liquami si riversano oggi
nella Dora, con evidenti problemi igienici ed ambientali;
RAMMENTATO che lo statuto del Consorzio risale al 1973 e che a
tutt'oggi non risulta che i lavori di costruzione del depuratore
abbiano avuto inizio;
I sottoscritti Consiglieri regionali
INTERPELLANO
la Giunta regionale per conoscere:
1)
i motivi che hanno portato a così rilevanti ritardi
nella costruzione di una struttura importante ai fini igienici ed
ambientali;
2)
se corrisponde al vero che l'appalto dei lavori di
costruzione è stato aggiudicato con un ribasso del 47%;
3)
qual è la data in cui si pensa che il depuratore
consortile potrà entrare in funzione.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Leggendo una delibera di Giunta abbiamo
appurato che è necessaria una proroga di tre anni al Consorzio che
deve costruire il depuratore per la zona di Aosta e St. Christophe.
Siccome questo Consorzio esiste da più di 10 anni, forse
addirittura 13, ci siamo chiesti quali problemi abbiano potuto
rallentare la costruzione del depuratore che, servendo la città di
Aosta e la sua cintura, diventa uno strumento necessario per
evitare difficoltà igieniche o di inquinamento ambientale.
Per quello che ne possiamo sapere noi la costruzione non è
ancora iniziata, ma abbiamo avuto notizia di un appalto che è stato
affidato con un ribasso del 47%. Siccome si tratta di un ribasso
piuttosto rilevante, vorremmo sapere qualche cosa di più in
merito.
Poiché la Regione ha concesso a questo Consorzio dei
finanziamenti, ottenuti attraverso la legge Merli, desidereremmo
sapere dalla Giunta regionale se in due anni questa struttura potrà
essere comunque definitivamente costruita e se quindi, dal punto di
vista igienico ed ambientale, la popolazione della zona di Aosta
potrà usufruire di questa struttura di carattere primario e che è
nelle aspettative di tutti.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Premetto che, per quanto riguarda il
Consorzio di depurazione di Aosta e del suo circondario, la Regione
non è direttamente interessata, perché è il Consorzio che gestisce
in prima persona tutta la questione. La Regione, ovviamente, è
interessata per i finanziamenti della legge regionale n. 61, nel
senso che trasferisce dei fondi al Consorzio, ed è interessata per
i fondi statali previsti dalla legge Merli, citata dal Consigliere
Mafrica, e che vengono anch'essi trasferiti al Consorzio.
Quanto sto per dire è frutto di una relazione che ho fatto
predisporre dal Presidente del Consorzio e quindi io mi atterrò ai
dati che egli mi ha fornito.
Il consorzio è stato costituito il 3 dicembre del 1973, con un
decreto del Presidente della Giunta. Fino al 18 luglio del 1980
l'attività del Consorzio è consistita nell'inserimento di altri 10
Comuni (quindi si è trattato di un lavoro preparatorio) e
nell'effettuare studi e ricerche sulla possibilità di costruzione
di un impianto di depurazione e sulla sua tipologia.
Il 18 luglio del 1980, con deliberazione dell'assemblea
consortile, è stato approvato il bando di gara per appalto-concorso
per la fornitura delle opere elettro-meccaniche dell'impianto.
Il 15 gennaio 1981 c'è stata un'altra deliberazione del
Consiglio con la quale è stato formato l'elenco delle ditte ammesse
all'appalto - non so se è il caso di leggere tutta la relazione,
della quale posso fornire al Consigliere Mafrica una fotocopia. Si
è arrivati al maggio del 1982 con l'aggiudicazione alla società
DEGRAMONT-ITALIA dell'appalto delle opere elettro-meccaniche e la
stessa società ha poi provveduto a fornire il progetto esecutivo
competo, anche delle opere murarie.
Nell'aprile 1985, la Cassa Depositi e Prestiti ha assicurato il
finanziamento al Consorzio. Nel novembre del 1985 è stata
formalizzata l'aggiudicazione alla DEGRAMONT. Il 26 marzo 1986 è
stato bandito il concorso per l'appalto delle opere murarie che è
stato aggiudicato il 26 agosto 1986 alla MAGISTRETTI, con il
ribasso del 47,89%. Con questo credo di aver risposto alle prime
due domande.
Per quanto concerne la terza - qual è la data in cui si pensa
che il depuratore consortile potrà entrare in funzione? - posso
dire che domani pomeriggio, alle 15,30, presso il municipio di
Saint-Christophe, ci sarà una riunione tra i rappresentanti del
Consorzio, quelli delle due ditte aggiudicatarie, DEGRAMONT e
MAGISTRETTI, e la Direzione Lavori, per definire modi e tempi della
realizzazione dell'opera che, dal programma-lavori allegato al
progetto, è stabilita in 17 mesi.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je voudrais préciser que parmi les
difficultés il ne faut pas oublier celles des "usi civici" avec la
commune, que M. Mafrica connaît sans aucun doute. Le consortium a
eu des problèmes pour commencer les travaux en raison des
difficultés de disponibilité des terrains. Le problème en question
a pu être résolu après cinq ans, suite à la loi régionale qui
transférait définitivement les compétences du commissaire à
l'Administration régionale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Ringrazio l'Assessore Fosson per i dati
che mi ha fornito e gli chiedo di farmi avere copia della relazione
del Presidente del Consorzio. Ci auguriamo che, superate le
numerose difficoltà, finalmente la zona di Aosta possa disporre di
questa struttura che è essenziale per elevare la qualità della
vita.
PRESIDENTE:
Data l'ora i lavori vengono sospesi e
riprenderanno alle ore 16,00.
La seduta è tolta.
La seduta termina alle ore 13.02.
