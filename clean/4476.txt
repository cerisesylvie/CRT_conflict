Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 151 del 29 marzo 1982 - Resoconto
OGGETTO N. 151/VII - INTERVENTI A FAVORE DELLA CO.IN.OP. DI
PONT-SAINT-MARTIN A SEGUITO DEI DANNI PROVOCATI DA UN INCENDIO
(Interpellanza).
PRESIDENTE:
Do lettura dell'interpellanza in oggetto
presentata dai Consiglieri Tonino e Carral:
Verificata la consistente entità dei danni provocati da un
distruttivo incendio al magazzino CO.IN.OP. di
Pont-Saint-Martin;
Constatata la necessità di mantenere in attività una
iniziativa di rilevante importanza nel settore della
cooperazione;
INTERPELLANO
la Giunta regionale per sapere se ed in quali modi la stessa
intende intervenire a favore della CO.IN.OP. per aiutare tale
cooperativa a superare le enormi difficoltà in cui si è venuta
a trovare.
PRESIDENTE:
La parola al Consigliere Tonino per
l'illustrazione dell'interpellanza.
TONINO - (P.C.I.):
Come è noto sabato 13 marzo un
incendio ha distrutto i locali del punto di vendita della CO.IN.OP.
di Font-Saint-Martin. La reazione dei soci della CO.IN.OP. e delle
Organizzazioni sindacali si è rivolta in due direzioni: da un lato
si è aperta una sottoscrizione alla quale hanno subito aderito le
Organizzazioni sindacali e che è aperta a tutti i lavoratori, e
dall'altro si è richiesto un intervento dei pubblici poteri
affinché sia sostenuta una iniziativa valida.
Una iniziativa che ha indubbiamente rappresentato in questi mesi
un insostituibile, direi, e forse unico strumento concreto a difesa
del potere d'acquisto dei lavoratori e a difesa perciò dei
consumatori.
Proprio il magazzino di Pont-Saint-Martin fin dall'inizio si era
caratterizzato per una affluenza notevole e per una partecipazione
dei soci volontari molto sostenuta. E' indubbio perciò che secondo
noi si debba andare subito alla fase di ricostruzione e riteniamo -
lo dico nell'introduzione perché sia subito chiaro - che questa
fase di ricostruzione debba coincidere con la riorganizzazione
della CO.IN.OP. che si era resa indispensabile per poter superare
alcuni limiti di improvvisazione soprattutto nella gestione della
Cooperativa.
Il processo di ricostruzione e di riorganizzazione deve essere
favorito. Noi chiediamo e sosteniamo la richiesta di un intervento
della Regione nei confronti di una forma cooperativa così
interessante, intervento della Regione che deve dimostrarne
l'attenzione per tutti i movimenti cooperativi esistenti nella
nostra Regione.
PRESIDENTE
: La parola al Presidente della Giunta per la
risposta.
ANDRIONE - (U.V.):
Ho ricevuto, dopo l'incendio, i
responsabili della CO.IN.OP. e le Organizzazioni sindacali.
Purtroppo la situazione non si presenta con degli aspetti positivi,
in quanto l'incendio è avvenuto mentre ancora è in corso il
passaggio di proprietà da una società per azioni alla CO.IN.OP., e
in questo frattempo l'immobile bruciato era scoperto da
assicurazioni.
Non ritenendo possibile intervenire in maniera massiccia di
fronte ad una situazione di questo genere, e d'altra parte essendo
la CO.IN.OP. impegnata a risolvere precedenti rapporti di
debito-credito che erano favorevoli ma che evidentemente
costituiscono dopo il danno subito una grave mancanza di liquidità,
abbiamo esaminato insieme quelle che sono le possibilità di
intervento e le riassumo in ordine.
Innanzitutto oggi e domani verrà effettuata, a cura di tecnici
della Regione, una stima dell'area al valore attuale, ivi comprese
le possibilità di recupero per quei dati scopi dei ruderi
esistenti.
In secondo luogo è indispensabile effettuare l'accertamento
preciso della situazione della proprietà: si tratta di una società,
per questo siamo in collegamento, attraverso i nostri esperti, con
il Giudice Pessina, dato che la Regione non può comprare
direttamente delle azioni in questo caso; probabilmente riusciremo
ad ottenere l'impegno dell'obbligazione del terzo: il terzo, di
fatto, è già la CO.IN.OP. perché credo che in pratica sia già
acquistata, anche se figura ancora essere di proprietà aliena e di
conseguenza dobbiamo fare il tutto con l'assistenza del Tribunale,
altrimenti sarebbero delle grane sia per la Cooperativa sia per la
Regione.
E' in seguito indispensabile che vi sia l'approvazione formale
di questo accordo da parte del Consiglio di Amministrazione della
Cooperativa, perché quello che la Regione compra deve essere ceduto
in piena proprietà e non si può procedere differentemente che con
uno smobilizzo di capitale, anche se temporaneo. Vedremo in seguito
quello che potrà essere fatto.
Infine, stabilite queste condizioni, stabilito il valore, la
Giunta regionale con delibera d'urgenza potrà votare il versamento
di un acconto che sia congruo rispetto a quelle che sono le
necessità della CO.IN.OP. in questo momento.
Penso che basteranno pochi giorni per arrivare a questa
conclusione; successivamente, sarà stabilito con il Consiglio di
Amministrazione della Cooperativa il tipo di rapporto che si
instaurerà tra CO.IN.OP. e Regione: potrebbe essere un affitto che
riporta alla Regione nominalmente il capitale speso; potrebbe
essere un frazionamento dell'area con gli evidenti compensi e
conguagli da dare da una parte e dall'altra; potrebbe essere infine
l'utilizzazione dell'area per degli scopi regionali, riservando
alla CO.IN.OP. in affitto il rez-de-chaussée, cioè il piano-terra,
per i suoi scopi. Queste sono le parti ancora da approfondire e da
discutere. Comunque le questioni di cui ho detto prima e che credo
interessassero l'interpellanza del Consigliere Tonino, sono già in
via di soluzione.
PRESIDENTE:
Il Consigliere Tonino intende prendere la
parola per la replica? Ne ha facoltà.
TONINO - (P.C.I.):
Noi prendiamo atto degli impegni della
Giunta, soprattutto della promessa del Presidente della Giunta di
concludere le procedure di individuazione del valore dell'area e
della situazione della proprietà nel giro di pochi giorni, in modo
da poter poi intervenire rapidamente.
I soci della cooperativa già hanno iniziato col lavoro
volontario le opere di ricostruzione; se l'aiuto viene in tempi
brevi l'azione di ricostruzione non avrà interruzione e perciò in
breve tempo i capannoni dovrebbero essere pronti per rimettere a
posto il punto di vendita.
Credo che debba essere ricordato negativamente, e rientra in
quella situazione di improvvisazione della gestione di cui parlavo
prima, il fatto che il capannone non sia stato coperto da
assicurazione per il periodo del passaggio di proprietà: questo è
un chiaro esempio di inefficienza nella gestione della Cooperativa,
inefficienza che deve essere superata così come il pasticcio che
esiste circa il trasferimento della proprietà.
Queste cose debbono essere dette; tuttavia, ripeto, non
offuscano minimamente il valore dell'iniziativa e quindi si rende
necessario l'intervento dell'ente pubblico.
PRESIDENTE
: Passiamo alla trattazione dell'oggetto
iscritto al n. 16 dell'ordine del giorno.
