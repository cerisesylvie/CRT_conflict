Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1152 del 21 aprile 2010 - Resoconto
OGGETTO N. 1152/XIII - Interrogazione: "Riorganizzazione dei
consultori familiari presenti sul territorio della città di
Aosta".
Interrogazione
Ricordato che i consultori familiari sono importanti servizi
capaci di integrare risorse socio assistenziali e sociosanitarie e
che costituiscono un punto di riferimento per le famiglie e per
tutti i soggetti in situazioni di disagio, quali disabili, anziani
e tossicodipendenti, in quanto presidi territoriali più prossimi
alle persone;
Ricordato inoltre che nell'adunanza consiliare del 4 aprile
scorso l'Assessore regionale Albert Lanièce ha ribadito
l'indispensabile funzione dei consultori familiari;
Venuti a conoscenza che sarebbe in corso una riorganizzazione
dei consultori familiari di Aosta ed in particolare di quello in
regione Borgnalle;
Sottolineato che "le voci di corridoio", "le informazioni
parziali" non facilitano il lavoro degli operatori e creano
preoccupazioni e disagio, con ricadute improprie sulla
popolazione;
Considerato che l'intento legittimo di riorganizzare
l'attività dei consultori familiari esistenti nella città di Aosta,
con l'obiettivo di potenziarne gli interventi in favore delle
famiglie e delle persone, può essere favorito anche attraverso la
collaborazione del Comune, delle associazioni e del
territorio;
Evidenziato che il Gruppo Tecnico di Zona previsto nel
sistema di governo del Piano di Zona potrebbe essere un utile
organismo da attivare;
i sottoscritti Consiglieri regionali
Interrogano
l'Assessore competente per conoscere se è in atto una
revisione dell'attività dei consultori familiari presenti nella
città di Aosta e se non ritiene opportuno coinvolgere il territorio
nel processo riorganizzativo con l'obiettivo di favorire una larga
condivisione delle decisioni.
F.to: Rigo - Donzel - Carmela Fontana
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Questa interrogazione mi permette innanzitutto di sottolineare
la grande importanza dei consultori familiari nella nostra rete
socioassistenziale, in particolare in un territorio come la Valle
d'Aosta, e di accennare quali sono le intenzioni riguardo alla
ristrutturazione di questo servizio.
L'attività consultoriale nel distretto 2 in particolare, come
negli altri distretti, è oggetto di revisione complessiva. In
particolare nel distretto 2 l'intenzione è di realizzare due poli
distinti, riferiti a polo minori e polo adulti. Il primo dovrebbe
trovare collocazione presso la nuova sede di via Brocherel, non
appena sarà ultimata; come si sa, i lavori dipendono dal Comune di
Aosta e sono stati bloccati per lungo tempo a causa del fallimento
dell'impresa aggiudicataria. Per quanto riguarda il polo adulti vi
andranno ad operare quattro assistenti sociali, due psicologi e un
impiegato amministrativo addetto al
front line
. Attualmente
il polo adulti è dislocato in tre sedi distinte in condizioni a
volte anche di sovraffollamento. Stiamo valutando delle possibilità
concrete che è inutile accennare oggi, ma stiamo lavorando su
locali che potrebbero essere a disposizione.
La scelta organizzativa dal punto di vista dell'utilizzo delle
risorse comporterà, in effetti, maggiore efficienza nel lavoro
dell'équipe nell'assegnazione dei casi, per la complessità degli
operatori competenti sulla stessa area. Nell'attesa
dell'ultimazione dei locali di via Brocherel si ritiene
indispensabile adottare una soluzione transitoria con la
dislocazione del polo minori nell'attuale sede della ex Maternità e
il polo pediatrico a Borgnalle con assistenti sanitarie e
pediatri.
Al di là delle decisioni dettate da motivi contingenti, è
sicuramente intenzione dell'Azienda USL e dell'Assessorato
coinvolgere gli enti locali e le associazioni in rappresentanza dei
cittadini nelle scelte circa il futuro assetto dei servizi di cui
si tratta, al fine di costruire un'organizzazione maggiormente
finalizzata ai bisogni dell'utenza, proprio anche alla luce della
recente esperienza in fase di partenza del piano di zona della
Valle d'Aosta. Grazie.
Président
- La parole au Conseiller Rigo.
Rigo (PD)
- Grazie, Presidente.
Non entro nel merito del disegno complessivo di una riscrittura
dei servizi consultoriali, non ne ho le conoscenze, né le
competenze tecnico-scientifiche rispetto a questo; però, come sa
bene l'Assessore, i servizi socioassistenziali e sociosanitari in
particolare sono a volte motivo di disagio, di preoccupazione per
molti utenti e in particolare per gli utenti anziani. Disagio non
dovuto ad una qualità del servizio non sufficientemente buona
rispetto alle attese, lo abbiamo visto pochi mesi fa, lo voglio
ricordare qui, in Consiglio, quando abbiamo discusso il documento
promosso dall'Osservatorio sulle politiche sociali. Il disagio
molte volte è frutto di scarsa o cattiva informazione, quelle "voci
di corridoio", quel "sentito dire", quel "mi pare di avere capito
che"... informazioni non corrette che provocano apprensioni
ingiustificate, molte volte, in particolare ai cittadini più
deboli, come è successo per quanto riguarda le voci riferite al
futuro dei consultori e, in particolare, di quello della zona
Borgnalle.
Oggi abbiamo appreso dall'Assessore che è in atto questa
"revisione", come l'ha chiamata lui, dei servizi con una maggiore
potenzialità offerta rispetto a quelli attualmente in essere e
anche ad un disagio dovuto a delle sedi forse non proprio
completamente appropriate. Sono contento che l'Assessore abbia
capito l'auspicio promosso dall'interrogazione: coinvolgere i
diversi attori nei processi di riforma è una principale - se non la
principale - risorsa delle istituzioni, per far sì che il progetto
messo sulla carta sia effettivamente realizzato e proceda in
maniera veloce. Dare gambe al metodo, come ha ricordato
l'Assessore, utilizzato per costruire il piano di zona è, secondo
noi, uno strumento importante per condividere anche i progetti di
riforma. Grazie per le informazioni.
