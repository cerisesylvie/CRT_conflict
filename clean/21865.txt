Classificazione
INFORMAZIONE
Radiotelecomunicazioni



Oggetto del Consiglio n. 1576 del 9 novembre 2005 - Resoconto
OGGETTO N. 1576/XII - Introduzione del sistema televisivo
digitale in Valle d'Aosta. (Interpellanza)
Interpellanza
Premesso:
·
che la Valle d'Aosta è una delle prime regioni italiane che
ha aderito alla sperimentazione del segnale televisivo
digitale;
·
che il progetto di conversione da analogico a digitale
interesserà gli utenti dei Comuni di Aosta e di Saint-Vincent entro
il 31 gennaio 2006, e sarà successivamente allargato all'intero
territorio regionale entro il 31 luglio 2006;
·
che gli utenti dovranno dotarsi di appositi strumenti
tecnologici (decoder) per continuare a ricevere anche gli attuali
segnali televisivi;
·
che tali adeguamenti tecnologici, oltre ad essere onerosi,
sono sconosciuti a molti residenti;
·
che il Governo Italiano ha deliberato la concessione di
contributi per favorire l'acquisto in Valle d'Aosta e in Sardegna
di circa 200.000 decoder, i quali si tradurranno in sconti
consistenti sul prezzo di vendita al momento dell'acquisto presso i
rivenditori autorizzati;
i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) se sono confermate le date inerenti la conversione di cui
in Premessa e secondo quali modalità avverrà la transizione dal
sistema analogico a quello digitale nelle aree interessate;
2) se esiste un elenco di rivenditori autorizzati presso i
quali effettuare gli acquisti scontati e se sono state individuate
opportune misure per impedire una speculazione sui prezzi dei
decoder;
3) per quali ragioni in Sardegna, regione "gemella" nella
sperimentazione, i decoder sono ceduti gratuitamente in diversi
centri commerciali, mentre in Valle d'Aosta l'acquisto comporta
comunque un esborso (seppur minimo) di denaro per l'utente;
4) se intende avviare un'opportuna campagna informativa per i
cittadini, onde evitare - visti i tempi strettissimi - i
prevedibili inconvenienti che interesseranno l'utenza
valdostana.
F.to: Tibaldi - Lattanzi
Presidente - La parola al Consigliere Tibaldi.
Tibaldi (CdL) - Abbiamo aperto il capitolo tecnologico e
proseguiamo con il "digitale". Progetto che vede la Valle d'Aosta
come una delle 2 Regioni che sperimentalmente dovrebbero
introdurre, nel giro di pochi mesi, la connettività digitale a
favore degli utenti televisivi dell'asse centrale del fondovalle,
comprendendo in questa area territoriale anche il capoluogo Aosta.
È un progetto suggestivo, è una tecnologia che sta prendendo piede
in tutta Europa e che non può vedere in ritardo il nostro Paese,
l'Italia.
L'Italia ha deciso, attraverso il Ministero delle comunicazioni,
di attivare subito una prima fase sperimentale in Sardegna e in
Valle d'Aosta, in virtù probabilmente del loro isolamento, per
verificare l'efficienza di questa nuova modalità di ricezione dei
segnali televisivi. Il progetto è suggestivo, tende verso quella
modernità che serve alla nostra comunità, che serve alle
istituzioni, che serve anche alle imprese.
Qualche perplessità viene creata dai tempi di accesso a questo
capitolo "digitale", ed è per questa ragione che il nostro gruppo
propone tale interpellanza: per capire come avverrà la conversione
dal sistema analogico a quello digitale. Sappiamo che sono
necessari i "decoder", strumenti per il cui acquisto lo Stato ha
messo a disposizione un contributo, strumenti che sono nel numero
di 200.000 unità fra la Valle d'Aosta e la Sardegna. Questa
opportunità offerta dal contributo e il rischio di non veder più la
TV ha fatto scattare la corsa all'accaparramento dei "decoder" da
parte di cittadini, la maggior parte dei quali sono all'oscuro dei
processi tecnologici che stanno alla base di queste scelte. Sono
consapevoli soprattutto di una cosa: che dovranno acquistare un
altro strumento per ricevere il segnale televisivo. Questa
argomentazione costituisce un limite, per alcuni; per altri,
invece, una grande opportunità, a seconda dei punti di vista.
Noi vorremmo capire alcune cose. Ci mettiamo nei panni di quelle
fasce della popolazione che sono più a disagio nel rapporto con la
tecnologia, pensiamo agli anziani, che sono quelli più propensi a
guardare la televisione e che, dall'oggi al domani, devono sborsare
del denaro per avere quell'apparecchietto che permette loro di
guardare la televisione e che possono essere sottoposti al rischio
di truffe da parte di falsi rivenditori, i quali potrebbero
approfittare di questa occasione. Ci mettiamo nei panni di coloro
che sono i principali "network", che devono offrire il servizio in
digitale entro la data del cosiddetto "switch off", inizialmente
previsto per il 31 gennaio con un lasso di tempo flessibile fino al
31 luglio... poi, sulla perentorietà di questi termini, ci dirà
qualcosa l'Assessore.
Vi è poi la presa di posizione del Presidente della Regione
Sardegna, che accusa anche lo Stato e i rivenditori dei "decoder"
che propongono sul mercato apparecchi tecnicamente obsoleti, che
saranno superati nel giro di qualche mese e che non permetteranno
quell'interattività fra utente ed emittente che era stata palesata.
Le osservazioni del Presidente della Regione Sardegna sono pesanti,
sono fatte da una persona competente, perché è stato il fondatore
di Tiscali, quindi riteniamo che le sue affermazioni abbiano un
minimo di fondamento.
Vorremmo capire le fasi di questa conversione, i rischi che può
correre l'utenza valdostana, di vedersi un segnale analogico che
scompare nel giro di pochi giorni, e quindi l'impossibilità di
ricevere la televisione. Vorremmo capire quali sono le fondatezze
di queste voci sui "decoder" obsoleti; vorremmo sapere se le reti
riescono ad attrezzarsi nei termini previsti dallo "switch off",
affinché almeno i segnali principali siano ricevibili. Vorremmo
sapere quale informazione viene fatta dai rivenditori autorizzati;
al di là delle campagne commerciali che abbiamo visto proporre dal
"Carrefour", dove a fronte del contributo di 90,00 euro il prezzo
finale del "decoder" era di 90,00 euro, quindi a costo zero, se una
volta esaurita la quota di competenza regionale - mi pare 50.000
"decoder" - per gli altri utenti che acquisteranno in un momento
successivo vi siano degli svantaggi. Non vorremmo che questa corsa
all'accaparramento da parte di qualche utente più solerte che
magari, sfruttando il suo abbonamento televisivo consolidato, si
rivolga a più rivenditori e acquisti più "decoder", tolga la
possibilità di acquisto a prezzo scontato o gratuito ad altri
utenti! Quali sono le sue intenzioni in merito all'attivazione di
una campagna informativa per i cittadini, per evitare i prevedibili
inconvenienti finora citati, che potrebbero interessare l'utenza
valdostana?
Ritiro la domanda n. 3, in quanto superata, poiché chiedeva per
quali ragioni in Sardegna, Regione "gemella" nella sperimentazione,
i "decoder" sono ceduti gratuitamente, perché ho appena citato
l'esempio del "Carrefour". Ripropongo invece la domanda in
relazione all'obsolescenza di quegli apparecchi, che non vorremmo
costituisse un limite alla connettività non solo televisiva, ma
anche sociale con i centri di informazione e di spettacolo che
potranno essere visti sui canali digitali.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Inizio con una battuta rispetto
all'obsolescenza: abbiamo visto un'interpellanza del Consigliere
Tibaldi che, a distanza di 15 giorni è già obsoleta, perché è un
dominio talmente dinamico che diventa difficile immaginare degli
orizzonti oggi e domani essere completamente fuori gioco! Oggi ho
preparato una risposta, ma per evitare di perdermi ho cercato di
mettere una traccia e, se possibile, chiedo al Presidente di
distribuire della documentazione, in modo che questa interpellanza
possa offrire occasione di comunicazione. Questa interpellanza mi
permette di affrontare un argomento che credo necessiti di qualche
chiarimento e di qualche spiegazione.
Approfitto di questa occasione anzitutto per tranquillizzare
quella parte di popolazione che ha dei timori circa questo processo
di transazione al digitale terrestre: il 31 gennaio 2006 nessuno
resterà al buio, se tutta la popolazione interessata non sarà nella
condizione di ricevere il segnale digitale; quindi chiedo che nella
logica della scala del valore, cessassero gli allarmismi! Le date
del 31 gennaio e del 31 luglio 2006 sono date di riferimento per
poter monitorare le attività effettuate e quindi serve per valutare
le azioni da fare nella regione, nella logica della
sperimentazione. La volontà di non penalizzare la popolazione nelle
Regioni test è stata affermata anche dal Ministro Landolfi a
Saint-Vincent, dove è emerso che l'Italia chiederà all'UE di
riprogrammare il passaggio definitivo al digitale ad una data
futura rispetto al 31 dicembre 2006. Ricordo a tutti che quando si
fa ricerca e sperimentazione in ogni dominio ci si pone degli
obiettivi, i quali, nel corso dell'attività devono essere valutati
e, se del caso, rettificati o modificati; se così non fosse non
parleremmo di sperimentazione. Abbiamo detto che la nostra Regione
è un'area sperimentale e, a fronte di questo, si investono delle
risorse pubbliche.
Per meglio monitorare questa fase di sperimentazione, sono stati
creati dei gruppi di lavoro che impiegano risorse regionali e
personale dipendente della Regione. Abbiamo un gruppo tecnico che è
a supporto delle problematiche legate alle infrastrutture
trasmissive sul territorio (qui poi vi trasmetterò una cartina
della nostra Regione, dove ci sono i nostri 67 siti, dei quali ben
47 sono delle Comunità montane, in modo da vedere qual è finora il
costo dell'informazione in Regione). Vi è poi un gruppo servizi,
che è di supporto alla creazione di servizi accessibili dai
cittadini attraverso la televisione digitale e un gruppo
comunicazione per la gestione delle informazioni utili alla
popolazione, con funzioni di guida prima e durante la
transazione.
Sul lato "utenza", in questa fase tantissimi Valdostani hanno
approfittato di una buona occasione per dotarsi di strumenti
innovativi che innegabilmente portano dei vantaggi agli
utilizzatori: da subito un numero maggiore di canali gratuiti a
disposizione, una qualità dell'immagine migliore, dei contenuti di
arricchimento e la possibilità di avere dei servizi a pagamento
come le partite di calcio, spettacoli o la visione di film in prima
visione. Per darvi alcuni dati, i Valdostani che si sono dotati di
un "decoder" interattivo beneficiando del contributo statale sono,
a ieri, alle 12,30, quasi 16.000. Credo che questo sia, al di là di
ogni polemica, un dato incontrovertibile dell'apprezzamento di
queste iniziative, della capacità dei Valdostani di raccogliere
degli stimoli che hanno portato la nostra Regione ad occupare un
ruolo di primo attore nazionale nell'ambito delle nuove tecnologie.
Cito ad esempio "Il Sole 24 Ore" di sabato scorso, che dava un
taglio interessante rispetto a questo tipo di sperimentazione.
Circa 16.000 famiglie dotate di "decoder": è un dato che mi
conforta, e che mi permette di guardare responsabilmente il
"bicchiere mezzo pieno", consapevole che la sfida è impegnativa e
faticosa. Esiste tanta diffidenza e tante cassandre hanno già -
rispetto a questo progetto - detto e pubblicato che a nome del
Governo regionale dovrò sopportare una croce per questa iniziativa
che porterà ai Valdostani solo problemi: una catastrofe
tecnologica, che ha gettato irresponsabilmente nel panico e nel
buio televisivo il popolo valdostano. Speravo che fosse una
campagna informativa migliore, che ha un finanziamento statale di
2,4 milioni, che avesse potuto supportare meglio; tuttavia questa
partirà in ritardo e questo avrà delle conseguenze anche sulle
date. Speravo su una maggiore collaborazione su un argomento che
sicuramente non rappresenta la soluzione di tutti i mali per la
Valle d'Aosta, ma può rappresentare un'opportunità di sviluppo.
Coloro che vogliono essere sempre negativi e coltivare la
polemica saranno delusi, perché il 31 gennaio non succederà nulla
di negativo e nessun Valdostano che non ha potuto dotarsi delle
nuove tecnologie avrà il televisore al buio. Molto più
semplicemente coesisteranno per il tempo necessario sia la
televisione digitale, sia quella analogica. Coloro che non hanno
potuto cogliere questa opportunità, non potranno usufruire dei
servizi e dei programmi offerti dalla nuova tecnologia, ma potranno
vedere almeno la programmazione della televisione pubblica.
Rispetto all'acquisto dei "decoder" vorrei dare un consiglio,
cioè quello di acquistare quel "decoder" con il contributo pubblico
a 90,00 euro, anche se si è in possesso di più televisori,
rimetterei l'acquisto a quello perché nel tempo c'è un fenomeno di
diminuzione di prezzo; solo un anno e mezzo fa i "decoder"
costavano 250,00 euro, oggi costano 90,00. Quando ci sarà lo
"switch off", ci sarà tempo e modo per acquistare gli ulteriori
"decoder"; oggi c'è un'opportunità e il consiglio che do è quello
di cogliere l'opportunità per quella che è. Parlando di tecnologia,
credo che sia un passaggio importante quello di acquistarne uno e
iniziare a saperlo usare, perché non è così scontato; anche dal
punto di vista tecnologico e rispetto all'obsolescenza, alcuni
televisori che vengono venduti oggi già hanno il "decoder"
incorporato, per cui oggi abbiamo un certo tipo di processo e
quindi è verosimile che per coloro che cambiano il televisore nei
mesi prossimi, ci saranno sul mercato delle offerte.
È importante collocare anche questo progetto: il progetto "Valle
d'Aosta All Digital" non nasce per sostenere esclusivamente il
digitale terrestre televisivo, ma è un progetto che è parte di un
orizzonte molto più ambizioso, che si propone di superare il
"Digital Divide", cioè quelle difficoltà presenti in alcune parti
del territorio e in alcune fasce della popolazione che non sono,
ancora oggi, nella condizione di poter accedere alle nuove
tecnologie. Qualche esempio: tante zone di montagna, ad esempio la
Comunità del Grand Combin, ancora oggi non riceve le televisioni
private, neppure "Canale 5", e riceve la "RAI" esclusivamente
grazie agli investimenti che la pubblica amministrazione ha dovuto
sopportare perché nessun operatore televisivo ha voluto fare degli
investimenti. Attualmente questi ripetitori sono vecchi e obsoleti
e il rischio di rimanere al buio televisivo non è probabile, ma è
sicuro; anzi, già adesso manca sovente il segnale e la situazione è
destinata a peggiorare se non si sostituiscono gli impianti. Vi
metto a disposizione una cartina da cui risulta che dai 67
ripetitori presenti in Valle ben 47 sono stati costruiti con spese
totalmente a carico delle Comunità montane, cioè soldi
pubblici.
La banda larga, altro esempio del "Digital Divide" e l'"ADSL"
non sono disponibili su tutto il territorio, quindi una fascia
importante della popolazione è privata di opportunità che sono
disponibili ai cittadini delle città e dei grandi centri urbani:
tutto ciò comporta un problema di democrazia e di perdita di
competitività territoriale. Il residente privo di un'adeguata
connettività non ha a disposizione le stesse informazioni che hanno
gli altri abitanti. Il turista che frequenta la nostra regione
vuole apprezzare sicuramente il Monte Bianco e il Cervino, ma vuole
anche collegarsi ad Internet con un accesso veloce, che possa
permettergli di mantenere la continuità dei contatti detenuti nel
luogo abituale di residenza; quindi "Valle d'Aosta All Digital"
vuole cogliere delle opportunità per dotare la nostra regione di
cultura, di professionalità, di tecnologia e di servizi che possano
dare un valore aggiunto alla popolazione e delle occasioni di
lavoro per quella parte importante del sistema produttivo che sta
scommettendo sulle nuove tecnologie.
Sapeste che piacere vedere a Saint-Vincent, al convegno
organizzato in collaborazione con ITU (organismo mondiale delle
nuove tecnologie) tante piccole aziende valdostane confrontarsi con
il meglio delle aziende nazionali su argomenti che saranno il
futuro della nostra società! Piccole aziende che sono nate nella
"Pépinière" e a cui offriamo degli stimoli e forse delle
opportunità.
Il digitale terrestre, in una logica di convergenza, è associato
alla "RUPAR", il nostro portale, ad Internet, alla telefonia fissa,
alla telefonia mobile. Non è uno strumento alternativo, ma
complementare: il cittadino potrà scegliere e il nostro compito
sarà quello di mettere a disposizione di tutti dei contenuti che
dovranno essere accessibili con una pluralità di strumenti. Se
qualcuno di voi segue le riviste specializzate, si accorgerà che si
parla della società dell'Ubiquità (il collega Frassy ne è una buona
testimonianza, perché ha utilizzato questo termine). Non a caso il
portale della "RUPAR" - utilizzando un termine francofono - è stato
definito "PARTOUT", che non è ubiquità, ma è un qualcosa che ha una
sua similitudine. In un futuro neanche troppo lontano potremo
vedere la televisione dai nostri telefonini, comunicare telefonia,
dati e immagini dal nostro telefono di casa o accedere a Internet
dal nostro televisore. Ci sarà una convergenza di tecnologie, che
permetterà di contenere anche le emissioni elettromagnetiche.
Al Consigliere Tibaldi credo che non sfugga il carattere
innovativo della piattaforma tecnologica digitale terrestre;
infatti, nell'ormai lontano 13 settembre 2004, la Giunta regionale
deliberava, su invito del Consiglio regionale, di promuovere
servizi di "T-government", partecipando ad un progetto denominato
"TDT-VDA" (Televisione digitale terrestre per la Valle d'Aosta) da
sottoporre al "CNIPA" (Centro nazionale per l'informativa nella
pubblica amministrazione) in risposta al bando "Lo sviluppo dei
servizi di e-government sulla piattaforma digitale terrestre". La
deliberazione n. 3077, nel prendere atto che 150.000,00 euro erano
messi a disposizione dall'Ufficio di Presidenza del Consiglio, di
cui il Consigliere Tibaldi è Segretario, impegnava ulteriori
150.000,00 euro per cofinanziare un progetto che teoricamente
costava complessivamente con la parte statale 600.000,00 euro.
Mi pare evidente che se Giunta e Consiglio hanno valutato di
destinare 300.000,00 euro - quasi 600 milioni di vecchie lire - in
servizi da erogare sulla piattaforma digitale terrestre dovrebbe
esistere un logico apprezzamento per tutte le iniziative,
soprattutto se totalmente finanziate dallo Stato, idonee a
diffondere tale tecnologia. Sarebbe veramente ridicolo investire
risorse pubbliche in servizi che, per mancanza di infrastrutture,
di ripetizioni o di "decoder" siano, di fatto, non fruibili da
parte dei cittadini valdostani! Oggi sappiamo che, grazie al
protocollo firmato in Sardegna su proposta della "Fondazione
Bordoni" e del Ministero delle Comunicazioni, circa 16.000 famiglie
sono, con un minimo costo, nella condizione di ricevere e
sperimentare i servizi che già nel 2004 voi e noi ci proponevamo di
dare, uno per tutti la trasmissione delle sedute del Consiglio
regionale che già oggi è disponibile su Internet.
Vorrei ancora segnalare che il finanziamento statale specifico
per le aree "All Digital", oltre all'acquisto dei "decoder", mette
a disposizione in Valle d'Aosta e in Sardegna oltre 1 milione di
euro alle televisioni private per adeguare e digitalizzare i propri
impianti, 3 milioni di euro per contributi per la produzione di
servizi e 2,4 milioni per una campagna informativa comprensiva di
"call center" che purtroppo non è ancora partita e che speriamo
decolli al più presto. Se andate sul sito del ministero, troverete
il bando che è stato fatto per lanciare questa campagna.
Infine credo che sia necessario segnalare che, parallelamente
alle attività del digitale terrestre, la Valle d'Aosta ospita in 3
Comunità montane (Valdigne, Evançon e Grand Combin) delle
importanti sperimentazioni curate e finanziate dalla "Fondazione
Ugo Bordoni". Una di queste verrà presentata ad Ayas il 3 dicembre
alla presenza del sottoscritto e del Presidente Caveri, e sarà la
prima o fra le prime sperimentazioni avanzate in Italia relativa al
sistema "Wi-Max", quindi saremo all'avanguardia non solo sui
"decoder" ma su questo tipo di argomento e daremo una risposta agli
albergatori di Ayas, che fino ad oggi hanno lamentato una certa
esclusione nell'ambito della banda larga. Questa presentazione
avverrà grazie all'apporto determinante della società "Fast Web"
che sta investendo notevoli risorse in Valle d'Aosta. Altra
iniziativa allo studio è quella della Protezione civile: dobbiamo
ancora valutarla, ma c'è la possibilità che la Protezione civile,
utilizzando coloro che hanno i "decoder", invii indipendentemente
dal canale seguito in sovrimpressione su tutti gli schermi dei
messaggi che hanno un significato per la Protezione civile.
Il Consigliere Tibaldi nell'illustrare l'interpellanza ha
riportato ragionamenti di Soru, il quale dice delle cose
condivisibili - quando abbiamo parlato prima di "switch off" -, ma
per parlare di "decoder" organizzeremo prossimamente delle
riunioni, e ho dato la mia disponibilità alle associazioni dei
consumatori di far venire i produttori, per tranquillizzarli,
perché questi "decoder" non sono compatibili con il "Wi-Max", ma
ripeto che il "Wi-Max" è una fase sperimentale e viene presentato
in anteprima in Italia il 3 dicembre ad Ayas. Se Soru, al
contrario, avesse chiesto - come abbiamo chiesto noi - di fare
della sperimentazione... credo che questo sia legittimo, ma la
sperimentazione la stiamo facendo!
Velocemente sulle altre domande, per quanto riguarda la seconda
domanda chiedo la distribuzione di un elenco di rivenditori
autorizzati, che è pubblicato nel sito della Regione; la terza è
stata soppressa; sulla quarta, ripeto che c'è una campagna che a
livello statale sta mettendo a disposizione 2,4 milioni di euro,
stiamo attrezzandoci all'interno di questo budget di costituire un
"call center" e di dare tutto il sostegno a un'operazione che non è
semplice, ma che può farci uscire da un isolamento.
Presidente - La parola al Consigliere Tibaldi.
Tibaldi (CdL) - Senz'altro la nostra interpellanza appare
obsoleta nel punto in cui - come ho detto - un quesito è stato
superato dagli eventi... però lei, Assessore, ci ha portato per 20
minuti come se fossimo in un contesto marziano: la Valle d'Aosta
digitale, videomessaggi, videoconferenze, possibilità di
interconnetterci in una pluralità di forme che sono
avvenieristiche, interessanti, dunque ben vengano.
Berlusconi ci ha dato la TV; speriamo che l'Assessore
Marguerettaz non ce la tolga, perché il rischio c'è: con lo "switch
off", lei ha detto che le date flessibili sono tutte da decifrare,
nel senso che il digitale si introdurrà contemporaneamente alla
coesistenza dell'analogico, quindi noi crediamo per ora alle sue
parole, ne prendiamo atto e speriamo che non ci siano oscuramenti
per quanto riguarda il servizio all'utenza!
Il ragionamento della persona comune è però quello di chi sa che
dal 31 gennaio deve dotarsi di questo apparecchio che consente la
ricezione del segnale e che ha un costo, ovvero il servizio
televisivo costa ancora di più. Il problema non riguarda solo le
fasce più deboli, gli anziani, perché è vero che se c'è lo sconto
governativo di 90,00 euro, ma che non allevia del tutto il problema
perché il "decoder" di 90,00 euro, coperto dal contributo statale
per altrettanti euro, quindi a costo zero, è fornito in quantità
limitata ed esaurita questa quantità, bisogna acquistare modelli
più cari...
(interruzione dell'Assessore Marguerettaz, fuori
microfono)
... in finanziaria ci sono 150 milioni di euro, abbiamo letto...
però è altrettanto vero che si acquista un apparecchio che non è di
elevata tecnologia, non è quel "Wi-Max" di cui lei parlava e che
anche Soru vorrebbe vedere collocato nelle varie abitazioni, ma è
uno strumento che sarà quanto prima superato, anche perché esistono
televisori che incorporano già il decoder... quindi tutto ciò ha il
sapore della beffa!
Ancora: l'opzione digitale è stata effettuata dai grandi gruppi,
da emittenti private e pubbliche, nel 2001. L'opzione digitale
comporta investimenti colossali che farà senz'altro la "RAI" e la
"RAI" lo fa in Valle d'Aosta grazie anche al notevole contributo
della Regione, comunque comporterà l'impossibilità di vedere
"network" privati o emittenti private in larga parte del
territorio. La sperimentazione ha inizio nella fascia centrale, ma
nelle valle laterali ci saranno impossibilità di diffusione del
segnale che si concretizzeranno quanto prima. Non è vero che non ci
sono state delle volontà di investire in questo senso da parte dei
gruppi radiotelevisivi: è bene ricordare che la "legge Mammì" ha
bloccato dal '90 in poi l'accensione di nuove frequenze e quindi è
stato impedito l'allargamento della copertura territoriale. Molte
località nelle valli laterali saranno al buio per quanto riguarda
la ricezione dei segnali e anche la sua cara "Coumba Freida" che
lei ha citato, sarà penalizzata.
"All Digital" è un progetto interessante che, integrato con
"RUPAR", "PARTOUT", e quelli che lei ha citato, permetterà di
trasformarci in una "società dell'informazione", speriamo solamente
con tempi e risultati differenti rispetto alle fibre ottiche. Nel
1990 venne presentato infatti con grande enfasi l'installazione
della dorsale in fibre ottiche lungo il fondovalle; questa dorsale,
che ha comportato una spesa di molti miliardi da parte della
Regione, è oggi di fatto inutilizzata sia dagli enti pubblici sia
dai privati e ne abbiamo più volte parlato in questa sede. Speriamo
allora che le modalità che governano questa conversione al digitale
siano veramente come lei ci ha oggi illustrato, che ci sia
attenzione a tutti quegli aspetti quanto mai fondamentali per
garantire una corretta diffusione dei segnali televisivi.
Prendiamo atto delle risposte, confidando nel fatto che questa
conversione non comporterà i problemi annunciati dagli allarmisti.
Noi non rientriamo nell'elenco degli allarmisti - come lei penso
abbia compreso dalla lettura della nostra interpellanza -; ci
inseriamo piuttosto nel novero di coloro che hanno perplessità, che
abbiamo manifestato, perplessità che potrebbero tradursi in
disservizi.
Se i termini che lei ha precisato avranno quel minimo di
flessibilità ragionevole che serve per garantire, da un lato, la
copertura territoriale da parte delle emittenti, dall'altro, una
completa ricezione da parte degli utenti, allora il passaggio al
digitale potrà essere indolore, naturalmente con l'avvertenza che
rivenditori e utenti siano adeguatamente informati, i secondi, e
formati, i primi. Auspichiamo perciò che gli incontri avuti con i
rivenditori e con gli installatori siano forieri di
quell'attenzione che deve essere riservata a tutte quelle che
richiedono l'installazione di un "decoder" o comunque di soluzioni
tecnologiche sempre più indispensabili per la ricezione del segnale
televisivo digitale.
