Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2650 del 26 febbraio 1987 - Resoconto
OGGETTO N. 2650/VIII - SOTTOSCRIZIONE DI CAPITALE AZIONARIO
DELLA S.P.A. FUNIVIE VAL VENY, DI COURMAYEUR.
PRESIDENTE
: Do lettura del testo della delibera:
IL CONSIGLIO REGIONALE
- vista la deliberazione della Giunta regionale n. 7486 in
data 10 ottobre 1986;
- richiamata la legge regionale 3.8.1971, n. 10;
- visto il parere della 1° Commissione consiliare
permanente:
DELIBERA
1) di approvare la sottoscrizione di capitale azionario della
S.p.A. "Funivie Val Veny", di Courmayeur, per un ammontare di spesa
di £ 200.000.000 (duecentomilioni);
2)
di approvare ed impegnare la spesa di £ 200.000.000
(duecentomilioni) sul cap. 37500 del bilancio preventivo della
Regione per l'anno 1987 ("Spese per sottoscrizione di titoli
azionari di funivie e seggiovie locali e di altre società"), che
presenta la necessaria disponibilità;
3)
di stabilire che l'Assessorato delle Finanze
provveda alla liquidazione della spesa anzidetta secondo quanto
previsto dall'art. 3 della L.R. 3 agosto 1971, n. 10, su conforme
richiesta dell'Assessorato del Turismo.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
La sottoscrizione di capitale azionario
della S.p.A. Funivie Val Veny è conseguente alla delibera della
Giunta regionale n. 7486 del 10 ottobre u.s., e regolarmente
ratificata dal Consiglio regionale. Con quella delibera veniva
approvato, compatibilmente con le disponibilità di bilancio, la
sottoscrizione di una prima quota dell'aumento di capitale da lire
11.426.000.000 a lire 15.082.320.000, approvato in data 21.6.1986
dall'Assemblea straordinaria dei soci della S.p.A. Val Veny. Veniva
rinviato a successivi atti deliberativi la sottoscrizione delle
ulteriori quote necessarie ad attestare la partecipazione regionale
al 35% del capitale versato.
Attualmente risultano sottoscritte e versate da parte di altri
soci quote per complessive lire 1.491.748.000 cui, nell'ipotesi di
una partecipazione mantenuta al 35% del capitale sociale,
corrisponde una quota regionale di lire 803.248.000, di cui lire
320.000.000 già versati a seguito della delibera testè citata.
Tenuto conto delle attuali disponibilità di bilancio, risulta
disponibile la sottoscrizione di nominali lire 160.000.000, oltre
al sovrapprezzo di lire 40.000.000, rinviando a successivi atti
deliberativi la sottoscrizione di ulteriori quote.
Il sovrapprezzo richiesto dalle Funivie Val Veny in occasione
dell'ingresso della Regione nella società nel dicembre 1983 (vedasi
in proposito lo studio dell'ERSSEL, che conclude attribuendo un
valore per azioni di lire 2.800-3.000, poi ridotto prudenzialmente
a lire 2.600) fu di lire 1.500, sovrapprezzo che la Regione
accettò; quindi un valore di lire 2.500 ad azione.
A partire da allora la società ha fatto notevoli e continui
investimenti, anche con l'intervento della Regione, per cui è
giusto presumere che il valore dell'azienda sia aumentato o
quantomeno non diminuito, visto che l'andamento economico della
società, pur non determinando utili, si è chiuso con perdite
relativamente ridotte o in sostanziale pareggio, ed operando
consistenti ammortamenti.
I successivi aumenti di capitale sono stati tutti portati a
compimento con il valore per azione di lire 2.500; nel corso del
1986 il valore nominale dell'azione è stato portato da lire 1.000 a
2.000 per effetto del raddoppio gratuito del capitale, e
conseguentemente il sovrapprezzo è sceso a lire 500, pari al 25%
per ogni azione.
A questo punto possiamo concludere che se tutti i soci attuali
sottoscrivono, esercitando il diritto di opzione, l'esistenza del
sovrapprezzo non produce nessun effetto discriminante. Se alcuni
soci non esercitano il diritto di opzione, la non esistenza del
sovrapprezzo sarebbe pregiudizievole per la Regione, poiché
consentirebbe ai nuovi sottoscrittori di acquistare azioni e
conseguente proporzionale controllo, con prezzo inferiore a quello
pagato dalla Regione stessa.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Questa deliberazione pone dei grossi
dubbi perchè mi sembra che la Regione non tuteli sufficientemente i
propri interessi. Nelle premesse si parla di un aumento di capitale
da 11 a 15 miliardi, fatto dalla società Val Veny nella sua
assemblea straordinaria dei soci del 21 giugno 1986, e questo
aumento di capitale dovrebbe gravare sulla Regione per mantenere il
proprio 35% di capitali, basandosi su una perizia del 1983.
Da quell'anno sono notevolmente mutate le condizioni di
esercizio di questa società e a me pare - ed anche stamattina
l'Assessore Lanièce ha accennato a questo problema - che questa
stima non sia più attendibile e si debba tenere conto dei bilanci
che sono successivamente intervenuti e che per ben tre anni
consecutivi (1983-84-85) sono stati negativi, non per molti milioni
però per una certa quantità. Non solo, ma si arriva al 1986 in cui
il bilancio riesce a recuperare un attivo anche notevole grazie
fondamentalmente ad una manovra finanziaria che punta su due fatti
fondamentali: il primo, 660 milioni di contributi regionali
ufficiali, poi ci sono gli altri soldi regalati alla Val Veny; il
secondo, una riduzione drammatica del personale e dei servizi che
vengono resi agli utenti delle piste, riducendo notevolmente i
propri costi per quanto riguarda le spese del personale.
In questa maniera si è raddrizzato un bilancio che non si poteva
raddrizzare diversamente, perchè i conti economici stanno
riducendosi; gli incassi della porzione alberghiera della Val Veny
sono nettamente ridotti dal 1985 al 1986, quindi non solo non si è
coperto il normale andamento dell'inflazione, ma non si è nemmeno
avuto la capacità di potenziare e migliorare il proprio fatturato.
Lo stesso vale per quanto riguarda la parte principe dell'attività
della Val Veny, cioè gli incassi dei biglietti, dove abbiamo un
incasso stazionario, che non recupera nemmeno quel 6% legato
all'inflazione.
Questo malgrado la società Val Veny abbia ottenuto più volte a
scatola chiusa dalla Regione degli interventi per tutto quello che
intendeva fare. E qui voglio ricordare i tre miliardi che ci
toccherà pagare per rimettere in sesto la zona del Col Checrouit
che è stata devastata da una politica gestionale ovviamente
economicamente non adeguata, visti i risultati di bilancio, e
ambientalmente sicuramente disastrosa. Allora mi chiedo se non sia
giunto il momento di verificare il comportamento con la società Val
Veny, e questo da almeno due punti di vista.
Il primo aspetto è quello economico. Qualcuno di voi giocherà a
"portfolio", è un giochino che è stato inventato mi pare in
Inghilterra e che si trova su "Repubblica", per cui uno può
guardare la borsa e vedere in base ai risultati del giorno
precedente se raggiunge una certa cifra: può vincere in questo modo
un certo quantitativo di soldi, variabile da 4 a più milioni.
Può darsi che qualcuno di voi abbia visto, oltre a questo
giochetto, che nella borsa di Milano e di Torino esistono almeno
cinque o sei società per azioni che hanno un capitale simile a
quello della società Val Veny, anzi diciamo che hanno una
capitalizzazione di borsa intorno ai quindici miliardi. Queste
società per arrivare alla borsa, devono avere almeno la
certificazione del bilancio, cioè far verificare il bilancio dalla
società perchè attesti che questo è stato fatto correttamente.
È ovvio che se va in mano al risparmiatore un certo quantitativo
di azioni, il risparmiatore deve essere garantito perchè da solo
non può garantirsi. Penso che si possa fare la stessa cosa per
tutte le società in Valle d'Aosta che ottengono soldi dalla Regione
e che abbiano un capitale superiore ai cinque miliardi, e un
fatturato adeguato, perchè è una tutela che noi che mettiamo i
soldi come Regione dobbiamo avere per essere chiari di fronte alla
popolazione. E questo non è uno sfizio, perchè i bilanci si fanno e
si disfano con grande facilità, quindi ci vogliono persone
adeguatamente capaci nel settore.
Personalmente non è che ne capisca molto, però ci sono dei dati
molto dubbi, e questo malgrado si faccia un gran parlare della Val
Veny come di una società sana, all'avanguardia, molto capace etc.,
però i risultati economici non sono assolutamente paragonabili.
La seconda osservazione per cui credo si debba rivedere la
politica della Regione in questo settore, è che la società Val
Veny, malgrado continui a richiedere attraverso aumenti di capitale
una partecipazione azionaria della Regione ai massimi consentiti,
il 35%, malgrado utilizzi una certa quantità di contributi a fondo
perduto, malgrado riesca ad ottenere contributi vari per pompare
l'acqua dalla Val Veny fino su agli impianti etc., di fatto non
accetta minimamente alcuna indicazione da parte regionale per
quanto riguarda la gestione del territorio.
Conosciamo le polemiche che ci sono state tre anni fa, e credo
che ancora oggi si debba ricordare in questa sala cosa è successo
fra Natale e Capodanno per quanto riguarda gli impianti
dell'Aretou. C'era una indicazione precisa da parte di un ufficio
dell'Amministrazione regionale per la chiusura degli impianti, in
quanto non corrispondenti alla sicurezza, la società Val Veny ha
fatto fuoco e fiamme per riaprire questi impianti. Trovo che questo
modo di gestire sia assolutamente indegno e credo si debba
rifiutarsi di mantenere la propria partecipazione azionaria ai
livelli attuali; questo deve essere un primo segno.
Ma se vogliamo comunque mantenere il 35%, quanto meno dobbiamo
chiedere alla società Val Veny di fare certificare i propri
bilanci; credo sia una garanzia che qualsiasi buon amministratore
dei propri risparmi farebbe, e visto che il metodo usato dalla
CONSOB, la Commissione nazionale di controllo sulla borsa, è quello
dei tre anni, chiediamo che gli anni 1984-85-86 siano certificati e
solo successivamente passiamo questa delibera. In questo senso
presenterò un emendamento al Presidente del Consiglio.
Questo fatto mi è stato ispirato dallo stesso Amministratore
delegato della Val Veny, il quale vantandosi di un prestito
obbligazionario che ha fatto con annessa la possibilità di ottenere
dei pass a prezzo ridotto per andare a sciare a Courmayeur, diceva:
"il nostro obiettivo è quello di arrivare - non mi ricordo più se
nel 1989 o 1990 - ad avere la possibilità di entrare in borsa".
In effetti questa azzardata dichiarazione fu fatta in un momento
in cui la borsa lo scorso anno era molto più in crescendo che non
oggi, però se questo Amministratore delegato ritiene la sua società
atta a raccogliere il risparmio sul mercato nazionale, perchè dà
garanzie di redditività, credo che dobbiamo incoraggiare questa sua
tendenza e dobbiamo chiedere la certificazione già da oggi,
oltretutto lo aiuteremo ad anticipare notevolmente questi tempi di
ingresso.
Pertanto penso che la Giunta regionale farebbe un gesto
"signorile" a ritirare questa delibera, perchè credo meriterebbe un
maggiore approfondimento. Nel caso malaugurato, ma non del tutto
improbabile che questa delibera non venga ritirata, penso che
l'accoglimento del mio emendamento che prescrive la verifica per
certificazione di bilancio 1984-85-86 comunque garantirebbe la
popolazione e il Consiglio per quanto riguarda il buon utilizzo dei
fondi che sono stati assegnati.
In Commissione il Consigliere Mafrica aveva fatto delle
osservazioni interessanti per quanto riguarda l'aumento di capitale
che viene suddiviso in 160 milioni, per quanto riguarda il prezzo
nominale delle azioni, e in un sovrapprezzo di quarantamilioni,
osservazioni che condivido pienamente. Fra l'altro questo giochino
è già stato usato da molte società ed è stato messo alla berlina
dal Presidente della CONSOB per il tentativo, da parte di molte
società, di procedere a questi aumenti di capitale con
sovrapprezzo. È un metodo che è stato condannato a livello
nazionale e anche a livello locale è stato messo in risalto.
Ritornerò su questo problema, ma se non saranno accolte le
modifiche che ho proposto, o comunque altre modifiche presentate da
altri Consiglieri, che consentano alla nostra Regione un più ampio
controllo su questo aumento di capitale, non potremo che votare
contro.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Non ripeto le cose che ho già detto
stamattina in occasione della discussione sugli impianti di
risalita inerenti a questa società, ma ritengo che sarebbe
opportuno esaminare un po' meglio il rispetto che questa società ha
verso quegli impegni che la Regione, bene o male, ha dichiarato di
volere rispettare quando ha deciso di partecipare in questa società
al 35%.
Intanto direi che in questa delibera non è esatto scrivere
"sottoscrizione", in quanto è semplicemente un versamento di
capitale; l'atto di sottoscrizione lo abbiamo fatto già con quella
delibera presa nell'ottobre 1986, dove abbiamo approvato di
sottoscrivere e di versare una quota. La prossima volta, dal
momento che qui ci sarà ancora da versare una parte, sarebbe
opportuno distinguere in modo che chi deve sottoscrivere sappia
esattamente cosa fare, perchè uno può anche decidere di non
sottoscrivere. In questo caso invece la Regione è tenuta a
rispettare questa sottoscrizione, dal momento che si è già
impegnata.
La volta scorsa avevo chiesto a chi andava il sovrapprezzo, e
quindi chi rinuncia ad una percentuale dell'uno, del due o dello
zero, ha diritto al sovrapprezzo. Lo chiedo nuovamente oggi, perchè
a me pare che sia giusto, a livello di Commissione, essere
informati su come vanno queste cose. Un azionista ci deve essere
perchè il sovrapprezzo non va alle società, ma va all'azionista:
l'azionista ha investito, poi la società si è sviluppata, quindi
per legge ha diritto, se un nuovo azionista subentra, ad avere un
quid. Stiamo pagando un sovrapprezzo per una società che però ha
avuto delle perdite in tre anni.
Voglio ripetere una perplessità che avevo manifestato già
stamani, e cioè: una società per tre anni perde circa 40 milioni, e
poi in un anno guadagna per un miliardo, quando il suo ricavato
complessivo è minore di quello dell'anno precedente; poi ci si
accorge che ha tagliato un miliardo e mezzo nelle spese per il
personale. A me pare che sia una questione di serietà, tenuto conto
che in questa società la Regione è il secondo azionista.
Ci asterremo su questa delibera e chiediamo all'Assessore che ci
sia un momento di verifica perchè la Regione si deve cautelare.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
Il Consigliere Sandri richiamava la
perizia del 1983, che aveva valutato allora le azioni sulle 2.800 -
3.000 lire, valore che poi abbiamo abbattuto a lire 2.500. Quindi
con tutti gli investimenti che ha fatto da allora ad oggi, come ho
spiegato prima illustrando la delibera, non è certamente diminuito
il valore della società, ma è aumentato. Di conseguenza, mantenendo
gli stessi valori delle azioni penso che si faccia una operazione
corretta dal punto di vista finanziario. Il bilancio 1.11.1985 -
31.12.1986 pareggia sugli 11 miliardi, con un disavanzo di
esercizio di 175 milioni, e con un ammortamento di un miliardo e
mezzo di capitale, quindi non è una società di cui si possa dire
che va male, che sia in pericolo.
La certificazione del bilancio ha un costo enorme, che va dai
quaranta ai cinquanta milioni, e poi non ha nessuna rilevanza, se
non si vuole quotare la società in borsa.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ho già fatto le mie
osservazioni in Commissione, che quindi non sto qui a ripetere,
anche se dichiaro di condividere le osservazioni tecniche fatte dal
Consigliere Sandri. Fra l'altro ho notato l'assenza dell'Assessore
in Commissione, quando invece la sua presenza in quella sede
sarebbe stata opportuna.
Ho espresso un giudizio negativo sia in merito alla valutazione
delle azioni riferite al 1983, sia per quanto riguarda la
certificazione del bilancio, di cui sarebbe stato opportuno mettere
a conoscenza i Commissari. Con questa delibera non si fanno gli
interessi della Regione, ma esclusivamente quelli della società. È
imbarazzante quanto ha affermato l'Assessore, che il costo è
oneroso per la certificazione del bilancio: per una società che ha
la presunzione a breve scadenza, secondo le affermazioni fatte dal
responsabile principale, di volere essere quotata in borsa, un
costo di cinquanta milioni non dovrebbe essere eccessivo.
C'è una contraddizione che mi ha colpito fra le affermazioni che
ha fatto l'Assessore e quelle che ha fatto il funzionario in
Commissione. Si parlava delle azioni che erano state valutate sulle
2.500 - 2.800 lire, mentre l'Assessore ha detto che attualmente c'è
un sovrapprezzo di 1.500; quindi non è che il valore sia stato
portato da lire 2.500 a lire 1.500, penso piuttosto che sia stato
un errore dell'Assessore.
Sono d'accordo con l'emendamento presentato dal Consigliere
Sandri perchè sarebbe un atteggiamento serio, dimostrerebbe una
volta tanto che la Regione non vuole essere la solita "manna" e che
non è sempre pronta a sborsare soldi che non sono della Giunta
regionale, ma sono della comunità valdostana.
Voterò l'emendamento presentato dal Consigliere Sandri; qualora
questo emendamento non dovesse essere accettato, non voterò questa
delibera.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Penso che si possa anche tentare di
uscire da questa discussione con un impegno da parte della Giunta
regionale. Esistono nel Consiglio di Amministrazione di questa
società per azioni Val Veny almeno due rappresentanti dell'ente
Regione, di cui uno credo sia anche il Sindaco di Courmayeur,
allora potrebbe essere interessante per tutto il Consiglio sentire,
in occasione di una delle tante delibere che saranno esaminate
dalla Commissione, dalla viva voce dei nostri rappresentanti
all'interno della società per azioni cosa ne pensano loro di come
sta andando la società. Sarebbe interessante conoscere
l'atteggiamento che loro hanno tenuto all'interno di questo
Consiglio di Amministrazione, su come hanno difeso i nostri
interessi, visto che sono sorti dei dubbi anche piuttosto
interessanti dal punto di vista economico e di bilancio.
Penso che sia una verifica che quando si parla di miliardi sia
tanto importante come quella dei venti milioni dati nel pomeriggio
per la conferenza stampa, ma con un peso quantitativo maggiore.
Se non volete far certificare il bilancio, credo sia una
pitoccheria, perchè per una società che vuole dimostrare con
chiarezza di non avere dubbi da questo punto di vista questa è una
spesa che non si vede praticamente nel bilancio. D'altra parte, se
non si vuole arrivare a questa certificazione, è importante
presentarsi in Commissione insieme ai nostri rappresentanti
all'interno della società per azioni Val Veny.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
In Commissione è andato uno dei nostri
rappresentanti, il Dott. Tambosco, il quale (rispondendo anche al
Consigliere Baldassarre) poteva fornire maggiori dati di quanto ne
potessi fornire io.
In merito all'emendamento presentato dal Consigliere Sandri, non
lo accettiamo. Del resto questa sottoscrizione è una conseguenza di
una precedente delibera, dove noi adesso proponiamo di versare una
seconda tranche. Ritorneremo con una successiva delibera, come
giustamente diceva il Consigliere Millet, per versare il saldo di
quanto deliberato allora.
PRESIDENTE:
Pongo in votazione l'emendamento presentato
dal Consigliere Sandri, di cui do lettura:
Alla fine del punto 1 della parte deliberativa sono aggiunte
le parole "previa verifica per certificazione dei bilanci 1984,
1985, 1986".
Lo pongo in votazione:
ESITO DELLA VOTAZIONE
Presenti:27
Votanti:21
Favorevoli:3
Contrari:18
Astenuti: 6 (Dolchi, Mafrica, Millet, Pascale, Tonino e
Torrione)
Il Consiglio non approva
PRESIDENTE:
Pongo in votazione la delibera nel suo testo
originale:
ESITO DELLA VOTAZIONE
Presenti:28
Votanti:23
Favorevoli:20
Contrari:3
Astenuti: 5 (Bajocco, Dolchi, Mafrica, Millet e Tonino)
Il Consiglio approva
