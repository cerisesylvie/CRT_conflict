Classificazione
ACQUE
Acque pubbliche
AMBIENTE
Stoccaggio e smaltimento rifiuti



Oggetto del Consiglio n. 2314 del 21 marzo 2012 - Resoconto
OGGETTO N. 2314/XIII - Interpellanza: "Realizzazione degli
impianti di depurazione delle acque reflue delle Comunità montane
Valdigne-Mont Blanc e Mont Rose e modalità di smaltimento dei
relativi fanghi prodotti".
Interpellanza
Evidenziato che lo smaltimento dei fanghi prodotti dai
processi di depurazione delle acque reflue urbane assume sempre
maggiore importanza nei paesi occidentali;
Richiamata la nostra precedente interrogazione dell'11
febbraio 2009 "Realizzazione di un impianto di depurazione delle
acque reflue nei Comuni della Comunità montana Valdigne
Mont-Blanc", in occasione della quale l'Assessore annunciò che
l'impianto sarebbe entrato in funzione entro il 2012;
i sottoscritti Consiglieri regionali
Interpellano
la Giunta regionale per conoscere:
1) a quanto ammonta la quantità di fanghi di depurazione
attualmente prodotti, la relativa spesa complessiva per lo
smaltimento e il luogo di smaltimento;
2) quali saranno le quantità e le modalità di smaltimento in
seguito all'entrata in funzione degli impianti di trattamento dei
reflui idrici in programmazione;
3) se le date indicate per la realizzazione dell'impianto
della Comunità Montana Valdigne-Mont Blanc saranno rispettate e
quando si prevede la messa in funzione di questa struttura e di
quella analoga per la Comunità Montana Mont Rose;
4) se per tali nuovi impianti è intenzione
dell'Amministrazione regionale utilizzare nuove tecnologie di
depurazione che consentono di ridurne la produzione.
F.to: Bertin - Chatrian - Patrizia Morelli
Presidente
- La parola al Consigliere Bertin.
Bertin (ALPE)
- Grazie Presidente.
La problematica del trattamento e dello smaltimento dei rifiuti
prodotti dai processi di depurazione delle acque reflue assume
sempre più importanza sia a livello statale che europeo. La
progressiva attuazione delle direttive europee in questo campo
comporta un continuo aumento dei quantitativi di fanghi prodotti
originati da questi processi di depurazione. Fortunatamente gli
impianti aumentano e conseguentemente la produzione, si costringono
pertanto i decisori politici a considerare con sempre maggiore
attenzione la possibilità di riutilizzo di questi fanghi e
l'impiego di nuove tecnologie di depurazione che consentano di
ridurne la produzione. Un problema che riguarda direttamente anche
la Valle d'Aosta, a meno che non ci illudiamo di poter bruciare
tutto con il pirogassificatore e utilizzare questi fanghi a tale
fine. Come dicevo, in Valle d'Aosta da decenni sono in
programmazione dei nuovi impianti di depurazione, in particolare
quello della Comunità montana della Valdigne è in gestazione da
tantissimi anni. Considerata l'importanza che la struttura riveste
per questa comunità montana, avevamo presentato un'interrogazione
al riguardo ad inizio legislatura, con l'obiettivo di portare
l'attenzione su tale opera e di sollecitarne una rapida
realizzazione. La Comunità montana Valdigne nel frattempo è
cresciuta di presenze anche dal punto di vista turistico, è una
comunità che ha nell'attrattiva legata all'ambiente una delle
principali risorse, pertanto, anche dal punto di vista
dell'immagine che si propone rispetto alla qualità delle acque, la
mancata presenza di un depuratore è un fatto negativo.
Non sto qui a ripercorrere le vicissitudini di questo impianto,
cosa che abbiamo già fatto in occasione della presentazione
dell'interrogazione che ho citato prima, ricordo solo che in
risposta a quella iniziativa ci era stato detto - un ennesimo
annuncio - che l'impianto sarebbe entrato in funzione entro il
2012, immagino che non sarà così. Le stesse considerazioni valgono
anche per l'impianto previsto per la bassa Valle. Ci chiedevamo
pertanto quando questi due impianti saranno messi in funzione e,
legato alla problematica dei fanghi, a quanto ammonta ad oggi la
produzione di fanghi in Valle d'Aosta, quanto costa il loro
smaltimento e quale sarà, quando entreranno in funzione tali due
nuovi depuratori di dimensioni piuttosto significative, la
produzione dei fanghi. Volevamo inoltre sapere se si è prevista
l'utilizzazione di tecnologie di depurazione che consentano la
riduzione della produzione di fanghi. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Merci M. le Président.
Con riferimento ai primi due quesiti, risponderò sulla base
delle informazioni acquisite dalle strutture competenti
dell'Assessorato del territorio e ambiente e a nome e per conto
della collega Zublena.
Sul primo quesito, la quantità di fanghi da smaltire
annualmente, prodotta dagli impianti di depurazione delle acque
reflue urbane a ciclo completo in esercizio in Valle d'Aosta,
ammonta a circa 5.000 tonnellate per un costo di smaltimento
complessivo di 510.000 euro. Tali fanghi sono stati nel corso del
2011 conferiti fuori regione presso l'azienda agricola Allevi
S.r.l. di Ferrara Erbognone in provincia di Pavia.
Con riferimento al secondo quesito, a seguito dell'entrata in
funzione degli impianti di depurazione a servizio della Comunità
montana di Valdigne, La Salle, Mont Rose e Donnas e dei Comuni di
Chambave, Fénis, Nus, Saint-Denis e Verrayes, la produzione
complessiva di fanghi che saranno prodotti è indicativamente pari a
16.000 tonnellate annue, con la precisazione che ci si riferisce
rispetto a questi fanghi prodotti prima di eventuali trattamenti di
disidratazione e centrifugazione che ne riducono la quantità,
quindi saranno sicuramente inferiori. In merito alle modalità di
gestione, trattandosi di rifiuti classificati dalla normativa come
speciali, l'avvio al recupero e allo smaltimento di tali rifiuti,
nonché il conseguente costo, sono posti a carico del produttore,
che dovrà individuare la migliore modalità attraverso
l'espletamento di apposite gare ad evidenza pubblica. Non è
pertanto possibile al momento conoscere quale sarà la destinazione
di tali rifiuti, essendo questa legata alle risultanze degli
appalti che periodicamente i titolari degli impianti di depurazione
devono espletare.
Con riferimento al terzo quesito, ricordo che nella risposta del
febbraio 2009, ricostruendo la cronistoria degli eventi dal 2006,
evidenziavo che la Comunità montana Valdigne non intendeva
procedere all'approvazione delle successive fasi di progettazione
dell'impianto di depurazione in assenza del programma pluriennale
di cui alla legge regionale n. 13/2008. Nel settembre dello stesso
anno, quindi, la Comunità montana indicava in una specifica nota la
fine del 2010 come termine ultimo...entro il quale sarebbe stata
avviata la realizzazione dell'impianto. Con deliberazione di Giunta
regionale n. 3330/2010, dopo una serie di rinvii dovuti alla
necessità di rimodulare i finanziamenti disponibili a seguito
dell'approvazione dei diversi provvedimenti legislativi di
riduzione della spesa pubblica, venne approvato il secondo piano
triennale con il quale venne finanziata, fra gli altri, la
realizzazione dell'impianto di depurazione e dei relativi
collettori fognari per 21.494.869 euro. A seguito di tale
deliberazione, è stata sottoscritta il 29 marzo 2011 una specifica
convenzione con la Comunità montana Valdigne, soggetto attuatore
dell'intervento, con la quale sono state disciplinate le modalità
di erogazione dei finanziamenti e stabilito il termine di sei anni,
entro il quale devono essere conclusi gli interventi. Nel corso del
2011 la Comunità montana ha dovuto risolvere alcune criticità
connesse alle autorizzazioni dell'ANAS e all'acquisizione delle
aree, potendo consegnare al Comune di La Salle la documentazione
per l'approvazione della variante urbanistica solo a fine estate
2011. La situazione quindi al momento è la seguente, sulla base
delle informazioni acquisite presso la Comunità montana Valdigne,
che è soggetto attuatore: il Consiglio comunale di La Salle ha
approvato, con propria deliberazione n. 15/2012, la variante
urbanistica al piano regolatore generale, adottata con
deliberazione n. 24/2011, relativa ai lavori di costruzione
dell'impianto di depurazione delle acque reflue comprensoriali in
comune di La Salle al servizio della Comunità montana Valdigne Mont
Blanc; la Comunità montana...è in fase di chiusura dell'iter per
quanto riguarda le procedure di acquisizione di terreni; l'avvio da
parte della Comunità montana delle procedure di affidamento dei
lavori mediante appalto concorso è previsto entro la prossima
estate.
Come dichiarato in sede di controdeduzione alle procedure di
infrazione comunitaria in considerazione dei gravi ritardi
nell'esecuzione delle opere di collettamento e depurazione delle
acque reflue urbane, riferite in particolare agli agglomerati con
più di 5.000 abitanti equivalenti, le tempistiche previste rispetto
alle quali è stata ottenuta una sospensione della procedura stessa
sono le seguenti: 30 giugno 2013 come inizio lavori di
realizzazione dell'impianto di trattamento finale, 30 giugno 2016
avvio funzionale dell'impianto di trattamento finale, 30 settembre
2017 completamento interventi di ripristino dei collettori. Come
capirà il collega, queste scadenze sono perfettamente in linea con
il discorso dei sei anni di cui parlavo prima, firmati con il
protocollo e l'accordo di programma con la Comunità montana. Per
quanto concerne il depuratore della Comunità montana Mont Rose, i
provvedimenti di finanziamento sono gli stessi di quelli della
Valdigne e le tempistiche dichiarate nel procedimento di infrazione
comunitaria prevedono, entro il 31 dicembre 2014, la realizzazione
e l'avvio del funzionamento dell'impianto di trattamento finale e
primo tratto dei collettori, anche in questo caso la Comunità
montana è soggetto attuatore dell'intervento.
Quarto quesito: uno degli elementi di valutazione delle proposte
di realizzazione di un impianto di depurazione è sicuramente la
minimizzazione dei costi di gestione, dei quali la componente
relativa allo smaltimento dei fanghi è una delle principali. La
valutazione tecnica effettuata dal soggetto attuatore (quindi la
Comunità montana) in sede di gara prenderà in adeguata
considerazione le proposte tecnicamente realistiche, che possono
consentire di ridurre la quantità di fanghi prodotti, proprio come
suggeriva il collega nell'illustrazione dell'interpellanza.
Grazie.
Presidente
- La parola al Consigliere Bertin.
Bertin (ALPE)
- Grazie.
La storia infinita della costruzione di questo depuratore
continua, ormai siamo al 2017, una traslazione di cinque anni
ulteriore di attesa per i due impianti, sia per quello della
Valdigne, iniziata tantissimo tempo fa, che per quello della bassa
Valle. Avevamo notato nella modifica del bilancio che votiamo oggi
una traslazione dei finanziamenti legati a questa opera, si
continua a traslare nel tempo la realizzazione di opere con sempre
maggiori ritardi, siamo al 2017, ci auguriamo che almeno in quella
occasione si riesca a raggiungere l'obiettivo. Non sto qui a fare
altre considerazioni, in quanto valgono in parte quelle fatte in
precedenza sull'interrogazione di qualche ora fa. Non voglio
infierire sui ritardi che vanno avanti da 20 anni.
Per quanto concerne i fanghi, credo sia importante cercarli di
ridurli. È una problematica che riguarda tutta l'Europa, tutti
vanno nella direzione della riduzione della produzione di fanghi e
nel riutilizzo degli stessi, soprattutto in agricoltura, che è un
settore nel quale si cerca di dare attuazione a questo riutilizzo.
Non vorrei che con l'impianto di pirogassificazione che è previsto
per la Valle d'Aosta, oggettivamente sovradimensionato rispetto al
volume di rifiuti prodotti e soprattutto alle prospettive di una
diminuzione della produzione dei rifiuti, questa diminuzione di
combustibile per l'impianto venisse compensata con i fanghi di
depurazione: sarebbe grave e una soluzione non accettabile a mio
avviso. Si è fatto l'errore di partire per quanto riguarda il
pirogassificatore dall'impianto e non vorrei che alla fine, per
giustificare l'impianto, si scegliessero questi
escamotages
,
il che sarebbe molto grave, ripeto, anche perché qualche tempo fa
il Sindaco di Brissogne, che si era lasciato scappare che, vista la
scelta del trattamento finale dei rifiuti, l'impianto per i fanghi
- si parlava di un intervento sull'impianto attualmente in funzione
- potrebbe non essere più necessario. Si sta lentamente facendo
passare questa idea che in fondo, vista la scelta fatta sul
pirogassificatore, tutto questo può non essere preso in
considerazione, cosa, secondo me, grave. Mi auguro pertanto che gli
impianti in progetto siano i più...
(interruzione dell'Assessore Marco Viérin, fuori
microfono)
...quando ci sono in ballo 220.000.000, gli ossessionati sono in
tanti, ne vedo altri di ossessionati da questa cosa!
Mi auguro pertanto che, per quel che riguarda i fanghi, almeno
si proceda senza prendere in considerazione alternative non
virtuose. Grazie.
