Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 367 del 28 febbraio 1984 - Resoconto
OGGETTO N. 367/VIII - MODALITA' DI EFFETTUAZIONE DI VISITE
SANITARIE FISIATRICHE. - (Interrogazione).
PRESIDENTE
: Do lettura dell'interrogazione scritta
presentata dai Consiglieri Mafrica e Millet.
INTERROGAZIONE
Avendo avuto notizia che alcuni pazienti, su richiesta del
proprio medico di famiglia, vengono dall'Unità Sanitaria Locale
autorizzati ad effettuare visite fisiatriche presso
l'I.R.V.,
i sottoscritti Consiglieri regionali
INTERROGANO
l'Assessore alla Sanità ed Assistenza Sociale per
sapere:
1)
se le strutture pubbliche sono in condizione di
effettuare la visita fisiatrica;
2)
se tutti i pazienti che hanno bisogno di tale
visita vengono dall'Unità Sanitaria Locale autorizzati a effettuare
gli esami richiesti presso l'I.R.V.
PRESIDENTE
: Ha chiesto la parola l'Assessore alla Sanità
ed Assistenza Sociale Marcoz; ne ha facoltà.
MARCOZ (U.V.):
In tutta la struttura dell'USL, purtroppo,
non esiste una figura di fisiatra in quanto nessun fisiatra è
assunto attualmente alle dipendenze dell'USL. Vi è un solo medico
che ha la specializzazione in fisiatria, il Dott. Platania, che è
occupato presso l'USL come ortopedico e non come fisiatra. Quindi
questo è già un discorso che dovrà essere affrontato dall'USL in
applicazione del piano sanitario sul decentramento nel territorio
di questo tipo di servizio. Per quanto riguarda la seconda
risposta, l'USL ha una convenzione con l'IRV per le prestazioni di
chiroterapia per gli assistiti. La convenzione prevede una visita
specialistica fisiatrica preventiva, cioè non tutti possono avere
questo sostegno se prima non hanno effettuato una visita
specialistica che comprovi l'opportunità e la necessità di
usufruire di questo servizio. Tutti i pazienti vengono poi
preventivamente autorizzati dall'USL che li invia presso l'IRV per
questo tipo di prestazione. L'anno scorso (1983) sono state
effettuate 1502 cure fisiatriche.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'ultimo dato che ha citato
l'Assessore, cioè le 1502 visite di questo tipo presso l'IRV, dà
l'idea della necessità che questo servizio, quanto prima, possa
essere espletato all'interno dell'Unità Sanitaria Locale. Noi siamo
favorevoli ad un impegno dell'Amministrazione dell'USL perché
determinate visite vengano svolte il più possibile all'interno del
servizio sanitario pubblico.
