Classificazione
AMBIENTE
Stoccaggio e smaltimento rifiuti



Oggetto del Consiglio n. 837 del 5 novembre 2014 - Resoconto
OGGETTO N. 837/XIV - Interpellanza: "Interventi per evitare
il conferimento di materiale non trattato nella discarica regionale
di Brissogne".
Presidente
- La parola al collega Roscio.
Roscio (ALPE) -
Grazie Presidente.
Giusto per illustrare quest'interpellanza che è stata fatta in
collaborazione con altri colleghi, ai quali poi lascerò dello
spazio se intendono intervenire. Ritorniamo a parlare del tema dei
rifiuti, che stamattina è già stato affrontato con il
question
time
dei colleghi del PD, dove si è parlato dell'ennesimo
ricorso contro le decisioni assunte a seguito del referendum, e
magari una battuta la facciamo dopo, ma ritorniamo a parlare di un
tema che è quello della discarica. Oggi l'unico impianto regionale
di smaltimento è ancora la discarica, abbiamo già detto più volte
che è il peggiore dei modi per smaltire i rifiuti, tra l'altro, la
nostra discarica ha un problema aggiuntivo, che è quello che si
continua a conferire materiale senza il necessario pretrattamento,
da cui consegue il mancato rispetto delle norme, ma anche i
problemi gestionali, i problemi anche nel futuro per questa
discarica. Nonostante vi sia in atto una gara per redigere il nuovo
piano di gestione dei rifiuti, difficilmente il piano sarà
operativo entro la fine dell'anno e quindi in tempo per riuscire a
rispettare appieno quanto previsto dalla famosa "ordinanza di
Orlando". Non risulta che vi siano delle deroghe per la Valle
d'Aosta per non adempiere a quanto previsto dalla legge, quindi
questo è il tema dell'interpellanza: si vuole conoscere
dall'Assessore quali sono le azioni pratiche che si intendono
mettere in campo per riuscire invece ad andare non solo a
rispettare la legge, ma anche a rispettare il volere dei
cittadini.
Su questo mi aggancio relativamente a quanto è stato fatto...al
ricorso che è stato fatto dalle imprese, da queste ATI, che hanno
avuto non un'aggiudicazione definitiva, ma un'aggiudicazione
provvisoria, questo va detto, perché si ritengono danneggiate, ma,
quando hanno partecipato alla gara, sapevano benissimo che era in
corso una consultazione referendaria che avrebbe impedito loro di
proseguire, quindi hanno accettato delle regole e, quando nel
ricorso si dice che la Regione non poteva revocare la gara, non
poteva deliberare sul proprio futuro...quando si adduce la mancanza
di motivazioni, io invece direi che la motivazione c'era ed era
fortissima e risiede nell'articolo 1 della Costituzione, cioè la
sovranità appartiene al popolo. Quando cioè la Regione e il
Consiglio individuano degli indirizzi di gestione nuovi, lo fanno
per dar seguito a quant'è emerso dal referendum, che è la massima
espressione del volere popolare.
Io chiederei all'Assessore di rispondere, ma anche su altre
questioni...io credo che la popolazione valdostana voglia in
qualche modo essere rassicurata sul percorso che la Regione intende
fare e, oltre ad essere rassicurata, vorrebbe avere anche delle
informazioni chiare su come intende procedere in questa direzione.
Gradiremmo sentire che ormai le scelte sono state fatte, sono
scelte che vanno nella direzione della volontà popolare, sono
scelte che sono state scritte negli indirizzi, che sono state
approvate in questo Consiglio e che indietro non si tornerà più.
Questo vorremmo sentire, ma non solo, vorremmo sentire che si
partirà finalmente senza aspettare tutte le scadenze, ma si partirà
con la raccolta puntuale della frazione organica: su tutto il
territorio valdostano una raccolta puntuale per garantire la
possibilità di produrre un materiale in uscita che sia di qualità.
Tra l'altro, siamo reduci da una visita a degli impianti con la
commissione, cui ha partecipato anche l'Assessore e abbiamo visto
diverse realtà, molto diverse anche dalla Valle d'Aosta, alcune più
simili, ma dove tutti senza distinzione facevano la raccolta
dell'organico, che facevano la gestione dell'organico, nessuno
conferiva materiale senza pretrattamento. Allora adesso è evidente
che un sistema come il nostro che è basato sulla discarica è
insostenibile, anche se molto economico, nel senso che è un
impianto molto semplice, versare in un buco fondamentalmente, senza
pretrattare, è molto semplice. Peccato che sia insostenibile a
lungo termine, perché io, oltre che sono fuorilegge, dovrei prima o
poi dire ai cittadini: "guardate che, se continuo così, o dovrò
portare i rifiuti fuori Valle, o dovrò preparami a riempire di
discariche la Valle d'Aosta". Questo bisogna dirlo, così come
bisogna dire che, siccome tutti gli investimenti vanno a finire
nella tariffa e qualcuno ormai incomincia a dire: "eh, non avete
voluto fare un impianto di incenerimento, adesso vedete che la
discarica...", nelle realtà più avanzate la discarica costa molto
più cara della nostra, ma le tariffe sui cittadini sono più
basse.
Bisogna ricordare che, rispetto all'investimento che era
previsto, 225 milioni, che sarebbe ricaduto sulle tariffe, per cui
poi sui cittadini gli impianti a freddo consentono di avere dei
risparmi...flessibilità per pensare a come evolverà lo scenario...e
soprattutto potranno avere risparmi di tempo e non ci vincoleranno
ad un'impiantistica troppo rigida, e su questo penso che
l'Assessore ci potrà rassicurare che la strada intrapresa è quella
e non si faranno altre strade. Sarebbe bello conoscere il dettaglio
del programma per riuscire ad arrivare a conseguire questi
obiettivi, che finalmente dovrebbero dare alla Valle d'Aosta una
gestione d'eccellenza. Per fare un passo in avanti, visto che tra
poco andremo a discutere la finanziaria, non sarebbe male in
finanziaria finalmente mettere qualcosa come denaro per riuscire a
fare in pratica la progettazione degli impianti necessari e
incominciare a fare...a pensare ad uno studio per una gestione
consortile del sistema di gestione integrata dei rifiuti
nell'intera Valle d'Aosta.
Ultima battuta: è già stato ricordato prima dal collega Donzel,
ma quando ad un'ATI appartiene anche una società valdostana in
parte partecipata dalla Valle d'Aosta che va contro la Regione
chiedendo dei risarcimenti, siccome all'interno di questa
partecipata regionale ci sono anche dei rappresentanti regionali,
non sarebbe male riuscire a capire questi rappresentanti della
Regione cosa fanno lì dentro e come si sono espressi quando è stato
loro richiesto di costituirsi nel ricorso al TAR. Aspettiamo la
replica. Grazie.
Presidente -
Grazie collega. La parola all'Assessore
Bianchi.
Bianchi (UV) -
Oui, merci Monsieur le Président.
Con quest'interpellanza, come ha già spiegato in maniera
puntuale il collega Roscio, affrontiamo un tema analizzato e
valutato da tutti sia in quest'aula, in Giunta e nelle commissioni
consiliari, quindi non rientrerei diciamo...o non ripeterei quello
che, a mio avviso, ha già detto bene il Consigliere Roscio a
proposito della "circolare Orlando", che comporta dei mutamenti sul
trattamento dell'organico, ma partirei invece...ricordando, proprio
per fare chiarezza anche ai valdostani che ci ascoltano, quanto
abbiamo fatto anche in applicazione della "circolare Orlando". Nel
corso del primo anno di questa legislatura, in coerenza con gli
obiettivi fissati nel programma di governo...e qui mi riallaccio,
già nel nostro programma di governo era scritto in maniera chiara
in che direzione noi volevamo andare e tenuto conto delle
disposizioni comunitarie e statali, anche quindi della "circolare
Orlando". L'Assessorato ha avviato iniziative per individuare
soluzioni tecnico-operative che consentissero il pieno rispetto di
tutte le prescrizioni vigenti, in particolare le elencherei: la
mozione n. 207 assunta unanimemente da questo Consiglio in data 23
ottobre 2013, quella relativa ai rifiuti urbani per le aree
omogenee; la deliberazione della Giunta regionale n. 266 del 7
marzo 2014, che fissava i nuovi indirizzi e orientamenti per la
formulazione di una nuova proposta di sistema di trattamento dei
rifiuti in Valle d'Aosta; la deliberazione del Consiglio regionale
n. 667 in data 30 luglio 2014, che, in coerenza con il parere
formulato dalla III Commissione consiliare, ha individuato i nuovi
obiettivi in materia di gestione dei rifiuti; in ultimo, la
deliberazione della Giunta regionale n. 1299, approvata il 19
settembre del 2014, con la quale è stato approvato il bando per
l'individuazione dei professionisti da incaricare per la revisione
del piano regionale di gestione dei rifiuti. Il percorso
politico-decisionale quindi è stato complesso e articolato, ma
siamo riusciti ad assicurare in modo puntuale il rispetto delle
prescrizioni vigenti.
Ricordo che la "circolare Orlando" nell'ultimo paragrafo recita:
"si invitano le Regioni e le Province autonome ad osservare
quanto sopra disposto e ad attuare le ulteriori iniziative
necessarie in termini di attuazione della pianificazione, con
particolare riferimento alla gestione dei rifiuti urbani, al fine
di rispettare gli obiettivi stabiliti dalle norme comunitarie"
.
Mi pare quindi che la circolare evidenzi la necessità, come ha
evidenziato anche il collega Roscio, di un percorso ragionato nel
quadro di un'adeguata pianificazione ed è quello che abbiamo fatto.
È chiaro che le iniziative intraprese, in particolare la
predisposizione del nuovo piano rifiuti, saranno attuate secondo i
tempi possibili per una pubblica amministrazione, ne siamo tutti
consapevoli e coscienti. Siamo ora in un momento di transizione,
nel corso del quale abbiamo richiesto risposte immediate sia agli
uffici, sia ai professionisti incaricati di collaborare nella
redazione del nuovo piano di gestione dei rifiuti. Entro novembre è
richiesto infatti, proprio com'è specificato nell'ultima delibera
approvata, che siano date indicazioni mirate circa le
caratteristiche funzionali dei primi impianti strettamente
necessari per adempiere alle scadenze fissate dall'Unione europea e
dallo Stato relativamente alla raccolta differenziata e
specificatamente alla sua componente organica, quindi rispondiamo a
quella che è la "circolare Orlando". Su questo posso
tranquillizzare il collega Roscio, sul fatto che chiaramente sulla
parte finanziaria del 2015 ci sarà il capitolo in cui ci sarà il
finanziamento per la progettazione degli impianti. In pochi mesi
abbiamo messo mano in modo condiviso ad un impianto normativo con
un approccio aperto e non pregiudizievole, ma chiaro, nella
direzione in cui vogliamo andare.
Abbiamo condiviso fin qui un percorso che non è concluso, ma è
sicuramente ben tracciato e in linea con la normativa vigente. È
chiaro che le tempistiche di oggi sono figlie anche - e questo lo
dobbiamo dire, evidenziare ai valdostani - di un percorso
intrapreso e poi modificato dall'esito di un referendum, che un
anno dopo il suo esito la Corte costituzionale ha dichiarato
inammissibile, di un iter amministrativo, e parlo di delibere e via
dicendo poi dovute revocare, il quadro è noto. Come ho detto, il
nuovo percorso intrapreso - e questo lo evidenzio - va nella
direzione indicata dalla normativa comunitaria ed è chiaro.
Per quanto riguarda le indicazioni invece sulla parte seconda
dell'interpellanza, le indicazioni ai sottoambiti, affinché questi
intraprendano da subito la raccolta differenziata e puntuale della
frazione umida, per iniziare a preparare la comunità valdostana
alle regole future della raccolta e per evitare la contaminazione
della frazione indifferenziata residuale, agevolando in tal modo le
operazioni di trattamento e di recupero, l'Assessorato, con nota
del 14 agosto scorso, non appena approvati dal Consiglio regionale
i nuovi obiettivi gestionali, che indicano anche l'avvio della
raccolta differenziata della frazione organica, ha fornito
indicazioni operative ai sub-ATO per consentire sia l'avvio
effettivo di tale servizio laddove, come abbiamo già specificato
anche in commissione, gli appalti in essere o in fase di
espletamento lo consentano, sia per predisporre i capitolati dei
nuovi appalti, già in coerenza con le nuove disposizioni regionali:
questo in maniera da non andare a caricare in quei sub-ATO dove gli
appalti non lo prevedono la tariffa nei confronti dei cittadini. A
partire dalla prossima primavera-estate partirà la raccolta
dell'organico nel comune di Aosta e nel sub-ATO Monte Rosa,
nell'intento appunto di raggiungere sia l'obiettivo di diminuire la
quantità di rifiuti da immettere in discarica, sia proprio per
valutare le percentuali che riusciremo ad intercettare, anche in
funzione degli impianti che andremo a costruire. Del discorso della
flessibilità degli impianti ne abbiamo discusso, infatti abbiamo
fatto un documento, approvato dal Consiglio regionale, che è labile
e largo, ma va in una direzione chiara: questo lo sottolineo di
nuovo in maniera puntuale.
Sul discorso dell'ATI è chiaro che all'interno di quest'ATI c'è
anche una società che detiene una percentuale minima, perché
bisogna dirlo, la percentuale della Regione è del 20 percento.
Grazie.
Presidente -
Grazie Assessore. Per la replica, il collega
Roscio.
Roscio (ALPE) -
Sì, grazie Presidente.
Brevemente, perché poi lascio spazio ad altri colleghi che
vogliono intervenire, ma per le rassicurazioni sono state solo
parziali, nel senso che l'iter amministrativo è stato delineato,
volevamo alcune considerazioni più pratiche, nel senso che la
discarica che farà, che non farà, il quarto lotto, come si intende
procedere per rispettare, su quello avremmo voluto qualche notizia
pratica in più. Riteniamo che partire con Aosta e con Monte Rosa
vada in parte bene, ma bisogna accelerare anche sulle altre
Comunità montane, anche poi rispettando la famosa mozione per
riuscire a rivedere in un'ottica di omogeneità di tutta la Valle
d'Aosta.
Sui tempi una battuta. I ritardi, beh, qualche responsabilità da
addebitare anche alla maggioranza ci sarebbe, ricordo solo come si
è conclusa la Commissione speciale, avrebbe potuto far risparmiare
qualche...sei mesi, insomma. Una cosa su cui vorremmo prima o poi
sentire un pronunciamento è alla fine...qualunque sistema si metta
in piedi, qualunque impiantistica si metta in piedi, però con il
rispetto di quegli indirizzi...è che ci sia una garanzia alla fine
di un controllo pubblico sul sistema, perché solo il controllo
pubblico può dare una garanzia che non si facciano giochi sporchi,
che non ci siano interessi secondari, che si rispettino le norme e
che si vada nella direzione di dare un servizio alla cittadinanza e
non di fare lucro a qualche società. Lascio la parola ai colleghi
che vogliono intervenire. Grazie.
Presidente
- Grazie collega. La parola al collega
Nogara.
Nogara (UVP)
- Merci Président.
Volevo subito chiarire una cosa, che io non metto assolutamente
in dubbio la sua buona fede, Assessore, perché ci siamo confrontati
in questi mesi e le assicuro che con tutte le persone con cui parlo
di questo problema dico che c'è la volontà appunto della Giunta di
andare verso quanto lei ha detto fino adesso, però io vorrei essere
un po' pratico, qua si è parlato di tante cose per i rifiuti, però
la "circolare Orlando", per esempio, che è del 6 agosto del
2013...è dal 2013 che noi sappiamo che la "circolare Orlando"
prevede che a fine dicembre noi avremo questo problema, che non
potremo più portare niente in discarica. Io probabilmente su quello
che ha detto lei, sull'impegno tecnico-operativo che è stato preso
dal suo Assessorato e dalla Giunta...sono d'accordo con lei
sull'impegno tecnico, sull'operativo un po' meno, cioè noi, sapendo
che da agosto 2013 andavamo...perché queste cose si sanno, è domani
dicembre 2014...forse ci doveva essere un piano B, che era quello
di organizzare forse già...
(interruzione dell'Assessore Bianchi, fuori
microfono)
...ma lei dice portare fuori, sì, portare fuori, ma organizzare
già una raccolta differenziata, sono d'accordo con lei. Quello che
diceva prima il mio collega Roscio: "forse abituare le persone già
a fare una raccolta differenziata", forse questo doveva già partire
da diverso tempo, perché lo sa benissimo, portare via i rifiuti in
modo indifferenziato fuori Valle ha un altro prezzo che portarli
via differenziati: questo è il discorso. È chiaro che noi siamo
consapevoli tutti che al 1° gennaio 2015 noi non avremo a
disposizione degli impianti, perché bisogna essere realistici, la
vostra risposta...
(nuova interruzione dell'Assessore Bianchi, fuori
microfono)
...sì, però la vostra risposta qual è? Dal 1° gennaio 2015 cosa
facciamo? Io ho sentito parlare anche di riprofilatura della
discarica, che senso ha fare una riprofilatura della discarica
quando c'è una "circolare Orlando" che ti dice che a dicembre 2014
non si può più portare l'indifferenziato in discarica, cioè queste
sono le risposte che mi aspettavo: ecco una risposta che mi
aspettavo da lei.
Per il resto concordo su quello che mi ha detto, però ci sono
queste tempistiche che noi non abbiamo rispettato, che noi ci
troveremo a gennaio non lo so come, perché la raccolta
indifferenziata dell'umido, se non partiamo anche subito, come
diceva giustamente il mio collega Roscio...nel giro che abbiamo
fatto la prima cosa che ci dicevano è: "voi dovete partire con la
raccolta dell'umido", e questo non lo dico io, che non sono un
tecnico, che capisco forse poco di rifiuti, ma lo dicevano persone
che sono vent'anni che sono in quel settore. Ecco, queste sono le
cose che le volevo dire. Grazie.
Presidente -
Grazie collega. Punto 11 all'ordine del
giorno.
