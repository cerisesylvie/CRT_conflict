Classificazione
EDILIZIA
Edilizia pubblica



Oggetto del Consiglio n. 878 del 18 novembre 2009 - Resoconto
OGGETTO N. 878/XIII - Interpellanza: "Iniziative per la messa
in sicurezza dell'edificio denominato "Hôtel Lanterna" in comune di
Saint-Pierre".
Interpellanza
Premesso che in Saint-Pierre è situato un edificio denominato
Hôtel Lanterna;
Dato atto
- che la struttura si trova da anni in stato di abbandono e
che oggi lo stato di degrado in cui la stessa versa è tale da
costituire un grave pericolo per la salute e l'incolumità
pubblica;
- che, a parte gli interventi effettuati negli anni passati,
consistenti nella muratura delle entrate e nella derattizzazione
dell'edifico, nulla risulta sia stato fatto per la messa in
sicurezza del luogo in attesa della definizione della destinazione
del fabbricato;
- che lo stato di pericolosità del sito è facilmente
verificabile anche solo visivamente, ed oltretutto testimoniato dal
recente principio di incendio, verificatosi nella notte del 24
marzo scorso, nel corso del quale le fiamme hanno interessato
un'ampia terrazza in legno di pertinenza dell'albergo dismesso, con
un altissimo potenziale di pericolosità in quanto l'incendio si è
sviluppato in un immobile abbandonato e con notevole presenza di
materiale combustibile;
- che l'edificio è inserito all'interno di un agglomerato
urbano, in prossimità di insediamenti abitativi e
commerciali;
Visto che al Presidente della Regione Valle d'Aosta spettano
tutte le attribuzioni che le leggi vigenti conferiscono al
Prefetto, al quale, in quanto massima Autorità di Pubblica
Sicurezza, compete la tutela dell'ordine pubblico, avvalendosi del
Comitato per l'ordine e la sicurezza pubblica, ma anche attraverso
un impegno continuo e preventivo volto a garantire, in costante
collaborazione con tutti i soggetti istituzionali e sociali, la
sicurezza sociale;
i sottoscritti Consiglieri regionali
Interpellano
il Presidente della Regione per conoscere:
1) quali interventi e iniziative intende assumere, e con
quale tempistica, per la messa in sicurezza del sito, onde evitare
l'accadimento di fenomeni criminosi o il pervenire di problematiche
di tipo sanitario o di qualsivoglia evento che possa minare la
sicurezza pubblica;
2) se esistono novità in merito al conflitto annoso sulla
titolarità della struttura tra lo Stato e la Regione, rispetto a
quanto comunicato al Consiglio regionale nella seduta dell'11
febbraio scorso.
F.to: Benin - Lattanzi - Tibaldi - Zucchi
Presidente
- La parola al Consigliere Benin.
Benin (PdL)
- Grazie, Presidente. Dell'ex Hôtel Lanterna
si è ormai parlato spesso in quest'aula e purtroppo si deve
ritornare su questo tema, perché lo stato di abbandono della
struttura ormai da parecchi anni costituisce un grave pericolo per
la salute e l'incolumità pubblica. Gli interventi effettuati in
passato sono stati anche consistenti: murature, entrate,
derattizzazione... ma non risulta allo stato di fatto una messa in
sicurezza del luogo in attesa della definizione sulla destinazione
del fabbricato, questo è il problema di base. Persiste quindi
questo stato di pericolosità del sito, il quale è facilmente
verificabile anche solo visivamente. Lo testimonia il recente
principio di incendio che si è verificato nel marzo 2009, ciò a
dimostrazione della notevole pericolosità in presenza di materiali
combustibili in un fabbricato abbandonato e per di più inserito
all'interno di un agglomerato urbano con insediamenti abitativi e
commerciali. Considerato che spetta a lei, Signor Presidente, in
qualità di Prefetto, garantire la tutela dell'ordine pubblico e
della sicurezza, le chiediamo un impegno: attraverso gli organi
competenti, individuare le soluzioni più idonee e atte a prevenire
ulteriori eventi che possano minare la sicurezza pubblica, in
attesa che la soluzione dell'annoso conflitto sulla titolarità
della struttura fra Stato e Regione si definisca.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Ringrazio il collega
per aver voluto riportare l'attenzione ancora una volta su una
struttura che ai tempi aveva avuto un ruolo sicuramente importante
non solo nell'ambito di quella comunità di Saint-Pierre, ma di
tutta la Valle e oggi, purtroppo, è all'abbandono.
Venendo alle domande più specifiche, ossia
"quali interventi
e iniziative intende assumere per la messa in sicurezza
dell'edificio..."
, dobbiamo sottolineare che, per quanto ci
riguarda, la parte di intervento è preclusa, in quanto la parte
relativa alla sicurezza prevista nell'ambito delle funzioni
prefettizie riguarda solo il caso in cui vi sia la necessità di
fare una sollecitazione nei confronti del legittimo interessato
alla sicurezza, che è sempre il sindaco. La normativa di
riferimento a cui dobbiamo attenerci è la legge n. 54/1998 relativa
al sistema delle autonomie, che riprende il Testo unico degli enti
locali, il quale prevede che, sotto questo profilo, si attribuisca
al sindaco, in qualità di ufficiale di governo e di autorità
sanitaria locale, la competenza ad adottare i provvedimenti, anche
contingibili ed urgenti, necessari per prevenire ed eliminare gravi
pericoli che minaccino l'incolumità pubblica e la sicurezza
urbana.
Sappiamo, come è stato ricordato, che, per quanto riguarda
l'Hôtel Lanterna, sono stati fatti degli interventi a tutela della
possibilità di introdursi all'interno della struttura stessa: sono
state murate alcune finestre ai piani terreni, punto a capo, perché
il punto nodale è la proprietà. La sicurezza di per sé però è stata
valutata da parte degli organi competenti, quindi da parte
dell'Amministrazione comunale come sufficiente; se ci sono altri
interventi, è evidente che è sempre lo stesso riferimento a valere.
Dobbiamo anche dire che, sotto il profilo normativo, la questione
relativa alla titolarità della struttura in esame è relativa, nel
caso in cui il pericolo derivi dalle precarie condizioni di un
edificio, non prevedono alcuna distinzione riferita alla proprietà,
ossia il fatto che in questo caso non si sappia ancora di chi è.
L'intervento però può e deve essere fatto in quanto la competenza
del sindaco rimane tale anche quando l'immobile sia di proprietà di
un soggetto diverso dal Comune. Questo per dire che le incombenze
relative al Sindaco sono sempre uguali, anche in questo momento in
cui non si sa di chi è la proprietà: se ci sono motivi di
intervento per garantire la sicurezza, tocca sempre
all'Amministrazione provvedere.
Quanto al ruolo che può assumere la Presidenza della Regione a
livello di funzioni prefettizie.... queste funzioni sono due: o i
provvedimenti del sindaco sono comunicati in via preventiva al
Prefetto anche al fine della predisposizione, se del caso, degli
strumenti che dovessero essere necessari per attuare l'ordinanza
sindacale - ossia se il sindaco vuole avere un avallo, lo comunica
anche alla Presidenza della Regione -; oppure l'altro motivo di
intervento per quanto mi riguarda è - senza coinvolgere
preventivamente la Regione sotto il profilo della funzione
prefettizia - solo nel caso di inerzia da parte del sindaco, ossia
se c'è il pericolo, non si fa nulla e viene evidenziato... allora
posso inviare una lettera o chiedere che il sindaco intervenga per
provvedere.
Seconda questione: lo stato del contenzioso, purtroppo non vi
sono novità da segnalare, sono infatti tuttora pendenti il ricorso
davanti al TAR del Lazio promosso dalla Regione contro l'avviso di
asta pubblica indetta dal Ministero dell'interno per la vendita del
complesso immobiliare di Saint-Pierre - asta che, come in
precedenza comunicato, è andata la prima volta deserta - e il
ricorso per conflitto di attribuzione davanti alla Corte
costituzionale, per il quale non risulta ancora fissata l'udienza
di discussione. Sotto questo profilo, quindi stiamo seguendo la
cosa, ma non abbiamo novità e stiamo cercando di far capire, al di
là della via dei ricorsi da noi promossi, di trovare una forma
transattiva per riuscire a chiudere questa vicenda per andare nella
direzione auspicata, perché credo che l'intento fosse solo di dire:
"cerchiamo di uscire da questa impasse e di utilizzarla"
,
perché anche i sindaci della zona avevano chiesto di averne la
disponibilità per intervenire con opere di pubblico interesse. Ad
oggi siamo a questo livello. Grazie.
Presidente
- La parola al Consigliere Benin.
Benin (PdL)
- Bene, credo che lei abbia fatto chiarezza
sulla situazione attuale. Mi preme capire - e affronterò questo
esame nei prossimi giorni - per quale motivo il Sindaco, se ha la
responsabilità, non si preoccupi di ciò che sta accadendo, perché
basterebbe, come ho fatto io e come hanno fatto altri cittadini
paesani della località, andare lì un'ora e girare attorno a questa
struttura per rendersi conto della pericolosità del sito, perché,
per quanto sia stato chiuso, ci sono ancora persone che entrano,
compiono atti di violenza all'interno della struttura e nessuno
ancora lo ha "denunciato". È purtroppo accaduto quanto accennato,
ma nessuno pare interessato a porre rimedio ed è strano, perché
queste cose sono risapute, le persone le sanno!! Inoltre lì i ratti
ormai sono diventati grossi come dei gatti e vi è un pericolo forte
per l'incolumità sanitaria. Mi permetterà allora di valutare questa
faccenda attraverso il Sindaco per capire se vuole assumersi la
responsabilità di controllare, altrimenti spetterà a lei,
Presidente, la verifica in ragione dell'incolumità dei cittadini.
Di certo avremmo avuto tutti il piacere che per questa struttura si
fosse arrivati alla fine, che fra Stato e Regione vi fosse stata
una soluzione che auspichiamo a breve possa esserci, comunque ci
risentiremo a breve. Grazie.
