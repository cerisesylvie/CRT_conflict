Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2978 del 8 gennaio 1992 - Resoconto
OGGETTO N. 2978/IX Iniziative per favorire il trasporto
ferroviario degli studenti universitari valdostani a Torino.
(Interpellanza)
Presidente Do lettura dell'interpellanza presentata dal
Consigliere Riccarand:
Interpellanza A partire da domenica 8 dicembre è stato
soppresso il treno 2454 in partenza da Aosta alle ore 18,52 e
arrivo a Torino Porta Nuova alle ore 20,51. Nonostante le promesse
di intervento più volte manifestate in Consiglio regionale, la
Regione non ha saputo o voluto imporre alla Direzione
compartimentale delle Ferrovie dello Stato la modificazione di una
decisione che penalizza gravemente gli studenti universitari
valdostani.
Il treno delle 18,52 era infatti quello più utilizzato dagli
universitari valdostani per tornare a Torino la domenica sera.
Domenica 8 dicembre molti giovani ad Aosta non hanno potuto
salire neppure sul nuovo treno con partenza alle ore 17,50 che è
stato istituito soprattutto per riportare a Torino gli sciatori e
che non può accogliere tutti gli altri utenti.
Dopo aver inventato il caro-autobus la Giunta regionale è
arrivata a la-sciare a piedi gli studenti universitari, dimostrando
ancora una volta una scarsa attenzione per la funzionalità del
servizio di trasporto pubblico.
Tutto ciò premesso, il sottoscritto Consigliere regionale del
Gruppo Verde Alternativo
interpella
l'Assessore regionale all'ambiente, territorio e trasporti per
sapere:
1) per quale motivo non si è trovata una soluzione che
garantisse il mantenimento del treno domenicale delle 18,52;
2) che cosa si intende fare perché fin dalla prossima settimana
sia istituito un nuovo treno, intorno alle ore 19, in grado di
consentire un adeguato trasporto degli universitari valdostani a
Torino.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Questa interpellanza è stata presentata
il 10 dicembre, subito do-po l'interruzione e la soppressione del
treno degli studenti uni-versitari delle 18,52 e arrivo a Torino
alle 20,51. Infatti, a partire da domenica 8 dicembre e per tutta
una serie di domeniche, fino alla fine del mese di marzo, le
Ferrovie dello Stato, compartimento di Torino, avevano previsto la
soppressione di tale treno.
Questa soppressione era stata prevista da tempo ed era inserita
nell'orario attualmente in vigore. Contro questa soppressione lo
stesso Consiglio si era più volte espresso anche con mozioni e
risoluzioni approvate in Consiglio. Ciò nonostante si è arrivati
all'8 dicembre senza che fosse fatto un passo positivo e concreto
da parte della Giunta regionale, e il treno veniva soppresso.
Questo è il motivo che determinò la presentazione di questa
interpellanza e determinò anche una presa di posizione di protesta
da parte del Comitato degli utenti della Ferrovia, e in particolare
creò una situazione di grave disagio fra gli studenti universitari
che utilizzano normalmente questo treno.
Bisogna tener presente che questo treno delle 18,52 è uno di
quelli più utilizzati e più frequentati; è un treno che è sempre
notevolmente affollato e che non riesce neanche a raccogliere tutti
i viaggiatori, neppure facendoli stare in piedi, perché
difficilmente chi sale dopo Châtillon può viaggiare seduto, e
quindi è un treno che andava potenziato ma non sicuramente
soppresso.
Ho letto oggi su "La Stampa" che il Compartimento di Torino
sarebbe ritornato sulle sue posizioni, avendo deciso di
ripristinare, a partire da domenica prossima, questo treno. Se
effettivamente è avvenuto, io ne prendo atto perché vuol dire che
l'iniziativa è servita a produrre un risultato positivo.
Comunque, vorrei chiaramente avere una risposta ufficiale da
parte della Giunta regionale per capire se questa decisione è stata
presa e quali sono stati i nuovi accordi che hanno permesso di
superare le difficoltà che si diceva fossero insormontabili, ma che
in realtà erano facilmente superabili sia sul piano tecnico che sul
piano finanziario. Io rimango in attesa da parte della Giunta per
poter eventualmente replicare.
Presidente
Ha chiesto la parola il Presidente della
Giunta, ne ha facoltà.
Bondaz (DC)
La programmazione, l'istituzione e la
soppressione dei treni e degli orari relativi sono di esclusiva
competenza delle Ferrovie dello Stato. La Regione non ha nessun
potere e non ha alcun strumento, legislativo o amministrativo, per
poter intervenire o per poter essere ascoltato. Effettivamente, a
partire da domenica 8 dicembre scorso è stato soppresso il treno
2545 in partenza da Aosta alle ore 18,52.
Esso era preventivato che fosse ripristinato nel periodo
pasquale. L'ente Ferrovie dello Stato sostiene che gli utenti
possono utilizzare il treno delle ore 17,50 oppure il treno che
parte due ore dopo, cioè alle 20,52 e che arriva a Torino alle ore
22,47, in un'ora non così tarda neppure per gli studenti
universitari. La Regione non era e non è d'accordo con la decisione
delle Ferrovie dello Stato e neppure con le motivazioni che sono
state addotte e lo ha denunciato chiaramente con numerosi
interventi anche personali.
In occasione del Congresso nazionale dei dirigenti delle
Ferrovie dello Stato svoltosi a Saint-Vincent il giorno 16 dicembre
dello scorso anno, alla presenza del Commissario straordinario
delle Ferrovie dello Stato, avv. Necci, ho ribadito la gravità
della soppressione elevandola a simbolo di una "degenerazione
ferroviaria" estremamente preoccupante e colpevole, dicendo quanto
segue:
"L'aspetto più preoccupante è quello della cultura
ferroviaria che sta sparendo dalla nostra regione per effetto di
carenze, ma per effetto soprattutto della mancata concentrazione.
Proprio in questi giorni gli studenti universitari frequentanti
l'Università di Torino hanno visto abolire il loro treno della
domenica, quello che la domenica sera li porta nel capoluogo
piemontese, perché lo stesso che costituisce corsa ordinaria, la
domenica, nella stagione invernale, viene soppresso a favore di un
treno della neve che parte ad orari molto anticipati.
Il fatto che venga soppresso un treno ordinario a profitto di un
treno della neve ,che dovrebbe essere di noleggio, costituisce
diffusione di un messaggio che i giovani, che vedono l'unica
giornata festiva e familiare della loro settimana guastata,
comprendono il significato proprio di una ferrovia matrigna nei
loro confronti, di una ferrovia incomprensibile da un punto di
vista dell' obbligo di servizio, di una ferrovia "furbetta" , che
gioca con i treni come con le note fave per gli altrettanto famosi
due piccioni.
E' una cultura contraria alle Ferrovie che si forma lentamente
ma inesorabilmente nella mente e nella concezione e nei
comportamenti delle nuove generazioni e con la quale anche
l'impresa del mercato ferroviario rischiano di farne le spese
perché essa si allarga a macchia d'olio e non resta limitata alla
limitatissima area territoriale e demografica valdostana."
Si chiede per quale motivo sia avvenuta la soppressione. Il
motivo è semplicemente quello di un interesse dell'ente Ferrovie
dello Stato differente da quello dell'utenza valdostana che è stata
disattesa. L'Assessore ai trasporti, oggi dimissionario, ing.
Fosson, il giorno 12 dicembre ha avuto un incontro insieme ai
sindacati con il dirigente responsabile di Torino delle Ferrovie,
il quale ha ribadito in quella sede di non poter modificare
l'attuale programmazione.
A questo punto l'Assessorato e la Presidenza hanno provveduto ad
informare sia la Direzione generale delle Ferrovie dello Stato sia
il gabinetto del Ministro dei trasporti affinché la corsa delle ore
18,52 venisse ripristinata prontamente.
Come ha potuto affermare il Consigliere Riccarand, il nostro
intervento ha permesso, almeno dalle comunicazioni che mi sono
pervenute direttamente dall'ente Ferrovie dello Stato, che entro il
mese, e quindi forse anche prima della fine del mese, si potrà
ottenere il ripristino di questo treno in concomitanza con
l'entrata in vigore della convenzione Regione e Ferrovie dello
Stato per il trasporto agevolato degli studenti universitari, dei
giovani e degli anziani.
Voglio esprimere con tutta serenità che l'intervento della
Giunta regionale, sollecitato anche dagli studenti interessati, ha
fatto sì che attraverso quella riunione tenutasi a Torino, prima, e
successivamente con l'avv. Necci e con il Commissario dell'ente
Ferrovie, di procedere nel ripristino di questa sede.
Nella prossima settimana io avrò un incontro con l'avv. Necci,
sia per questo motivo, nel caso in cui il treno non fosse ancora
stato ristabilito - ma spero che sia ormai superata - sia per
quanto riguarda il progetto relativo al traforo del Gran San
Bernardo. A noi hanno comunicato che entro il mese questo verrà
definito.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Entro il mese vuol dire che ci sono
ancora tre domeniche nel mese. Io chiedo che il treno venga
ripristinato da domenica prossima. Non c'è nessuna difficoltà sul
piano tecnico a mantenere il treno delle 18,52. Alla domenica ci
sono tre locali che partono nel pomeriggio e che non vengono
utilizzati da nessuno perché la domenica non servono se non come
treni postali, per cui basterebbe ritardare un pochino e lo stesso
materiale rotabile potrebbe partire alle ore 18,52.
Io chiedo che il Presidente della Giunta verifichi perché fin da
domenica prossima gli studenti abbiano il loro treno. Sono circa
6-700 persone che utilizzano questo treno; mi sembra veramente
un'assurdità eliminare questo servizio che chiaramente durante il
periodo natalizio non era necessario, in quanto i corsi
universitari erano chiusi, ma a partire da domenica gli studenti
devono scendere. Io chiedo che ci sia un impegno perché a partire
da domenica prossima sia ripristinato questo servizio e ne sia dato
anche comunicazione a tutti gli interessati.
Sulle altre risposte del Presidente, io vorrei dire che, per
quanto riguarda la programmazione dei treni, degli orari eccetera,
non è vero che questa è esclusiva competenza del Compartimento,
perché esistono una serie di strumenti attraverso i quali gli enti
pubblici possono intervenire.
Esistono degli strumenti che sono istituzionalizzati, esiste ad
esempio una conferenza orari, dove gli orari vengono redatti dopo
aver sentito gli enti locali, le regioni, le pubbliche
amministrazioni. Il Compartimento non può far tutto quello che
vuole.
Abbiamo visto l'esperienza del comitato utenti di Ivrea che si è
costituito ed è riuscito ad aprire un trattativa e a raggiungere
dei risultati per quanto riguarda in particolare la loro zona.
Esiste quindi la necessità, da parte dell'Amministrazione
regionale, in particolare da parte dell'Assessore competente,
perché si faccia un'azione di proposte e di insistenza costante
rispetto alla programmazione dei treni e degli orari.
Adesso evidentemente si apre già la trattativa, la discussione,
per quanto riguarda gli orari per l'anno prossimo, perché gli orari
vanno decisi con largo anticipo; quindi bisogna che fin d'ora ci
sia un intervento da parte dei trasporti perché l'orario dell'anno
prossimo sia confacente a tutta una serie di esigenze e di mobilità
che gli utenti della ferrovia hanno in Valle d'Aosta.
