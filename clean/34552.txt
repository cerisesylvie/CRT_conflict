Classificazione
ASSISTENZA SANITARIA E OSPEDALIERA



Oggetto del Consiglio n. 2305 del 21 marzo 2012 - Resoconto
OGGETTO N. 2305/XIII - Interpellanza: "Valutazione della
possibilità per i cittadini residenti nei comuni di montagna di
effettuare la scelta del medico di famiglia in deroga ad alcuni
limiti stabiliti da norme di legge".
Interpellanza
Preso atto che ciascun cittadino valdostano avente diritto
può scegliere il medico di famiglia fra quelli iscritti nell'elenco
relativo all'ambito territoriale di residenza;
Constatato che per ogni medico di famiglia e pediatra di
libera scelta è previsto, per legge, un numero massimo di assistiti
e che pertanto la possibilità di scegliere un determinato medico di
famiglia o pediatra di libera scelta è condizionata al fatto che il
medico non abbia già raggiunto il numero massimo di
assistiti.
Precisato che in deroga al massimale del medico, possono
effettuare la scelta dello stesso medico, il figlio, il coniuge e
il convivente dell'assistito purché facciano parte del medesimo
nucleo familiare;
Rilevato che chi decide di cambiare il proprio medico di
famiglia lo può fare presentando al distretto di residenza la
tessera sanitaria e procedendo alla scelta di un altro medico e che
la nuova scelta, ai fini assistenziali, ha effetto
immediato;
Avendo appreso che in alcune situazioni la libera scelta del
medico di famiglia e la possibilità di cambiamento sono vincolate
da limiti territoriali così stringenti da far venir meno il
principio della "libera" scelta;
il sottoscritto Consigliere regionale
Interpella
l'Assessore competente per sapere se intenda valutare la
possibilità di introdurre deroghe circostanziate alla scelta del
medico di famiglia, così come configurata dalle norme vigenti, al
fine di consentire anche ai residenti nei Comuni di montagna più
svantaggiati la possibilità di stabilire una proficua relazione
medico/assistito.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, una
premessa è dovuta per inquadrare la
ratio
che guida questo
tipo di interpellanza. Sicuramente se facciamo un rapporto fra
numero di medici operanti in Valle d'Aosta e il numero di abitanti,
qui abbiamo una condizione che non è paragonabile ad altre realtà e
quindi verrebbe da dire: "visto che c'è questa condizione in
termini di numeri assoluti, non andiamo a vedere nel dettaglio
quali sono i riscontri applicativi", questa è la prima
considerazione. Si riconosce quindi lo sforzo economico che fa
l'Amministrazione in tale campo, ma ci si chiede se questo sia
funzionale.
Il secondo ragionamento è un principio base che guida spesso le
nostre azioni in Consiglio regionale: il principio di equità, ossia
al cittadino valdostano, ovunque esso sia collocato sul territorio,
in centro città o in un comune di periferia, vengono create il più
possibile le medesime condizioni di accedere ai servizi? Questo lo
metto sotto forma di domanda, sapendo già che è più difficile per
chi vive in alcune zone periferiche accedere a tali servizi, quindi
non si può pretendere lo stesso servizio erogato in un piccolo
comune di montagna come per chi vive in un centro del fondovalle o
nella città di Aosta, però ci si interroga su un principio di
equità.
Poste queste due premesse, cerco di illustrare il ragionamento
che spinge tale interpellanza. È ovunque espresso il principio che
si può scegliere il medico di famiglia, questo è un principio
cardine, si tratta di una scelta che si fa fra un'offerta, che devo
riconoscere è molto ampia, quindi c'è una grande possibilità
offerta dall'Amministrazione regionale al cittadino di interloquire
con un medico. Questo principio di libertà è fondamentale, non è
l'Amministrazione che impone il medico al paziente, ma è una
relazione libera che si crea, quindi tale principio di libertà è
ribadito negli articoli del regolamento, che ho cercato in maniera
sintetica di rintracciare all'interno dell'interpellanza.
Naturalmente esistono dei paletti, non può essere che un medico,
perché simpatico o molto bravo, abbia migliaia di utenti, in questo
caso non potrebbe più svolgere bene il suo lavoro, quindi vengono
fissati dei limiti. C'è comunque la possibilità in alcuni casi
particolari di avere delle deroghe a tali limiti, ma sono molto
contenute: qui ho provato a studiare l'argomento e a capire come ci
si muove in questo caso. Avendo cercato di capire la
ratio
di tale provvedimento e condividendola profondamente, mi sono
ritrovato poi nella condizione applicativa pratica di verificare
che in alcuni comuni di montagna questa libera scelta si riduce ad
uno. Mentre un cittadino di Aosta può scegliere fra 4, 5, 6, 7, 10
e 12 medici, in alcuni comuni, nel caso in cui non si crei quella
relazione positiva, fondamentale, fra paziente e cittadino che deve
usufruire del servizio sanitario, la scelta si riduce ad uno,
diventa cioè una non scelta.
Sappiamo che sono piccoli comuni, ma è possibile in alcuni casi
specifici, motivati, laddove si interrompe una relazione positiva
fra medico e paziente, costruire un meccanismo di deroga per
consentire il diritto anche a quell'abitante del piccolo comune di
montagna di usufruire dello stesso diritto degli altri? Capite che
molti sono pazienti anziani che si trovano in condizioni
particolari, che hanno bisogno spesso del medico, per cui deve
esserci un rapporto positivo. Se non c'è un rapporto umano
positivo, non si crea una relazione...non sono pratico di medicina,
ma ho potuto interloquire che il rapporto umano è fondamentale
nell'approccio a pazienti problematici come il bambino e l'anziano;
il bambino è fuori da questo discorso perché ci sono i pediatri e
un meccanismo particolare, ma gli anziani che rientrano in questa
situazione vivono una condizione particolare. La domanda allora è
perché non riflettiamo sul dare una possibilità, che non può essere
l'estensione di medici, sarebbe un costo che non ci possiamo
permettere, ma valutare se esiste una possibilità di deroga
motivata in quei piccoli comuni di montagna, dove la scelta non è
fra due o tre, ma è uno, ossia è una non scelta, quindi si
contravviene al principio di libertà e di equità con gli altri
cittadini valdostani. Questo è il ragionamento.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Alcune risposte puntuali sul quesito posto, poi alcune
considerazioni su un settore che io conosco bene essendo stata la
mia professione fino a pochissimi anni fa. È necessario premettere
che i criteri di definizione del numero di assistiti e di eventuali
deroghe sono stabiliti dalle convenzioni uniche nazionali, citate
dal collega Donzel, le quali prevedono altresì che le Regioni,
sulla base delle indicazioni del piano sanitario o di altra
determinazione, possono articolare il livello organizzativo e
l'assistenza primaria della pediatria di libera scelta in ambiti
territoriali di gruppi di comuni e distretti. Abbiamo quindi un
accordo nazionale e c'è la possibilità di un accordo regionale, che
viene discusso con i sindacati e che permette di ulteriormente
organizzare in modo specifico il sistema sanitario per quanto
riguarda la medicina sul territorio. La Regione, con varie
deliberazioni di Giunta, sentita l'azienda e i rappresentanti
sindacali di categoria presenti nei comitati permanenti regionali,
previsti dai contratti nazionali rispettivamente della medicina
generale e della libera scelta, hanno definito e modificato nel
corso degli anni tali ambiti - ossia i comuni dove lavorano i
medici -, all'interno dei quali è possibile effettuare la scelta
dei medici di medicina generale e dei pediatri di libera scelta. Si
evidenzia al riguardo che le modifiche apportate sono scaturite
proprio da esigenze rappresentate dal territorio e che in ogni caso
l'azione regionale è sempre stata finalizzata prioritariamente alla
tutela delle popolazioni residenti in zone montane. Ci si è
preoccupati infatti di assicurare l'assistenza ambulatoriale anche
nelle zone più disagiate, che tratterò successivamente. In taluni
casi, specie in alcune zone, si può determinare la difficoltà a
garantire sempre la possibilità di scelta fra più medici essendovi
solo uno di essi con posti disponibili; in tali casi si è
provveduto, ove possibile, alla pubblicazione di zone carenti
ordinarie o straordinarie per quanto riguarda la pediatria di
libera scelta, oppure a deroghe su singoli utenti avuto riguardo
alle motivazioni rappresentate dagli stessi.
La problematica è stata affrontata recentemente dalla pediatria
di libera scelta e, accogliendo le richieste del territorio, la
Regione nel comitato regionale che presiedo ha da poco siglato un
accordo integrativo con i pediatri di libera scelta, con i quali è
stato aumentato il massimale da 1.012 a 1.100 e sono state definite
alcune regole che, oltre ad assicurare l'ottimale assistenza
pediatrica su tutto il territorio per la fascia di esclusività da
0-6 anni (questa era la fascia interessata), consentiranno anche
una maggiore scelta da parte delle famiglie. Sono stati inoltre
tutelati i minori appartenenti allo stesso nucleo familiare, che
potranno, in deroga al massimale, individuare ciascun pediatra per
avere il medico di fiducia. Dai dati richiesti all'azienda emerge
che la funzione di scelta/revoca del medico di assistenza primaria
non presenta generalmente elevate criticità; le poche richieste
critiche, che richiedono una deroga al contratto nazionale unico,
vengono vagliate dal comitato aziendale.
Sempre ultimamente è emersa una criticità presso un ambito del
distretto di Aosta che coinvolge la Valle del Gran San Bernardo a
causa di un trasferimento volontario di un medico presso altra
sede, che ha determinato la possibilità per gli assistiti di
scegliere un solo medico. Si sta ovviando al problema con la
pubblicazione a fine marzo di una zona carente, che porterà, entro
il primo semestre di quest'anno, ad avere un secondo medico con
disponibilità a ricevere nuovi assistiti. Per quanto riguarda il
problema puntuale, quindi sarà a giorni istituita una zona carente
e, entro i primi sei mesi di quest'anno, la zona interessata avrà
un medico in più. Nel frattempo il medico disponibile ha ancora
almeno 700 posti per gli assistiti in questo breve periodo. Si
ribadisce comunque che l'Amministrazione regionale ha sempre
dimostrato ampia disponibilità a trovare soluzioni in merito
all'oggetto dell'interpellanza e si è avvalsa nel tempo degli
strumenti che la contrattazione nazionale consentiva al fine di
rendere ottimale l'assistenza sanitaria territoriale.
Volevo sottolineare un passaggio che ho fatto prima quando si
parlava della preoccupazione di assicurare l'assistenza
ambulatoriale anche nelle zone più disagiate...abbiamo previsto - e
il sottoscritto ha mantenuto questo tipo di organizzazione - che
non ci sia l'apertura degli ambiti fra le vallate laterali e il
bacino di Aosta, perché, se aprissimo l'ambito ad esempio nella
Valle del Gran San Bernardo e lasciassimo la possibilità di scelta
anche dei medici di Aosta, andremmo a sguarnire tutti gli
ambulatori periferici. È un po' quello che è successo con la
pediatria di famiglia, tant'è che ultimamente abbiamo dovuto
costituire una zona carente straordinaria per i pediatri, mettendo
come clausola che l'ultimo arrivato era obbligato ad andare a fare
l'ambulatorio nei comuni delle vallate laterali. In questo modo,
mantenendo una barriera diciamo nelle vallate come ambito, i medici
che lavorano nell'ambito possono lavorare nelle vallate, mantenere
gli ambulatori nelle vallate. Questo non permette - adesso non
voglio pensare male - quel ragionamento al medico di dire: "io me
ne vengo ad Aosta, faccio il mio ambulatorio ad Aosta e a questo
punto richiamo i pazienti che mi ero fatto nella vallata e li
faccio venire giù"; in tale modo si sguarniscono i servizi e gli
ambulatori, questo non lo permettiamo. Nel caso specifico ho
risposto che ci sarà una zona carente e nel giro di tre mesi ci
sarà un nuovo medico nella zona, con in più la possibilità di
scelta.
Per quanto riguarda le deroghe, sulla pediatria ho risposto che
abbiamo derogato proprio l'altro mese, quindi c'è stata la
possibilità di ampliare la scelta fino a 1.100, ma sui bambini da
0-6 anni, che è una fascia molto particolare e tenendo conto che la
pediatria di famiglia è un lavoro particolare, per cui bisogna
garantire una particolare presa in carico dei bambini.
Per quanto riguarda gli adulti, mi creda 1.500 pazienti sono un
limite il cui superamento crea grosse difficoltà per una gestione
corretta dei pazienti, perché il medico di famiglia viene caricato
di funzioni di prevenzione, di diagnosi, di cura sempre più
importanti, anzi si dice che, se si volesse veramente mantenere un
rapporto più corretto, bisognerebbe diminuire il numero dei
pazienti. L'unico esempio di aumento del massimale è stato fatto a
Bolzano: fino a 2.000 pazienti, ma la scelta è stata impugnata e
probabilmente bisognerà tornare a 1.500, ma lì perché non ci sono
medici che hanno il patentino in lingua tedesca. Lavorare con 2.000
pazienti credo sia un lavoro del tutto superficiale e penso che non
si possa entrare nello specifico di un'assistenza che ormai
richiede un lavoro molto attento. Fino a 20 anni fa non esistevano
le microcomunità, adesso sono sempre più strutture sanitarizzate,
bisogna andare a vedere i pazienti, seguire sempre più i pazienti
cronici, quindi aumentare il massimale vuol dire ridurre la qualità
dell'assistenza. Sulla zona carente ho già detto, nello specifico
che fra tre mesi ci sarà un nuovo medico nella zona con la
possibilità di scelta per gli utenti. Grazie.
Presidente
- La parola al Consigliere Donzel.
Donzel (PD)
- Grazie Presidente.
La fondatezza della nostra interpellanza trova riscontro pieno
nella risposta, che ci dice che, entro tre mesi, una zona carente,
quella del Gran San Bernardo, avrà una risposta medica; ciò vuol
dire che la prossima volta magari non aspetteremo le proteste dei
cittadini o le interpellanze della minoranza e ci muoveremo in base
ad un disegno...
(interruzione dell'Assessore Albert Lanièce, fuori
microfono)
...lei ha potuto parlare, dice sempre che la minoranza non deve
andare fuori tema, mi ha parlato di ambulatori...di tutto, lei ha
potuto parlare, io sono stato in silenzio, ho ascoltato e ho
apprezzato il fatto che questa interpellanza trovasse puntuale
risposta. Si è evidenziato che - lei ha citato proprio il caso di
Bolzano - esiste alle volte un problema linguistico, non medico, ma
anche quello è importante affinché si crei una relazione con il
paziente; se il paziente ha una sorta di incomunicabilità con il
suo medico, non può accedere correttamente alle cure e poi nelle
situazioni di emergenza. Posto che comunque le deroghe in alcuni
casi vengono fatte, posto che a questo problema specifico si dà una
risposta positiva, per fortuna ci sono le risorse e in questo caso
si può evitare la deroga aggiungendo il medico, quindi è ricreando
quella condizione che avevamo lamentato come non essere presente,
ovvero la condizione della libera scelta.
Noi ci sentiamo soddisfatti, ma aspetteremo il riscontro, ossia
sollecitiamo questo iter di tre mesi e ci fa molto piacere, perché
anche a noi interessa che vi sia un corretto rapporto con chi vive
in montagna, quindi anche l'idea che ci ha rappresentato dello
sforzo che fa l'Amministrazione per mantenere un presidio sanitario
sui territori è fondamentale. Questo non può mai far venir meno il
principio della libera scelta, perché, se esso viene meno, entriamo
in una situazione in cui alcuni pazienti rinunciano ad essere
curati da un medico non che non è bravo, ma con il quale non
riescono a stabilire quella relazione che lei conosce per aver
esercitato questa professione, quindi senza dubbio bisogna andare
in quella direzione.
Mi permetto, anche se non faccio parte della V Commissione, di
suggerire che tale questione, in cui sono stati ritoccati i
massimali, sia affrontata in sede di commissione, perché non siano
scelte unilaterali dell'Amministrazione regionale, ma siano
condivise dal Consiglio. Grazie.
