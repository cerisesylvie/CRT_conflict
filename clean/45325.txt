Classificazione
ISTRUZIONE PUBBLICA
Università



Oggetto del Consiglio n. 2098 del 15 dicembre 2022 - Resoconto
OGGETTO N. 2098/XVI - Interpellanza: "Intendimenti in merito
alla realizzazione della residenza per studenti universitari presso
Palazzo Cogne o presso sede alternativa rispetto ai locali dell'ex
Agenzia delle Entrate di Aosta.".
Marguerettaz (Presidente) -
Punto 37 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Ritorniamo sulla vicenda che avevamo
già affrontato qualche Consiglio fa, relativamente alla
realizzazione di alloggi per studenti nella ex sede dell'Agenzia
delle entrate di via Trottechien. Come ricorderemo, sono andato a
recuperare quello che giustamente lei aveva dichiarato: la società
della Fondazione CRT, che si chiama Real Estate Management, è
pronta a presentare una proposta vera e propria, e il Comune di
Aosta ha dato un parere di massima favorevole, previa variazione
della destinazione dei locali come servizio di pubblico interesse.
Io mi sento, anche se la questione andrà avanti, di incontrare la
popolazione della zona, perché credo che in effetti si tratta avere
degli studenti che saranno intruppati in positivo e non saranno una
banda di ciucchi che si aggira per via Trottechien. Quindi mi
farebbe piacere e mi farò parte diligente, se avremo l'
okay
definitivo, di poter incontrare la popolazione della zona per
rassicurarli e per dire loro che, anzi, dal punto di vista della
sicurezza, per esempio, ci sarà una guardiania dello studentato 24
ore su 24 e si renderà la zona più suggestiva e vivibile.
Abbiamo letto nel parere del Comune di Aosta relativamente a
quella zona che il parere stesso è stato sì concesso, ma senza che
vi fosse un progetto di realizzazione. Come lei giustamente aveva
detto, è stato dato un via libera a un progetto di massima, ma non
c'è un progetto vero e proprio. Nel parere abbiamo potuto vedere
che lo studentato universitario non può essere inquadrato nella
fattispecie di una RTA [Residenza turistico alberghiera].
L'intervento previsto comporta un cambio di destinazione d'uso da
uffici ad alloggi, c'è una parte di uffici e una parte di alloggi,
e una destinazione di servizio di pubblico interesse. La tipologia
degli alloggi e delle residenze universitarie ha un decreto per la
sua realizzazione, che definisce degli standard minimi qualitativi
che è, a mio giudizio, ma penso anche suo, abbastanza impegnativa
rispetto alle cose che si devono realizzare. Lo studentato rientra
inoltre fra le norme della prevenzione incendi e quindi ha delle
disposizioni ben specifiche per la sua realizzazione e, come
abbiamo detto, eventuali modifiche all'aspetto esteriore del
fabbricato devono essere sottoposte ad autorizzazione sulla tutela
del paesaggio e ci deve essere l'assenso del condominio.
Vedendo quanto avvenuto, non si può non osservare che vi sono
sicuramente importanti adempimenti che queste disposizioni
imporrebbero per realizzare questo studentato, rispetto alle
impegnative disposizioni relative al decreto ministeriale, sia la
prevenzione incendi e sia banalmente, non ho ritrovato la
documentazione, ma mi dicono che c'è, anche la realizzazione di
parcheggi dedicati nella zona; come sappiamo a ogni alloggio deve
corrispondere un parcheggio.
Come sa, bisogna fare un cambio di destinazione d'uso dei locali
da uffici ad alloggi, quindi c'è un cambio importante. E come le ho
citato, nel verbale della riunione che si è tenuta, questa
deliberazione non è stata possibile e viene riportato appunto nel
verbale che non vi sono le maggioranze per poter deliberare in
merito alla modifica di destinazione d'uso dei locali di cui
all'ordine del giorno. La convocazione era stata fatta per
deliberare la modifica della destinazione d'uso, ma non si è potuto
farla, perché non c'erano le maggioranze. Come avevamo
preventivato, sicuramente gli abitanti della zona non sono felici
di questa collocazione e probabilmente il passaggio che lei doveva
fare non è avvenuto perché...
Voce fuori microfono.
Ah, è avvenuto, ma allora non li ha convinti... No, no, io... È
il suo lavoro, l'assessore lo fa lei, governa lei.
Però, c'è una questione che abbiamo approfondito, perché io
leggendo l'ordine del giorno ero convinto che non vi fosse la
maggioranza in quel momento, ma che sarebbe stata convocata
un'ulteriore riunione. In realtà, mi sono procurato il regolamento
di condominio, dove c'è scritto che saranno approvate con
maggioranza speciale, al comma P, pagina 27, sia in prima che in
seconda convocazione, con la unanimità dei partecipanti al
condominio, le deliberazioni riguardanti i seguenti argomenti, tra
cui vi è scritto: "Innovazioni che producano un cambiamento nella
destinazione originaria dell'edificio". Ne consegue quindi che dal
regolamento di quel condominio, se anche soltanto un condomino
dovesse essere contrario quella realizzazione non sarebbe
possibile; questo è quello che c'è scritto chiaramente nel
regolamento di condominio. Al di là di questo, credo che dai
verbali che ho potuto recuperare la convocazione della assemblea
era particolarmente partecipata, quindi vi erano parecchi
rappresentanti o parecchie deleghe, e c'era una forte contrarietà;
mi pare che le persone favorevoli, oltre al rappresentante della
Regione, fosse soltanto una. Quindi, mi pare che ci sia ancora un
percorso da fare se si vuole realizzare quella struttura in quella
zona. D'altra parte, credo che sia sicuramente importante
addivenire a una soluzione che porti alla realizzazione di quella
struttura a supporto dell'università e credo che ci si debba
interrogare, a questo punto se questa via viene preclusa, di quale
sia la sua collocazione ideale. Si è parlato di Palazzo Cogne, ma
la volta scorsa lei, Assessore, ci ha detto che sul fronte degli
investitori, la Real Estate Management che ha fornito questa
offerta si è rifiutata di prendere in considerazione l'ipotesi di
Palazzo Cogne per la grandezza della struttura, perché vuole
occupare interamente una struttura per questo utilizzo.
Con questa interpellanza cerchiamo di capire, anche alla luce di
quello che è emerso nel dibattito. Noi riteniamo che quella
struttura vada realizzata a supporto dell'università, magari in una
zona molto più vicina all'Università della Valle d'Aosta che
sorgerà in Piazza della Repubblica. Con questa interpellanza le
chiediamo: se sia stato realizzato lo studio di fattibilità
previsto dal decreto ministeriale del 28 novembre 2016 n. 936 e se
siano state considerate le necessità di adeguamento della
struttura, a cominciare dai parcheggi e dalla prevenzione incendi
citati nelle premesse, anche questi previsti dalla summenzionata
normativa, e quale sia l'ammontare totale di un potenziale
investimento che dovrebbe procedere a riconvertire i locali per le
finalità individuate: se la mancanza di una maggioranza per
deliberare la modifica di destinazione d'uso e potenzialmente
eventuali modifiche all'aspetto esteriore del fabbricato, che mi
pare siano ascrivibili a quello che è il decreto ministeriale che
le ho citato, non siano ostative per la realizzazione della
residenza per gli studenti universitari; se l'assenso di massima
ottenuto dal Comune di Aosta al progetto, senza che in allegato vi
fossero elaborati di tipo tecnico progettuale su cui poter dare
delle valutazioni di tipo edilizio, non potrebbero variare con
progetti giudicati non idonei, poiché non corrispondenti a quanto
previsto, che purtroppo è un pericolo che si corre quando si
interviene su zone che hanno già una loro collocazione urbanistica
- io non voglio rubare il mestiere al collega Distort, ma
inizialmente avendo una famiglia che si occupa di costruzioni da
una vita, qualcosa l'ho imparato -; se a fronte dell'eventuale
impossibilità di realizzare quanto preventivato nell'edificio di
via Trottechien si sia considerata la possibilità di intervenire su
Palazzo Cogne, oppure di individuare una nuova sede per quella
tipologia di residenza.
Presidente -
Per la risposta la parola all'assessore
Caveri.
Caveri (AV-VdA Unie) -
Questo è un caso di scuola di
quello che gli inglesi chiamano
nimby
, non nel mio cortile,
e lei ha deciso, immagino per questioni elettoralistiche, di
cavalcare la protesta di questi condomini che io personalmente ho
incontrato e che ho trovato totalmente rabbiosi, privi di qualunque
lucidità, rispetto al fatto che loro non vogliono lo studentato lì,
tant'è che sono arrivati a far votare nella riunione di condominio;
riunioni che sono sempre più pericolose, come abbiamo visto nel
caso di Roma, è uno dei posti più violenti che ci sia. Peccato che
al momento del voto si sia visto che la Regione più un inquilino
facevano la maggioranza dei millesimi e quindi, anche se erano più
numerosi, questa richiesta di non fare lo studentato è stata
bocciata, ammesso e non concesso - lo dico subito - che questo sia
legittimo. La cosa che io ho cercato di spiegare loro è che, visto
che non si fa lo studentato, continuerà a essere sul mercato e io
non so cosa ci finirà lì. Loro non possono illudersi che un
immobile al centro di Aosta, per la loro tranquillità, pace o non
so che cosa, resterà intonso. È del tutto evidente che quando verrà
messo in vendita qualcuno lo comprerà e potrà, sulla base delle
cose che le dirò, fare più o meno quello che vogliono.
Lo studentato è un posto civile e che sarebbe gestito da una
società legata alla Fondazione CRT, che oggi garantisce decine di
studentati in tutte le città italiane, l'alternativa sarà il vuoto
pneumatico. Ma devo dirle che quando si perde la ragionevolezza,
come è capitato nell'incontro in cui le persone urlavano e ne
dicevano di tutti i colori. Veramente una aggressività che io
raramente ho visto in un incontro di questo genere, in cui sono
convinti che la Regione voglia fare chissà cosa, non uso la parola
che mi viene in mente; però lì è uno studentato! È uno studentato
su un immobile regionale, niente di eversivo, niente di terribile,
però certo che quando incontri persone che hanno la bava alla bocca
che cosa devi dire? Io capisco che lei li assecondi, ma è un caso
di
defensor fidei
sbagliato, a mio modesto avviso. Però
ognuno fa politica come vuole.
Le ricordo che, per il tramite della Real Estate, l'Università
della Valle d'Aosta sta facendo tutte le verifiche opportune sulla
possibilità - ripeto: la possibilità - di realizzare lo studentato.
Tra l'altro, chiudo la questione su Palazzo Cogne, che è stato
visitato a lungo dai tecnici della Real: è troppo grande, non è
adatto a una struttura di questo genere, potrebbe funzionare uno
studentato se ci fosse un progetto che riguarda l'intero immobile,
progetto che oggi non c'è. L'alternativa potrebbe essere fare lo
studentato nell'area del
college
, ma l'unica progettualità
che esiste lì oggi sarebbe in fila come ultima delle realizzazioni
che dobbiamo fare all'interno del
campus
; tra l'altro con un
costo di progettazione previsto di circa 20/25 milioni di euro, che
ovviamente è una spesa folle per uno studentato.
Lo studio di fattibilità è in corso di realizzazione, il decreto
ministeriale che lei ha citato definisce gli standard minimi
dimensionali e qualitativi per gli alloggi e per le residenze
universitarie, ai fini dell'ammissione a quanto previsto dalla
legge in vigore, però devo dire che da questo punto di vista i
primi accertamenti danno la conferma che queste caratteristiche ci
sono. Il parere preventivo, lo ha già detto lei, naturalmente è un
parere preventivo, quindi ci sarà poi, nel caso in cui si andasse
avanti, una espressione definitiva, cioè un parere completo e
definitivo sulla progettualità. Ovviamente nel caso in cui si
andasse avanti l'immobile dovrà essere sottoposto a tutte le
disposizioni normative e tecniche vigenti; non è che si può pensare
di fare uno studentato e poi scoprire che ha delle caratteristiche
che non possono andare bene.
Per quanto riguarda l'ammontare dell'investimento, sui costi non
sappiamo ancora ma il presidente della Fondazione CRT, Quaglia, ha
detto: "Io voglio realizzare qualche cosa in Valle d'Aosta", quindi
c'è un impegno formale della Fondazione CRT di coprire questa
spesa. L'intendimento sarebbe apporto di proprietà da RAVA a
società sulla base di un apposito bando, in modo che la Real Estate
abbia l'immobile. Dopo la ristrutturazione a carico di questa
società, con eventuale utilizzo della legge n. 338, ci sarebbe poi
evidentemente una capacità di gestione da parte di una società
specifica.
Seconda domanda. Allo stato attuale nessuna richiesta di
modifica della destinazione d'uso è stata avanzata
dall'Amministrazione regionale al condominio Bramafan, pertanto la
mancanza della maggioranza all'assemblea condominiale del 28
settembre 2022 per deliberare l'eventuale modifica è assolutamente
ininfluente. Inoltre, il regolamento di condominio prevede la
semplice comunicazione del cambiamento di destinazione
all'amministratore e non l'approvazione da parte dell'assemblea
condominiale.
Trattandosi di parere preventivo, dico del Comune, non era
richiesto un elaborato tecnico progettuale, che seguirà poi l'iter
di approvazione necessaria. Laddove si procedesse con la proposta
avanzata da Real, di realizzare lo studentato, alla progettazione
così come ai lavori provvederà la società stessa. Prima di cercare
una diversa collocazione dello studentato è opportuno procedere
all'analisi di fattibilità dello studentato nella sede di via
Trottechien, che per altro rispetto al Palazzo Cogne, non ha quei
problemi che invece si evidenziano su quest'ultimo. Ricordo, come
avevo già detto, che oltre ai fondi della legge dello Stato
sicuramente ci sarà la possibilità, nel caso di uno sveltimento
della pratica, di usufruire di finanziamenti del PNRR. Certo, e
voglio essere chiaro, non venisse attestata la fattibilità
nell'edificio di via Trottechien, faremo altre valutazioni; non è
che "c'ho scritto Jo Condor", noi e l'Università; ci rendiamo
perfettamente conto. Però da lì a cavalcalre nimby, secondo me è
sbagliato! Quella è una via che oggi ha, dopo l'uscita dell'Agenzia
delle entrate, una marginalità evidente, ha un impoverimento
evidente. Avere dei giovani che sono inquadrati all'interno di uno
studentato, dove ci sono regolamenti severissimi e chi si comporta
male viene cacciato a calci nel sedere, avere una struttura con dei
giovani a poche centinaia di metri dall'università, che farebbe
rivivere quella zona, dando a quella zona maggiore sicurezza, e lo
dico a lei che è un paladino della sicurezza nella città di Aosta;
ci sarebbe uno studentato con una guardiania, come lei ha
ricordato, 24 ore su 24. È chiaro che se si cavalca la rabbia
irrazionale, di chi oggi dice "Per carità!" Io l'ho già detto
scherzosamente: pensano che sia una specie di college, di quelli
americani, dove si fa rumore, si beve: nulla di tutto questo.
Se si potrà fare si farà, se non si potrà fare non si farà, ma
naturalmente bisognerà trovare una soluzione che possa consentire
una certa velocità di esecuzione. Lì la velocità di esecuzione,
essendoci già un immobile fatto, è di un certo genere.
L'università, in questo momento non avrà uno studentato a partire
dalla fine di quest'anno, perché l'ex Hotel Montfleurì sarà
sottoposto a una ristrutturazione, quindi noi avremo difficoltà ad
avere uno studentato per i nostri studenti a fronte dell'apertura
di un campus. Io penso, e veramente la invito, al di là della
polemica che sempre è anche un po' scherzosa tra di noi, io
veramente la invito a fare un ragionamento che in qualche maniera
possa consentire di pacificare la situazione, sapendo che noi non
faremo dei salti nel vuoto. Non c'è alcuna intenzione di ledere dei
diritti dei condomini! Ma i condomini si dovrebbero rendere conto
che, nel caso di messa in vendita chissà che cosa gli finisce lì:
chissà che cosa gli finisce lì! Senza quelle garanzie che invece
una gestione seria di uno studentato potrebbe dare.
Presidente -
Per la replica, la parola al collega
Manfrin
Manfrin (LEGA VDA) -
In primis
mi rivolgerei a
lei, Presidente, chiedendole cortesemente, ai sensi dell'articolo
47 comma 2, che disciplina quello che il Presidente deve svolgere
in quest'aula, se ritiene che sia ammissibile all'interno di
quest'aula una frase come quella di "perseguire fini
elettoralistici quando si presentano delle iniziative in questo
Consiglio". Perché se questo è legittimo...
Interruzione fuori microfono.
Presidente -
Scusate, scusate... Scusate... Collega
Caveri!
Manfrin (LEGA VDA) -
Io l'ho fatta parlare, adesso parlo
io. Siccome io l'ho fatta parlare, adesso parlo io e lei tace, come
io ho taciuto mentre lei parlava.
Se questo è possibile, ogniqualvolta d'ora in poi lei prenderà
la parola all'interno di quest'aula io dirò che lei sta
intervenendo a fini elettoralistici, ogniqualvolta lei interverrà,
se questo è legittimo. Altrimenti si riconosce che in quest'aula si
è qui perché ognuno di noi rappresenta i cittadini valdostani e se
porta delle criticità le si affrontano, a prescindere da quello che
uno pensa.
Voce fuori microfono.
No, giudizio politico no, questo attiene alla legittimità di
quest'aula. Per ognuno all'interno di quest'aula è garantito di
poter porre delle domande e delle questioni e di non sentirsi
bollare come un'iniziativa a fini elettoralistici, punto e finito.
Mi rivolgo a lei, Presidente, per l'opportuna valutazione. Prima
questione.
Seconda questione. Assessore Caveri, ma lei, nel momento in cui
sono intervenuto ha rilevato, o nel testo di questa iniziativa ha
rilevato, una mia contrarietà, oppure questo testo e questa
interpellanza evidenzia delle criticità nella realizzazione di
quell'opera? Perché noi, l'ho detto nel mio intervento e l'abbiamo
anche scritto, siccome siamo favorevoli alla realizzazione di uno
studentato, le chiediamo, viste le criticità che si sono rilevate
nella sua realizzazione, se sia intenzione di individuare una nuova
sede, proprio perché concordiamo con quello che ha detto, perché
bisogna procedere speditamente, perché l'università, da quello che
ci è stato detto, a breve vedrà la sua apertura.
Pensare, Assessore, che lei si debba impegolare in difficoltà
burocratiche che... lo ha detto lei! Le chiedo: lei che mi
attribuisce questo ruolo di avvocato difensore delle persone che
abitano lì, ma mi ha visto? Ero all'assemblea? Mi ha visto
incontrare i cittadini? Mi ha visto sobillarle e dire: "Dovete
aggredire l'assessore Caveri"? Io non ho la minima idea, le ho
chiesto se li aveva incontrati, nell'esordio della mia
interpellanza. Si figuri lei quanto li ho potuti sobillare, dal
momento in cui io non sapevo neanche se li avesse incontrati.
Io sono entrato nel merito delle questioni e lei nel suo
intervento ci ha detto che non si doveva neanche fare, non si deve
fare un passaggio con l'assemblea condominiale per chiedere il
cambio di destinazione d'uso. Ma è scritto nel verbale! Nel verbale
è scritto che non vi sono le maggioranze per poter deliberare in
merito alla modifica di destinazione d'uso dei locali...
Voce fuori microfono.
Il verbale me l'ha dato il mio accesso agli atti, dovrebbe
saperlo. Io ho fatto un accesso agli atti e ho ricevuto gli atti,
ecco chi me l'ha dato il verbale, lo sa! Non lo sa? Non ha neanche
contezza di quello che fa il suo assessorato? Mi stupisce! Ho fatto
una richiesta di accesso agli atti e ho avuto il verbale, e glielo
sto leggendo. Chi me l'ha dato? Eh, caspita! Assessore, abbia
contezza di quello che fanno i suoi uffici! L'ha firmata lei la
lettera per la concessione di questi atti, eh! Non l'ho firmata
io!
Nel verbale c'è scritto che, per poter deliberare in merito alla
modifica della destinazione d'uso dei locali non ci sono le
maggioranze, io prendo atto di quello che c'è scritto qui e le
chiedo contezza. Ora, se lei mi dice che le persone di quella zona
l'hanno aggredita, non mi pare che si possa definire che quelle
persone siano favorevoli. Allora io credo che, se si arriva a fare
questo tipo di scelte sulle sedute di condominio e se ci sono una
serie di criticità e non c'è nemmeno lo studio di fattibilità
pronto e non si sa se si potrà realizzare, forse e proprio perché
noi siamo favorevoli, l'opportunità di valutare delle altre
soluzioni credo che sia importante; ma lei ci ha detto in questa
risposta qui che lei vuole continuare a verificare pervicacemente
se si può fare là. Faccia, Assessore. La responsabilità della
mancata realizzazione, della realizzazione in ritardo o della
mancata collocazione da qualche parte di questa residenza per
studenti, sarà sua, non nostra. Noi l'abbiamo messa in guardia, le
abbiamo detto che ci sono delle criticità, lei vuole dire che gli
altri fanno propaganda? Faccia propaganda. Io aspetterò una
risposta del Presidente.
Presidente -
La questione verrà valutata dall'Ufficio di
Presidenza.
