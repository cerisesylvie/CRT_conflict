Classificazione
BILANCIO E CONTABILITA' REGIONALE



Oggetto del Consiglio n. 545 del 25 giugno 2014 - Resoconto
OGGETTO N. 545/XIV - Disegno di legge: "Assestamento del
bilancio di previsione per l'anno finanziario 2014, modifiche a
disposizioni legislative e variazioni al bilancio di previsione per
il triennio 2014/2016".
Presidente -
Articolo 1. Nessuna richiesta di intervento.
Passiamo alla votazione dell'articolo 1. Avete tutti votato? La
votazione è chiusa.
Presenti: 35
Votanti: 35
Favorevoli: 18
Contrari: 17
L'articolo 1 è approvato.
Articolo 2. Nessuna richiesta di intervento. Stesso risultato.
Articolo 3. Nessuna richiesta di intervento. Stesso risultato.
Articolo 4. Nessuna richiesta di intervento. Stesso risultato.
Articolo 5. Qui abbiamo l'emendamento n. 1 della II Commissione.
Qualcuno vuole intervenire sull'emendamento della Commissione?
Votiamo l'emendamento, poi votiamo l'articolato? Si vota
l'emendamento, se c'è qualcuno che vuole intervenire
sull'emendamento della II Commissione, prego, altrimenti passiamo
alla votazione. Nessuna richiesta di intervento? Si vota
l'emendamento n. 1 della II Commissione. È aperta la votazione. La
votazione è chiusa.
Presenti: 35
Votanti: 35
Favorevoli: 18
Contrari: 17
L'emendamento della II Commissione è approvato.
Passiamo alla votazione dell'articolo 5 nel suo complesso, con
l'emendamento testé approvato. La votazione è aperta. La votazione
è chiusa.
Presenti: 35
Votanti: 35
Favorevoli: 18
Contrari: 17
L'articolo 5 è approvato.
C'è adesso l'emendamento n. 1 dell'opposizione, che si può
definire articolo 5bis. C'è qualcuno dell'opposizione che vuole
illustrarlo? La parola al collega Chatrian.
Chatrian (ALPE) -
Grazie Presidente.
Mi sembra che questa mattina nel dibattito e anche nel
pomeriggio sia stato molto chiaro da parte del sottoscritto e dei
colleghi di tutta l'opposizione l'obiettivo, il perché di questo
nostro emendamento. In un momento in cui non abbiamo certezze per
quanto riguarda i rapporti con lo Stato - e quindi nonostante
aumentino le difficoltà per programmare gli anni successivi a breve
e a lungo termine -, dato che nel 2013 la finanziaria confezionata
per il 2014 ha previsto di utilizzare parte di utili delle società
direttamente o indirettamente controllate dall'Amministrazione
regionale, ci sembrava interessante aprire un principio, aprire una
finestra dal punto di vista legislativo. Qual era l'obiettivo?
L'obiettivo era che questo Consiglio e soprattutto la prossima
finanziaria...quindi l'emendamento n. 1 sottoscritto da diciassette
Consiglieri è per aprire la possibilità che sia questo Consiglio
regionale a decidere: uno, quante risorse utilizzare a fronte di
utili di "X" società; due, se utilizzare tali utili; tre, se
utilizzare le riserve di queste società; quattro, una volta decisa
l'apertura di questa finestra, di questa possibilità...è per quello
che io l'ho definita - poi banalizzata da qualche collega della
maggioranza - "epocale", e mi dispiace che tutto sia stato
banalizzato.
Noi abbiamo presentato quest'emendamento perché riteniamo che
quest'Amministrazione debba ristrutturare e riprogrammare il
prossimo futuro e solo avendo certezza e contezza delle reali
disponibilità economiche - questo era l'obiettivo di
quest'emendamento - si può riprogrammare comunque e riempire di
contenuti, di misure, di azioni e di leggi tali disponibilità. In
sintesi cosa vuol dire? Vuol dire che se, viste le difficoltà, si
decide di andare ad utilizzare, faccio un esempio, cinquanta
milioni di euro di utili o di riserve di tali società, è il
Consiglio regionale che decide e quindi dà mandato all'assemblea
dei soci degli azionisti...perché le società che fanno utili in
questo momento non sono direttamente controllate
dall'Amministrazione regionale e quindi nessuno di noi siede nelle
assemblee dei soci. Era un mandato, una finestra di apertura per
dire: "per il 2014, o per il 2015, cinquanta-settanta-novanta
milioni di euro saranno utilizzati per quest'azione, per quella
misura, per quell'aiuto, per i fondi di rotazione in generale,
com'è stato fatto oltretutto nel dicembre 2013 per la finanziaria
2014", ma il tutto non doveva essere fatto, a nostro avviso,
tramite solo l'assemblea dei soci indirettamente controllata
dall'Amministrazione regionale, cioè Finaosta e tale società.
Riportare quindi il ruolo della centralità del Consiglio per dire
quante risorse utilizzare, come utilizzare e poi aprire il
dibattito invece sul discorso delle misure: questo era, a nostro
avviso, l'obiettivo e soprattutto la proposta che avevamo fatto al
Consiglio tutto, ma per una semplice ragione: uno, per
riprogrammare e ristrutturare il nostro modello, che ha bisogno
comunque di ossigeno e forse ha bisogno anche di "riempimento" di
idee, caro collega La Torre! Probabilmente al di là...poi, se uno
vuole metterla sullo scherzo, banalizzare comunque un film che non
esiste più...il nostro obiettivo era solo esclusivamente quello
di...
Quest'emendamento non c'entra nulla con - speriamo - la nuova
eventuale proposta di legge sulla trasparenza e sugli indirizzi del
Consiglio regionale per quanto riguarda gli investimenti delle
società, quest'emendamento non c'entra nulla: quest'emendamento è
solo per ridare centralità al Consiglio regionale, per dire che ci
sono degli utili, ci sono delle riserve che vorremmo utilizzare
oggi, perché la situazione è drammatica e vorremmo invertire la
rotta per l'occupazione, per lo sviluppo e per la povertà e che sia
questo Consiglio a deciderlo in modo da avere anche tutte le carte
scoperte. Prima il Presidente della Regione ha fatto un esempio, la
società...il Gruppo Energia nel suo complesso fa utili, tant'è vero
che l'assemblea si riunirà nei prossimi giorni e gli utili del 2013
saranno i sessantuno milioni punto otto al netto delle imposte,
quindi stiamo parlando di discrete risorse, a fronte, come diceva
il Presidente Rollandin, anche di debiti che la società ha, ma
sappiamo perfettamente, cari colleghi, che tale gruppo ha anche
delle riserve accantonate non ingenti. È una valutazione -
scusateci, se magari abbiamo disturbato - anche di natura
politica.
Dato che il nuovo Assessore Perron ha parlato di programmazione,
della difficoltà che abbiamo, dato che abbiamo delle difficoltà di
rapporto con lo Stato, quest'emendamento va nella direzione solo ed
esclusivamente di ridare un po' di ossigeno e - perché no? -
riprogrammare, dato che questi sono soldi nostri e a casa nostra
decidiamo noi, collega Fosson, perché riteniamo importante che in
questo caso lo Stato non c'entri e possiamo a questo punto decidere
noi e che sia il Consiglio regionale, e non solo poche persone, a
decidere di utilizzare parte degli utili. Questo era il nostro
obiettivo e, scusateci, colleghi di maggioranza e colleghi
Consiglieri, se vi abbiamo fatto perdere tempo presentando
quest'emendamento, sul quale, a nostro avviso, vista la situazione
economico-finanziaria, forse ci si poteva fermare qualche minuto in
più e trovare magari una riformulazione se si doveva riformulare o
migliorare. L'unico nostro obiettivo era contribuire alla
programmazione futura del sistema Valle d'Aosta.
Presidente
- La parola all'Assessore Perron.
Perron (UV)
- Grazie Presidente.
Su quest'emendamento il Presidente Rollandin poc'anzi in fase di
replica ha già evidenziato in modo molto chiaro qual è la visione
anche politica di strategia su questa materia. Due considerazioni
in più: l'emendamento presentato, a mio modo di vedere, manifesta
la volontà di "aprire" un problema; il collega Chatrian lo ha detto
questa mattina magari con altre parole. Sono stato citato e
ribadisco ciò che ho detto, nel senso che sono d'accordo che al
Consiglio regionale - penso che è una visione condivisa dalla
maggioranza - siano fornite più informazioni possibili in
riferimento al tema delle partecipate. Da questo punto di vista, mi
sono impegnato e ci siamo impegnati in II Commissione, confermiamo
questa nostra volontà, che dovrà tradursi in una legge. Questa è la
nostra visione, di carattere generale in materia di partecipate e,
come anche ha suggerito, visto che è stata citata più volte, la
relazione della Corte dei Conti, è in qualche modo necessario
attivarsi.
Voglio peraltro dire che il tema delle partecipate pubbliche è
oggetto di un continuo anche avvicendarsi di norme statali spesso o
molto spesso tra loro assolutamente incoerenti, alcune delle quali
peraltro rimandano per le Regioni a statuto speciale a specifiche
norme regionali di recepimento di principi. Noi manifestiamo la
nostra volontà di lavorare su questa materia, se questo può
avvenire come avvenuto finora con una logica
bipartisan
come
avvenuto in II Commissione, dove il Governo può dare il suo
contributo, siamo d'accordo, però con la stessa franchezza con cui
manifesto in qualche modo quest'apertura comunico la volontà del
Governo di rifiutare l'emendamento proposto. Innanzitutto perché,
secondo noi, questa materia richiede, proprio per la delicatezza e
l'importanza, un esame più approfondito come mi permetto di dire
l'emendamento sembra anche suggerire al secondo comma. Collega
Chatrian, nel secondo comma voi rimandate ad una deliberazione di
Giunta regionale la definizione di tutta la modalità attuativa da
recepire successivamente.
L'emendamento, secondo me, ha anche qualche problema tecnico,
nel senso che, se fosse approvato così com'è formulato, a mio
giudizio, non darebbe immediatamente e concretamente gambe in tempo
immediato, in tempo veloce ad un nuovo procedimento di
acquisizione, di valutazione e quindi di destinazione degli utili e
delle riserve delle partecipate. Se quest'emendamento fosse
approvato...si dice:
"con legge è stabilita la destinazione
degli utili..."
. Che cosa significa la destinazione degli
utili? Fino ad oggi una cosa decisa dagli azionisti. Dovremmo
attendere, ad esempio, per dei consigli di amministrazione che sono
convocati tra un po' che la legge prevista dall'emendamento sia
approvata?
(interruzione di un Consigliere, fuori microfono)
...io temo che l'emendamento, se fosse approvato, rischierebbe
di congelare l'operatività delle società, cosa che perlomeno come
maggioranza vogliamo evitare che accada. Io penso che non possiamo
neanche aspettare che in qualche modo gli uffici - e noi stessi -
impieghino mesi nel capire quali contenuti vogliamo inserire in
questa legge nell'interpretare la volontà che è insita
nell'emendamento.
Un'ultima precisazione mi permetto di farla sulla destinazione
dell'utile e delle riserve così com'è scritto. L'emendamento
presentato dall'opposizione fa riferimento, se non ho capito male,
alla destinazione anche civilistica degli stessi, cioè nella scelta
alternativa fra la distribuzione all'azionista in termini di
dividendo e l'accantonamento a riserva. L'emendamento quindi per
destinazione, non può intendersi la destinazione al finanziamento
di una specifica linea politica, sostegno al credito, piuttosto che
pagamento dei contributi pregressi, ma eventualmente al
finanziamento delle entrate complessive del bilancio. Io, per
essere chiari, non mi nascondo dietro ad un dito, rilevo che,
secondo me, affrontare il tema delle partecipate, cosa che,
evidenzio ancora, vogliamo fare, non si può soltanto riferire ad
una distribuzione degli utili che normalmente producono, ma anche
ad una corretta gestione delle eventuali perdite. Manifestando
quindi la nostra disponibilità a voler discutere questa materia, su
quest'emendamento come sui successivi, il nostro voto sarà un voto
contrario. Grazie.
Presidente
- La parola al Consigliere Donzel.
Donzel (PD-SIN.VDA)
- Grazie Presidente.
Oggi l'Assessore Perron veramente fa impallidire Crozza che
imita Scilipoti e Razzi, perché si sta veramente superando, nel
senso che, da una parte, continua a dire che bisogna dialogare, c'è
la disponibilità a fare qualunque cosa e, ogni volta che c'è una
proposta concreta in quest'aula, la proposta è bocciata, cioè c'è
una commissione speciale sulle partecipate? "Dobbiamo parlarne, in
commissione forniremo tutti i documenti, daremo qualunque cosa,
siamo aperti..." e poi dà man forte in questo il suo braccio destro
La Torre: "discuteremo...dialogo aperto, modifiche...", però non lo
votiamo, cioè non lo si fa. Adesso addirittura ribalta trasformando
quest'emendamento - un emendamento che, fra l'altro, prevede che
sia una delibera di Giunta a normare tutto - come nel tentativo che
congelerà qualunque cosa, bloccherà ogni azione delle partecipate.
Per cortesia, ci dica, come ha detto il Presidente Rollandin: "sono
affari nostri, ce li gestiamo noi questi soldi", il rapporto
Giunta...in modo chiaro, esplicito, e non vada ad inventarsi che
vogliamo bloccare tutto, che congeliamo tutto, che abbiamo
sbagliato tutto. È preferibile dire: "siamo la solita maggioranza
che vuole farsi i fatti suoi; la minoranza, se vuole, può venire
qui, fa la sua comparsa, dice la sua, poi ci lasci lavorare in pace
che noi andiamo avanti per la nostra strada, perché quale proposta
di apertura se non date risposta ai "116"? Adesso apriremo
l'argomento con il nuovo Presidente, che è così disponibile a
cambiare di cinque minuti gli orari dei Consigli e a convocarci in
frequenti Capigruppo dove diciamo: "applichiamo il Regolamento".
Vedremo nei fatti concreti se c'è una vera volontà di dialogo e
quant'altro. Noi le idee le abbiamo, le mettiamo sul tavolo, quando
sono sul tavolo, sono regolarmente bocciate da parte vostra.
Vorrei capire quindi in che cosa consiste quest'apertura, questo
andare a capire come funzionano le partecipate, per poi dire: "però
lo Stato sta facendo delle riforme, forse è il caso che stiamo
ancora fermi, che approfondiamo, studiamo bene le norme perché
chissà mai che non andiamo a disturbare le manovre in atto". No,
non vi disturbiamo, vi lasciamo demolire la Valle d'Aosta come
state demolendo, perché, tradotto quest'emendamento, cosa voleva
dire Perron? Lei se lo ricorda, il collega La Torre...ve lo
ricordate quando in commissione dicevamo. "ma qui gli appalti vanno
solo a quelle quattro imprese", se lo ricorda, La Torre, che lo
diceva pure lei in commissione? Allora questo è un emendamento,
oppure lei ci aiuti a correggerlo...che cerca di dire che gli
appalti devono essere gestiti in modo più trasparente, questi sono
dei percorsi, gli indirizzi...spendiamo i soldi per investire
nell'eolico nella regione Lazio o spendiamo i soldi per investire
sul territorio valdostano? Questo lo potrà fare il Consiglio
regionale? Ci lasciate almeno provare a dire queste cose senza
dirci che congeleremo il mondo, che impediremo di funzionare alle
partecipate? Solo questo vogliamo dire, vogliamo provare a dire la
nostra. Volete farlo, non voi diciotto, volete lasciarlo fare al
Presidente da solo? E lasciamolo fare al Presidente da solo,
vediamo dove ci porta questa barca dove vi siete di nuovo imbarcati
a dire che va tutto bene, ma, per cortesia, risparmiateci aperture
al dialogo e quant'altro per poi dire che bocciate! Fate come fa il
Presidente, che dice: "non ce n'è ragazzi, questa cosa non passa",
non fateci queste sceneggiate che veramente fate impallidire
Crozza, perché si sta vedendo di nuovo il teatrino della politica:
grandi aperture per poi bocciare qualunque cosa! Questa cosa qui
non l'accetto, è irrispettoso della serietà con cui i
colleghi...non l'ho redatto io, ma lo sostengo pienamente...i
colleghi hanno lavorato seriamente a quest'emendamento, hanno fatto
dei ragionamenti politici seri intorno a questo, meritano serietà,
non meritano di essere trattati e presi in giro in questo modo, io
perlomeno non mi faccio prendere in giro da lei, Assessore
Perron!
Presidente
- La parola al collega Gerandin.
Gerandin (UVP)
- Grazie Presidente.
Il Presidente Rollandin, a nostro parere, nella replica ha detto
una cosa molto importante: "bisogna fare una profonda riflessione
sul futuro". Ebbene, noi è proprio una riflessione sul futuro che
sosteniamo e condividiamo...e abbiamo contribuito a
quest'emendamento, perché, vede, quando lei parla di meno
risorse...è normale che le attività produttive ne risentano, che ci
sia un mondo in difficoltà: dai giovani alle persone...magari
quelle di mezza età che trovano difficilmente posti collocabili.
Soprattutto in linea con quello che lei, Assessore Perron, ha
detto: che si è perfettamente coscienti della situazione, che i
vecchi sistemi sono finiti e che i nuovi metodi possono dare
opportunità. Bene, quello che noi proponiamo è un nuovo metodo.
Chiudiamo la partita, è un nuovo metodo...e qualcuno di voi prima
della crisi aveva pure condiviso che questo sistema non reggeva
più. Adesso vediamo delle retromarce, ma a 180 gradi, inversione a
"U", ecco, nel senso che improvvisamente quelli che si erano fatti
fautori di un sistema nuovo, di un modello nuovo, di un metodo
nuovo, ormai sono allineati e compatti. Ha ragione allora chi mi ha
preceduto e che ha detto che è molto più onesta la posizione del
Presidente rispetto alla sua, Assessore Perron, perché se noi
vogliamo dar credito alle persone, e le abbiamo dato credito quando
lei ha illustrato il consuntivo e l'assestamento...adesso non
cominci a fare delle involuzioni per trovare tra le pieghe delle
giustificazioni che non esistono. Ora, uno, questa proposta di
emendamento non è in contrasto con quello che può essere un futuro
disegno di legge, non blocca nessun iter che vada in questa
direzione; secondo, non sono i CdA, ma sono le assemblee che
definiscono quelli che sono gli utili e le riserve distribuibili.
Noi non entreremo nel merito di quelle che le assemblee decideranno
che sono le riserve accantonabili, ma, una volta definiti quelli
che sono gli utili distribuibili, vorremmo condividere come
Consiglio l'utilizzo. Se voi leggete il comma 2...come giustamente
lei ha sottolineato, Assessore Perron, nel quale diamo le modalità
attuative alla deliberazione di Giunta...è perché a noi prima di
tutto interessa il principio, è il principio che ci interessa
porre, poi in Consiglio avete la maggioranza, in Giunta siete voi a
decidere, allora dov'è il problema se si condivide il principio? Il
vero problema è che non volete condividere il principio!
Allora, Presidente Rollandin, nessuno vuole equivocare su quelle
che sono le partecipate, men che meno su CVA e soprattutto nessuno
vuole banalizzare quello che è un sistema complesso come lo ha
chiamato lei. Non vogliamo sostituirci ai CdA, non vogliamo
assolutamente influenzare quelle che sono delle decisioni, a noi
interessa condividere un percorso che dia un minimo di opportunità
ad una Valle d'Aosta che sta morendo. Qualcuno che prima mi ha
preceduto l'ha detto: la Valle d'Aosta va verso un sistema di
implosione ed è vero che noi siamo stati penalizzati dalle varie
manovre, compreso il Patto di stabilità. Siamo stati anche
penalizzati perché non siamo stati capaci nel 2010, dopo aver
sottoscritto quel benedetto Patto, di cambiare il sistema in Valle,
di far crescere l'economia, di far crescere le entrate dirette, noi
abbiamo avuto una discesa a picco delle entrate dirette...questo è
il risultato! La nostra riflessione pertanto, veramente, è che
vorremmo che un principio come questo fosse largamente
condiviso...perché non bloccherà niente dell'attività delle
partecipate, farà solo chiarezza. Ho un vago timore che, se non
avremo il coraggio di farlo, sarà qualcun altro che ce lo imporrà
dall'alto. Allora, Assessore Perron, io non vorrei che un sistema
del genere continuasse ad essere cosa nostra o meglio: "cosa
mia".
Presidente
- La parola al collega Fabbri.
Fabbri (UVP)
- Grazie Signor Presidente.
Anch'io vorrei rivolgermi all'Assessore Perron, il quale con
molta enfasi ha ripetuto più volte che nulla sarà più come prima.
In realtà, nel respingere questo nostro emendamento, viene smentita
questa cosa: tutto è come prima, nulla cambia. Il collega Gerandin
ha detto chiaramente che non era nostra intenzione andare a fare un
controllo occhiuto di quella che è la dirigenza nelle partecipate.
Assolutamente non siamo né in grado, né vogliamo, né la nostra
intenzione è quella. A chi ascolta i nostri discorsi, o a chi ci
ascolta da fuori io vorrei solo semplicemente fare un esempio per
spiegare quello che è lo spirito, il vero spirito del nostro
emendamento. Noi vorremmo che i 50 milioni che son stati destinati
al Casinò l'anno scorso venissero condivisi in quest'Assemblea, che
è l'espressione del popolo valdostano, e che magari venissero spesi
per il rilancio della nostra economia. Grazie.
Presidente
- La parola al collega Cognetta.
Cognetta (M5S)
- Grazie Presidente.
Giusto due precisazioni per l'Assessore Perron: la prima è che,
da quello che si era sentito in commissione, c'era tempo fino a
fine luglio per portare questi DL in aula, così si era detto e noi
ci siamo comunque dati da fare, quindi non è proprio vero che non
c'è tempo. Insomma, la Giunta potrebbe anche fare un lavoro nel
giro di un mese per dare gambe a quest'emendamento.
La seconda cosa è che...non so se vi ricordate, ma a dicembre
dello scorso anno, tramite la Gestione speciale, abbiamo deciso
tutti assieme di pagare le leggi di settore, non so se vi ricordate
la questione che c'è stata, ecco, mi riallaccio a quanto detto dai
colleghi...è proprio questo il punto. L'anno scorso siamo riusciti
a farlo
una tantum
, perché c'era una situazione e, su
presentazione di un nostro emendamento, abbiamo poi trovato un
accordo, in parte disatteso, chiaramente perché noi prevedevamo 40
milioni di pagamento complessivi, invece poi sono diventati 28, ma
questo è un dettaglio. Volevamo che questo diventasse sistema,
perché l'unica vera cassaforte economica che abbiamo a questo punto
risiede proprio nella Finaosta e nella gestione delle partecipate.
Noi vorremmo farla diventare funzionale al nostro sistema, voi
invece volete gestirla come cosa vostra, come hanno detto i
colleghi. È su questo che non possiamo essere d'accordo: non
possiamo essere d'accordo, perché lei capisce che in questo modo
ancora di più diventa una gestione personalistica e soltanto di
maggioranza, e soltanto senza nessun tipo di confronto e di
discorso. È un emendamento che va molto al di là e non può essere
liquidato semplicemente dicendo: "volete fare ostruzionismo", o
comunque sia "volete allungare i tempi", o cose di questo
tipo...
(interruzione di un Consigliere, fuori microfono)
...eh beh, avete praticamente detto che questo potrebbe creare
un intralcio rispetto al normale svolgimento di...per cortesia,
quindi vi invito a rivedere la vostra posizione e a trovare magari
un accordo rispetto a quest'emendamento, in maniera tale da
riuscire a superare questo blocco, sennò darete sempre la stessa
impressione, come dicevano i miei colleghi, a parole di
condividere, ma, in realtà, poi di continuare a fare come vi
pare.
Presidente
- La parola al collega Chatrian.
Chatrian (ALPE)
- Sì, grazie Presidente.
Per chiarezza, se può essere utile al dibattito, noi abbiamo
presentato tre emendamenti: il responsabile delle finanze ci ha
detto che il primo emendamento va bene, perché non ha bisogno di
copertura, quindi ci dev'essere il suo posizionamento dal punto di
vista tecnico. Abbiamo presentato un secondo e un terzo
emendamento, cito e produco...anche se poi non si discuteranno il
secondo e il terzo emendamento...perché il primo emendamento,
Assessore Perron? Perché avessimo avuto la possibilità di aprire
oggi questo principio, non avremmo affrontato oggi il tema, ma tra
qualche mese, al massimo nei mesi di novembre-dicembre in sede di
finanziaria 2015. Avremmo probabilmente deciso, come Consiglio,
quante risorse allocare in gestione speciale, nel bancomat della
gestione speciale, quante finestre aprire ed autorizzare in
gestione speciale, in Finaosta, per poter fare delle operazioni, e
sull'emendamento n. 3 riempirlo di contenuti, di misure. Io nel mio
piccolo intervento di questa mattina vi ho fatto quattro esempi:
tre della Provincia di Bolzano e uno della Provincia di Trento per
dire che se avessimo avuto la possibilità di allocare (non oggi,
Assessore Perron, ma nei prossimi mesi) 20-30 milioni di euro sui
fondi di rotazione, magari avremmo predisposto un articolato
importante,
che sarebbe andato a dare delle risposte anche a
"X" settori. Probabilmente sulle scelte non si trovava neanche una
condivisione dal punto di vista politico, magari sì, però
l'obiettivo di oggi, l'obiettivo di quest'emendamento era aprire il
principio, caro Assessore Perron...le faccio un esempio: in questo
momento, dato che la Holding Energia è una società non controllata
dall'Amministrazione regionale, ma indirettamente controllata, chi
si siede attorno al tavolo degli azionisti non è neanche il
Presidente Rollandin, ma in questo momento lei sa meglio di me, e
meglio di noi, che il Presidente Rollandin magari un piccolo
consiglio a Finaosta può anche darlo. Ecco, sa la differenza e
perché abbiamo presentato quest'emendamento? Gradiremmo essere
tutti noi 35 a dare un suggerimento a Finaosta su quante risorse
allocare...un piccolo consiglio e - perché no? - magari i
valdostani possono sapere quante risorse decidiamo di mettere in
campo ed utilizzare. Senza mettere in difficoltà il Consiglio di
amministrazione del Gruppo Energia, ma noi vorremmo solo,
eventualmente, dare qualche indicazione all'azionista di
riferimento tramite un'apertura di principio, quindi scrivendolo
nero su bianco in una legge...avendo ben chiaro il nostro ruolo di
legislatore, che non è quello di essere operativi e non è neanche
quello di avere un ruolo esecutivo del Governo regionale, tant'è
vero che lo abbiamo declinato, Assessore Perron, nel nostro
emendamento:
"le modalità attuative del presente articolo sono
stabilite con deliberazione della Giunta regionale..."
Scusateci se magari vi abbiamo disturbato...abbiamo inserito:
"previo parere della commissione consiliare competente
",
dove mi sembra, colleghi, che voi avete la maggioranza e quindi
potete comunque decidere. Questo era lo spirito. Gradiremmo che non
fosse solo il Presidente Rollandin a consigliare al Dottor Cilea se
dividere o no gli utili del Gruppo CVA del 2013. Questo era il
nostro obiettivo.
Assessore Perron, mi spiace che alla sua prima uscita - questa
mattina è stato molto amministrativo - politica ci sbatta la porta
in faccia dicendo: "non sono cose vostre" praticamente o mettendo
di mezzo... Noi non siamo dei giuristi, abbiamo una competenza
magari scientifica in altri settori, ma non abbiamo quella
competenza giuridica, ma penso che qui la partita sia tutta
politica, colleghi! Se siamo d'accordo che sia Rollandin a chiamare
il Dottor Cilea per dire: "cari azionisti, utilizzate - o no - gli
utili di tale società", o se sia eventualmente il Consiglio
regionale. Ecco, noi auspicavamo dai banchi anche della
maggioranza...visto e considerato, dopo una crisi di 75 giorni, che
forse il vento era cambiato, che dal punto di vista del metodo di
lavoro e della trasparenza...avremmo gradito una presa di posizione
da questo Consiglio regionale, colleghi, e che si dicesse: "no, è
il Consiglio regionale che eventualmente prende il telefono e
chiede gentilmente alla finanziaria principale di utilizzare parte
degli utili". Mi dispiace che invece ci sembra che...almeno è la
posizione del Governo, non abbiamo ancora sentito la posizione dei
colleghi Consiglieri di maggioranza, ma mi sembra che vada bene
così. "Per adesso va bene così, ne parleremo un domani"...peccato,
abbiamo perso di nuovo una nuova chance e i nostri cittadini o
vicini delle Province autonome di Trento e Bolzano stanno sfornando
disegni di legge per comunque creare condizioni alternative per
dare delle risposte all'occupazione, alle imprese, alla povertà e
noi...e qui non c'entra nulla lo Stato e neanche la Comunità
europea, sono tutte cose nostre!
Potremmo gentilmente, Assessore Perron, dire: "no, un attimo,
forse possiamo... - magari, da un punto di vista giuridico, non
l'abbiamo scritto molto bene - riformuliamolo dal punto di vista
giuridico", però la partita, colleghi, è tutta politica! Ci spiace
sinceramente che nessuno...da come vedo dai banchi della
maggioranza e dai colleghi Consiglieri, probabilmente non interessa
o forse siamo andati fuori tema. Scusi Presidente.
Presidente
-La parola al collega Bertschy.
Bertschy (UVP)
- Grazie Presidente.
Vorrei solo leggere l'articolo, affinché sia chiaro che non
stiamo parlando di una cosa così fantascientifica:
"1. Con legge
è stabilita la destinazione degli utili e delle riserve
distribuibili delle società partecipate in misura maggioritaria,
direttamente o indirettamente, dalla Regione. 2. Le modalità
attuative del presente articolo sono stabilite con deliberazione
della Giunta regionale, previo parere della commissione consiliare
competente".
Allora politicamente quello che vi abbiamo
proposto è un atto di una semplicità e di una debolezza estrema,
perché sapevamo anche che dall'altra parte non è che ci fosse tutta
quella "muscolatura" politica, nonostante la ricomposizione della
maggioranza e la ricollocazione del gruppo dei responsabili. Era
però anche un tentativo per avvicinare un po' una dialettica
politica nuova, vista proprio la debolezza con la quale la
maggioranza si è presentata in aula nel corso dell'ultimo Consiglio
regionale e debolezza intesa che noi vogliamo ridare centralità al
Consiglio. Il Consiglio può riprendere centralità se dà dei segni
di vita e i segni di vita li può dare attraverso le componenti
politiche: adesso, una si è allontanata un po' dalla Giunta, ha
lasciato gli incarichi di governo per andare un po' più in alto,
ecco, alla Presidenza del Consiglio; un'altra invece è entrata in
Giunta e su questa puntavamo per quanto meno avere una risposta,
che non è approvare l'emendamento, perché siamo stati anche forse
un po' temerari e coraggiosi, però almeno dirci: "facciamo un
ordine del giorno e ci impegniamo nel prossimo mese di luglio",
perché le vacanze sono lunghe poi, collega La Torre...nel prossimo
mese di luglio...a parlarne subito, perché noi di partecipate ne
parliamo da luglio dell'anno scorso, da quando abbiamo cominciato
con la Commissione speciale del Casinò! Lei si ricorda quanto ci ha
aiutato, ecco, a discutere di questi temi e poi siamo andati su
altri temi, poi ci ha provato anche lei a farsi dare qualche
documento e ha capito che, come Presidente di commissione,
purtroppo, contava poco anche lei, perché non li ha avuti. Abbiamo
poi fatto altre discussioni e siamo qua oggi a parlare di un
emendamento di cinque righe e nessuno tra di voi...e, collega
Perron, noi da lei ce lo aspettavamo...è capace di dirci: "nei
prossimi 10 giorni vi convoco tutto e lo portiamo al Consiglio del
15 e ne parliamo", cioè non c'è mai un atto politico forte, c'è
sempre un rimandare le discussioni. Se faceva paura portarlo in
commissione, si poteva magari cancellare quello, ecco...cioè
avremmo anche accettato, però abbiamo finito di dire...dopo lunghe
discussioni, l'avete detto anche voi...che non abbiamo più
purtroppo un mondo come quello che avevamo prima; risorse minori,
difficoltà e abbiamo paura come amministratori...non come padroni,
ma come amministratori di società che hanno la possibilità ancora
di dare un po' di respiro al nostro bilancio...a dire: "la nostra
sensibilità è destinarli a questa cosa, la sensibilità di un altro
è destinarli a quest'altra cosa"
e fare della
politica...attraverso i soldi che queste amministrazioni delle
società partecipate producono per i valdostani. Allora, è veramente
tutto come ci siamo detti all'atto del reinsediamento del Governo
Rollandin! È talmente trasparente che lui fa bene a riproporre il
sistema di governare che gli è caro, attraverso il quale lui
raggiunge i suoi risultati, noi meno, perché non riusciamo
giustamente a portare il nostro contributo. È possibile allora
pensare che un emendamento così possa avere nei prossimi giorni una
discussione certa in commissione? A tambur battente? O è tutto
procrastinabile nel tempo, perché politicamente ormai le cose si
sono sistemate in maggioranza e quindi certe battaglie che si
facevano fino a cinque minuti prima oggi non si fanno più? È
possibile? Almeno siamo chiari ed evitiamo anche poi di ricercare
un dialogo che, come è stato detto più volte, non esiste, perché il
dialogo lo stiamo proponendo non sui temi sui quali non ci siamo
mai confrontati! Perché se vi avessimo chiesto delle cose sulle
quali non ci siamo mai parlati...ma erano le cose che ci dicevamo
in aula, che ci dicevamo in commissione, che ci dicevamo nei
corridoi e che ci dicevamo durante la crisi...le stesse cose. La
risposta allora può essere: "non lo accetto, ma mi impegno a farlo
nel più breve tempo possibile"
,
oppure giustamente: "non mi
interessa proprio, il mondo va avanti come abbiamo previsto di fare
andare avanti", finché raggiungiamo...finché abbiamo 18...
(interruzione del Presidente della Regione, fuori
microfono)
...no, io ho sentito dire:
"ne parleremo"
...ma ne
parliamo dall'anno scorso, Presidente! Questa roba qua rimane in
campo alla maggioranza! Non so che differenza c'è. L'UVP vi dirà:
"qua vorremmo metterli per fare le navicelle spaziali", l'ALPE vi
dirà altre cose...vi diremmo solo queste cose qui, ma possiamo
dirvele! Oggi invece noi non sappiamo nulla e non possiamo dire
nulla; allora, un impegno nel tempo si può avere?
Presidente -
Grazie collega Bertschy. La parola alla
collega Certan.
Certan (ALPE)
- Sarò brevissima. Devo dire che
l'Assessore Perron è stato nel secondo intervento pomeridiano
sorprendente, io non ho un'altra parola per definirlo,
perché...
(interruzione dell'Assessore Perron, fuori microfono)
...sorprendente, sì, proprio così, perché, vede, se dal
Presidente Rollandin ci aspettavamo questo tipo di risposta...
(nuova interruzione dell'Assessore Perron, fuori
microfono)
...da lei, Assessore Perron dopo aver anche condiviso alcuni
passaggi in commissione, eccetera, pensavamo che i 75 giorni di
crisi - fatta in qualche modo passare anche alla comunità
valdostana, perché è chiaro che è stata una crisi che poi ha pesato
anche su di essa - potessero servire. Non volevamo quindi
banalizzare così tanto questa crisi e pensare che fosse una crisi
solo per fare un giro di valzer, un cambio di sedie e un
riposizionamento della Giunta, ma pensavamo che veramente ci fosse
la disponibilità e la volontà di provare a fare un cambiamento di
metodo. Noi, in realtà, con quest'emendamento - credo che il
collega Chatrian e gli altri colleghi che sono intervenuti
l'abbiano spiegato in modo chiarissimo - volevamo solo che certe
scelte venissero fatte dal Consiglio regionale, che rappresenta
tutto il popolo valdostano, e non dalla Giunta regionale, dal
Governo regionale, in particolare non da una persona. Abbiamo
capito invece che tutti questi mesi, questi due mesi e mezzo sono
serviti esclusivamente per sentirci dire che oggi noi non possiamo
chiedere di congelare l'attività delle società partecipate, che non
possiamo neanche pensare che
"gli uffici impieghino
-scusi,
uso le sue parole -
troppo tempo per risistemarsi e rimettersi a
posto su questo"
. Mi chiedo...
(nuova interruzione dell'Assessore Perron, fuori
microfono)
...sì, l'ha detto...
(nuova interruzione dell'Assessore Perron, fuori
microfono)
...no, ha parlato di questo
.
Mi chiedo dal momento che il
nostro emendamento non potrà essere immediatamente applicabile
perché non darebbe gambe ad un nuovo corso di destinazione, ecco,
mi chiedo quale sia il suo nuovo corso di destinazione, Assessore
Perron. Grazie.
Presidente -
Passiamo quindi alla votazione
dell'emendamento...no, la parola al Presidente della Regione.
Rollandin (UV) -
Sì, grazie Presidente.
Solo per chiarire un paio di equivoci: primo, non è mai successo
e non succede che sia il Presidente della Regione a dare
indicazioni a Finaosta di come deve attivare certi meccanismi, sono
sempre, a prova del contrario, atti ufficiali della Giunta e del
Consiglio che hanno preso posizione su determinate situazioni
debitorie di alcune società, che sono state risolte, come per il
Casinò, anche attraverso delle partecipate, risparmiando, come ho
detto, milionate di quelle che dovevano essere invece spese per
interessi per le banche. I 50 milioni di cui parlava Nello Fabbri
non sono un regalo, sono un prestito che è stato dato con queste
modalità e credo che sarebbe bene ricordare il beneficio che questo
porta, perché rimane chiaramente nell'ottica di avere un risparmio
forte.
Vorrei sottolineare solo l'altra differenza, nell'emendamento si
dice:
"con legge
è stabilita la destinazione degli
utili
- Gerandin -
e delle riserve"
, se sono riserve, è
perché sono già state, in qualche modo, previste come necessità
collegate con quella che è la società, ma non voglio entrare nel
merito di questo. Questo è dato con legge, allora siccome sia il
collega La Torre, sia l'Assessore Perron hanno ribadito che la
volontà di arrivare ad una legge sulle partecipate c'è, io adesso
non sto a mettere i termini, se sono 15 giorni...nel più breve
tempo possibile presenteremo con la Commissione...lo presenterà la
Commissione, faremo in modo che si arrivi ad un testo che abbia una
serie di proposte, se ci saranno le condizioni, nel modo giusto
troveremo anche il modo di coinvolgere il Consiglio nel modo di
utilizzare gli utili. Vorrei ricordare a chi parla di...con questa
legge sugli utili dire della promozione, cioè di fare
programmazione...guardate che gli utili, se si guardano gli utili
della CVA l'anno scorso, erano quasi il doppio di quest'anno, se io
avevo fatto programmazione dicendo: "tengo conto degli utili,
quindi per i prossimi tre anni...", no, ma scusate, se mi dite che
devo far programmazione su quelli che sono gli utili, io voglio
ricordarvi che gli utili, ad esempio, proprio nel sistema
elettrico, sono stati negli ultimi tempi ridotti della metà, perché
sono....per diverse ragioni...sicuramente è auspicabile la
riduzione del costo dell'energia, ma tutto questo ha portato a
delle conseguenze per quanto ci riguarda. Bisogna quindi trovare
una clausola che non sia collegabile con un automatismo per cui io
vado a...ma giustamente possiamo parlarne... Noi abbiamo detto
questo, noi abbiamo detto che la legge verrà presentata e quindi in
quel momento discuteremo, tutto lì, quindi non è che ci siamo
rifiutati, non è che abbiamo detto: "non dialoghiamo", è anche
stato detto...
(interruzione di un Consigliere, fuori microfono)
...ma lo spirito è quello di arrivare ad una soluzione o no? Se
è di arrivare ad una soluzione, la proposta viene...e si discute. È
esattamente quello che voi chiedete e che noi diciamo, solo
dobbiamo farlo in un modo diverso, tutto lì.
Presidente
- La parola al collega Laurent Viérin.
Viérin L. (UVP)
- Due considerazioni a seguito degli
interventi, se non abbiamo capito male, uno di chiusura da parte
dell'Assessore Perron, che dietro una questione tecnica ha
rifiutato un principio, che è quello di condividere qui in
Consiglio una filosofia e delle linee di indirizzo sulla questione
delle partecipate...gli utili...adesso si parlava di CVA, ma in
generale è un principio che portiamo qui in Consiglio.
Atteggiamento che invece, a seguito della discussione, vede un
impegno per il futuro che noi chiederemmo si trasformasse in un
impegno formale, come anticipato dal collega Bertschy, magari
attraverso un ordine del giorno, durante la discussione da qui alla
fine dell'approvazione dell'assestamento, che possa codificare
quella che è una volontà di portare in Consiglio una riforma della
questione delle partecipate, soprattutto una legge che possa
fissare un principio che noi oggi abbiamo tramutato e codificato in
un emendamento. Al di là dell'impegno, quello che dispiace, e che
qualcuno ha sottolineato...sono due atteggiamenti: uno è
l'atteggiamento di chiusura del collega Perron, che assieme al
collega La Torre...altri lo hanno detto, in questi mesi hanno fatto
delle battaglie di principio sulla questione delle partecipate. È
vero che tra i responsabili, collega Perron, lei è stato il più
responsabile, nel senso ovviamente...anzi sicuramente il più
premiato per essere il più responsabile e oggi forse rappresenta
questo gruppo...nel senso che non si può, in un cambio repentino di
atteggiamento, nascondendosi dietro ad una questione di tecnicismo,
rifiutare un principio.
L'altro appello è al Presidente del Consiglio appena insediato
con dei grandi proclami sulla centralità del Consiglio, sul
new
deal
di questa Presidenza, noi vogliamo vedere che
atteggiamento ha lei, Presidente del Consiglio, su questa
questione, perché non è che lei adesso si è seduto lassù e,
insomma, un colpo al cerchio un colpo alla botte non ha più
posizione...ma sì, un po' con l'opposizione, un po' con la
maggioranza... Lei, Presidente, ci deve dire cosa pensa sulla
centralità del Consiglio sulla questione delle partecipate,
emendamento o non emendamento, adesso stiamo discutendo di
tecnicismi, perché lei ce lo deve dire, perché la sua Presidenza,
presentata in leggera difficoltà e in pompa magna su questo nuovo
corso, rispetto al passato recente, beh, noi vogliamo misurarla,
Presidente Marco Viérin. Ci attendiamo che lei ci dica come si
schiererà in questa votazione, perché qui, al di là della questione
tecnica, si afferma un principio: vogliamo o no che il Consiglio
regionale, soprattutto sulla questione delle partecipate, che il
suo movimento in termini di proclami in questi mesi ha fatto come
battaglia di principio uno degli argomenti forti...noi vogliamo
sapere come lei si schiera e come lei ha intenzione di dimostrare
questa volontà di riportare alla centralità del Consiglio, che noi
dei proclami sinceramente ad un certo punto ci fidiamo fin lì. È
quindi chiaro che chi nel gruppo dei responsabili ha oggi assunto
un incarico di governo si è subito adattato a quella che è
un'azione di governo...che già negli scorsi mesi diceva: "no, la
questione delle partecipate è così"; allora stupiscono i cambi
repentini o, meglio, non è che stupiscono, si capiscono benissimo,
anzi, ma quello che stupisce, invece, è in una
soi-disante
promozione sugli scranni più alti del Consiglio...che poi c'erano
altri argomenti, secondo noi, altre questioni...ma oggi deve essere
conseguente a ciò che si enuncia in termini di principi, quindi qui
- qualcuno l'ha detto - si vuole affermare un principio: che
qualsiasi tipo di decisione, al di là dell'allocazione delle
risorse, su scelte strategiche, che siano poi fondi delle
partecipate, fondi europei e altre questioni, sia almeno discussa
in quest'aula consiliare. Lei, Presidente Marco Viérin, quindi ha
un'occasione, ecco, per dimostrare attraverso un voto che lei è un
Presidente
super partes
, che esiste, nel senso che ha
un'autonomia minima decisionale, al di là del suo movimento, anche
all'interno di quest'aula dalla maggioranza e soprattutto che è una
persona, in termini di figura istituzionale, credibile, perché noi,
mettendo alla prova attraverso un voto questa sua volontà di dare
maggiore centralità al Consiglio, le diamo un'opportunità, che è
unica, di effettivamente ridare dignità all'aula che lei
rappresenta.
Presidente
- La parola al collega Fabbri per secondo
intervento...per dichiarazione di voto sull'emendamento...fatto
personale su cosa?
Fabbri (UVP)
- Credo che il Presidente mi abbia
citato...
Presidente
- Ah va bene, fatto personale.
Fabbri (UVP)
- ...semplicemente una cosa, Signor
Presidente, io non intendevo assolutamente criticare le scelte o
entrare nel merito delle scelte che sono state fatte ormai più di
un anno fa, semplicemente volevo dire che certi tipi di scelte
possono essere benissimo condivise qui, questo era lo spirito del
nostro emendamento, tutto lì.
Si dà atto che dalle ore 19,31 assume la presidenza il
Vicepresidente Lanièce.
Lanièce (Presidente)
- Ha chiesto la parola il Presidente
Viérin Marco, ne ha la facoltà.
Viérin M. (SA)
- Grazie Presidente.
Io capisco che qualcuno voglia cercare di confondere quella che
è la maggioranza e quella che è l'opposizione, io l'ho detto nella
mia dichiarazione che sono persona di maggioranza. Dico e ribadisco
che il movimento a cui appartengo sostiene fermamente di volere
questa legge sulle partecipate, e lo ribadisco con forza, ed
affronteremo anche le questioni proposte oggi insieme a tutte le
altre che riguardano questi argomenti: da quelli che sono i benefit
dei manager ad arrivare anche agli indirizzi che si possono dare
alle partecipate; quindi lo confermo in maniera chiara, netta a
nome anche del mio movimento. Grazie.
Si dà atto che dalle ore 19,32 riassume la presidenza il
Presidente Marco Viérin.
Viérin M. (Presidente
) - La parola al collega
Guichardaz.
Guichardaz (PD-SIN.VDA)
- Grazie Presidente.
Oggi mi sono posto un po' in osservazione e fanno sorridere
certe affermazioni da parte di alcuni colleghi...l'affermazione del
collega Viérin, in veste di Consigliere: "noi siamo come
movimento...", lo sappiamo bene, voi l'avete scritto pure sul
vostro programma elettorale, avete fatto grandi articoli sulla
riduzione dei costi dei manager delle partecipate e delle
controllate, il controllo..."e togliamo il controllo troppo stretto
della Giunta e ridiamo importanza al Consiglio", è da un anno che
aspettiamo che voi facciate qualcosa sulle partecipate e sulle
controllate, e ci avete bocciato tutto! Risoluzioni, mozioni...non
avete accolto una sola delle indicazioni e dei suggerimenti che noi
dalla minoranza, quindi diciamo anche con i numeri che non ci sono
agevoli, vi abbiamo proposto, e noi, Presidente Viérin, dobbiamo
crederle? Allora voi andrete avanti ancora con questa manfrina
finché, probabilmente, vi converrà andare avanti, fintanto che vi
converrà mungere le partecipate e le controllate, però con le
vostre mungitrici e, diciamo, in maniera del tutto autonoma, in
maniera del tutto, diciamo, limitata alla vostra parte, alla vostra
maggioranza e, quando vi converrà, lo farete.
Collega La Torre, lei ha firmato otto mozioni di sfiducia degli
Assessori, oggi mi sembra uno dei sostenitori della maggioranza
senza "se" e senza "ma", senza pregiudiziali, perché ha firmato
quelle mozioni di sfiducia, per poi riconfermare in pieno un'azione
politica senza una virgola di cambiamento, anzi rafforzando
addirittura un'azione politica che è stata ed è immutata da un
anno? Non è cambiato nulla, allora poi magari
in camera
caritatis
, nei corridoi, mi spiega la motivazione del suo
percorso e di questa sua metamorfosi duplice, prima e dopo, come
mai ad un certo momento lei ha deciso che la Giunta non era più,
diciamo, in condizione di poter governare, che andavano risolte...e
sfiduciati, diciamo, i suoi colleghi, perché bisognava dire un
"basta" e bisognava mettere un punto fermo su una
degenerazione.
Collega Perron, si è guadagnato i galloni del libero di dire,
evidentemente, oramai è libero di dire quello che vuole, ci fa
degli spiegoni che durano delle mezz'ore, dei
peàna
incredibili all'azione meravigliosa di questa macchina che è la
maggioranza, che non ha mai sbagliato, "abbiamo fatto tutto sempre
per il popolo valdostano, sempre nell'interesse...", non mi pareva
così convinto che si fosse fatto tutto nell'interesse dei
valdostani quando ci raccontava che l'uomo solo al comando decideva
e voi dovevate essere lì ad accettare le decisioni. Mi pare allora
che ci siamo un po' rimangiati, diciamo, certe prese di
posizione.
Presidente Rollandin, lei ha citato le partecipate, ha citato il
mutuo di 50 milioni concesso al Casinò, beh, io le cito il mutuo
chirografario di 12 milioni, quel prestito che è stato concesso
qualche mese fa al Casinò per i giochi d'acqua splendidi, non so se
vi ricordate...beh, il mutuo chirografario, caro Presidente, è un
mutuo, è un credito che non richiede nessun tipo di responsabilità
da parte di chi lo chiede, non richiede nessun pegno in cambio, non
richiede ipoteche, non richiede nessun tipo di impegno, perché,
come si diceva allora, sono mutui generalmente concessi di piccola
entità, concessi magari per l'acquisto di una macchina o per una
piccola ristrutturazione. Voi avete concesso al Casinò un prestito
di 12 milioni di euro senza nessun tipo di garanzia e chi lo
restituirà nel caso in cui il Casinò non fosse in grado di
restituirlo? Lo restituirete voi della Giunta che avete deliberato
questo mutuo? Non credo proprio. Lo restituirà la collettività,
allora, quando avete interesse di utilizzare i soldi della
collettività attraverso le partecipate, lo fate tranquillamente e i
rischi li attribuite e li scaricate comunque sulla
cittadinanza.
Presidente
- Grazie collega Guichardaz. La parola al
collega Laurent Viérin per secondo intervento...dichiarazione di
voto.
Viérin L. (UVP)
- Sì, solo per un chiarimento, Presidente
Marco Viérin. Dopo l'impegno del Presidente Rollandin, abbiamo
preso atto di un suo impegno, non abbiamo capito se è un impegno
personale o di gruppo ad intervenire su questa questione. Al di là
quindi della sua...abbiamo capito che lei fa parte della
maggioranza, Presidente, perché altrimenti non sarebbe seduto su
quella poltrona e, malgrado quello, ha pure rischiato di non andare
a sedersi, quindi non è questa la questione, e non c'è neanche un
tentativo di confondere tra maggioranza e...vi confondete già da
soli, Presidente Viérin, quindi qui noi vogliamo capire se c'è un
impegno ad agire entro breve tempo. Non so se c'è una disponibilità
magari anche a codificarlo come ribadito da più parti attraverso un
ordine del giorno, un impegno che fissa un tempo...perché della
politica dell'annuncio noi non ci fidiamo, glielo abbiamo
detto..."poi vediamo", "poi facciamo", "poi auto-interveniamo", no,
oggi se c'è una volontà... Intanto lei ha detto: "ma io faccio
parte della maggioranza, non voto quest'emendamento, però io sono
d'accordo nel fare una legge sulle...", bene, noi ribadiamo che il
voto su quest'emendamento è comunque un principio che viene
affermato da parte di un Presidente del Consiglio sul riaffermare
la centralità dell'aula.
A prescindere da questo voto, che comunque sarà un primo segno
tangibile del suo atteggiamento da Presidente del Consiglio nei
confronti dell'Assemblea che lei rappresenta, noi, se non abbiamo
capito male, prendiamo atto di un impegno, dopo quello del
Presidente, anche suo e del suo movimento ad intervenire in tempi
brevi, noi immaginiamo, sulla questione delle partecipate, quindi
scindendo le due questioni che sono parzialmente collegate, ma che
vanno nella medesima direzione di introdurre trasparenza e
partecipazione in tema di partecipate, noi chiediamo se c'è una
disponibilità a lavorare entro stasera ad un testo di un documento
condiviso, che impegna ad intervenire entro la fine della pausa
estiva su questa questione delle partecipate, per vedere se questi
sono i soliti proclami a cui ci avete abituato o se, invece, sono
dichiarazioni che sono fondate. L'impegno per il futuro, se è un
futuro prossimo, può essere anche un impegno semi-credibile, se è
un impegno della vecchia politica, ecco, noi non ci stiamo, perché
crediamo che sia solo un tentativo di prendere tempo rispetto ad
una posizione che deve assumere oggi lei, come altri, che hanno
fatto le battaglie che certi ricordavano, per non decidere, per non
uscire da questa dicotomia nella...della lotta ad un certo sistema
a cui si appartiene, perché non si può appartenere ad un certo
sistema e combatterlo allo stesso tempo, probabilmente qualcuno ci
crede pure quando lo dice, ma oggi state dimostrando che non state
facendo, seppure con i numeri risicati che vi potrebbero permettere
una lotta anche con un singolo voto ad un certo sistema. Questo
principio quindi...se proprio credete che voi siete centrali,
determinanti per cambiare le cose, dimostratelo, cambiate una volta
per tutte, una volta ogni tanto, questo sistema, che esautora
quest'aula dalle decisioni principali e programmatiche di
indirizzo, per delegare, ma neanche a voi stessi, a qualcun altro
che voi dite di combattere, quelle che sono invece decisioni che
dovrebbero essere assunte dall'intero Consiglio Valle: questa è la
centralità della questione. Tutto poi è possibile, tutto è
fattibile, l'importante è dire le cose come stanno. C'è una
decisione che è già assunta, non si può non seguire quella linea,
che da mesi...e che è all'origine della crisi...la questione delle
partecipate è stata origine di una parte della crisi. Oggi non si
può dissentire, perché è quell'elemento che vi tiene in piedi, lei
soprattutto e chi è stato premiato in particolare, perché, se si
dissente da questa linea, non si ha più il posto che si ricopre:
questa è la questione centrale del problema.
Presidente
- Votiamo allora l'emendamento. Il Consigliere
Chatrian è già intervenuto due volte...ah, per fatto personale, su
cosa? La parola al collega Chatrian.
Chatrian (ALPE)
- Grazie Presidente.
Per fatto personale, perché il Presidente poc'anzi ha indicato
certi valori per quanto riguarda il Gruppo Energia, il Gruppo CVA.
Solo per chi ci ascolta, ma anche per i colleghi, perché altrimenti
sembriamo degli sprovveduti, dei superficiali e sembriamo un'armata
Brancaleone, che ha presentato un emendamento non sapendo e non
conoscendo lo stato dell'arte. Solo per correttezza verso chi ci
ascolta, Presidente Viérin, il Gruppo CVA, solo ed esclusivamente
il Gruppo Energia, nel 2008...
Presidente
- ...rimanga però sul fatto personale.
Chatrian (ALPE
) - ...il fatto personale è che il
Presidente Rollandin mi ha ripreso su certe mie affermazioni sulle
risorse disponibili, quindi volevo ribadire e mettere sul tavolo i
risultati di una nostra controllata indirettamente a chi ci
ascolta, altrimenti sembra che parliamo magari così, perché abbiamo
deciso di presentare un emendamento non sapendo nulla di cosa stia
succedendo...
Presidente
- ...collega Chatrian, il discorso sul fatto
personale non è che...
Chatrian (ALPE)
- ...il fatto personale è che il
Presidente Rollandin ha appena detto...Presidente...
(interruzione del Consigliere Donzel, fuori
microfono)
Presidente -
...collega Donzel, ho capito che forse è di
moda avere qualche atteggiamento, ma credo che il collega Chatrian
stia parlando e abbia la capacità di esprimersi...
Chatrian (ALPE)
- ...nel 2012 l'utile netto di pertinenza
del gruppo è stato di 73 milioni di euro, nel 2011 di 64 milioni di
euro, nel 2010 di 78 milioni di euro, nel 2009 di 82 milioni di
euro, nel 2008 di 70 milioni di euro. Fra qualche giorno, e che sia
chiaro praticamente a tutti, il gruppo andrà ad approvare il
bilancio 2013 e gli utili sono di circa 60 milioni e non della
metà, come il Presidente Rollandin poc'anzi ha detto, rispetto al
2013. Nel quinquennio parliamo di 350 milioni di euro di utili.
Un'altra cosa, sempre, dato che sono stato citato dal Presidente
Rollandin, per chiarezza, colleghi, scusateci, perché altrimenti
sembriamo veramente superficiali e soprattutto che presentiamo,
anche come ci ha ripreso il nuovo Assessore Perron, degli
emendamenti che non stanno in piedi dal punto di vista
tecnico-giuridico, non so lei che competenza abbia dal punto di
vista giuridico, noi poca, ma abbiamo cercato di spiegare dal punto
di vista politico che volevamo ridare una piccola centralità al
Consiglio regionale, ma al 30 giugno 2013, Presidente Viérin, il
Gruppo Energia aveva questa liquidità: 291 milioni di euro.
Presidente
- Grazie collega Chatrian. La parola, per
dichiarazione di voto, al collega Bertschy.
Bertschy (UVP)
- Sì, Presidente, le abbiamo chiesto due
minuti fa, attraverso la dichiarazione del collega Viérin, un
impegno politico. Ci sono dei Capigruppo o altri che sono referenti
di gruppi che non sentiamo, quando si chiede un impegno politico,
qualcuno dovrebbe politicamente rappresentare i gruppi e dire
qualche cosa, anche dire: "no", però l'impegno politico che vi
chiediamo è: c'è la disponibilità nei prossimi giorni, nel prossimo
mese, nei prossimi due mesi, quando volete voi, di arrivare ad una
dichiarazione politica forte per dire: "chiudiamo quest'argomento"?
O sennò diciamo: "no", io - ripeto - preferisco che diciate: "no",
almeno noi sappiamo che è "no", ma non che...
(interruzione di un Consigliere, fuori microfono)
...sì, però, non arrabbiamoci, perché sennò poi allora, quando
diciamo che qualcosa non va bene, parliamo da sotto il
microfono...se lo diciamo noi, veniamo ripresi perché diamo
fastidio...io non voglio creare polemiche, dico solo: stiamo
facendo politica, qua abbiamo fatto una proposta politica, diteci
politicamente: "sì", "no". Guardi, Presidente, che lei è il più
chiaro di tutti, noi continuiamo a ribadirlo, lei è il più chiaro
di tutti, è meglio sapere che è "no" che non dei "nì", cioè noi
vorremmo che la Stella Alpina dicesse dei "sì" e dei "no", i "nì"
non ci interessano più! Siete stati in piedi coi "nì", vi va bene a
voi, ma andate avanti, ma chi se ne frega, non è mica quello il
problema, noi vi stiamo chiedendo dei "sì" e dei "no" da quando è
iniziata questa legislatura, allora la Stella Alpina se ha trovato
l'equilibrio in maggioranza e deve dire dei "nì", ci dica dei "nì",
ma ce lo dica se non può alzar la voce quando va dall'altra parte!
"I responsabili dicono dei "nì"", va bene, noi sappiamo che d'ora
in avanti trattiamo direttamente con chi può dire "sì" e "no", non
perdiamo del tempo, cioè diteci solo se c'è un impegno politico a
breve per arrivare al "nì", al "sì", al "no"...non ne volete
neanche più parlare? Perché la legge non la possiamo fare il
prossimo anno, perché, al di là delle partecipate, ogni Consigliere
qua credo che abbia tutti i giorni gente che gli chiede come fare a
trovare un lavoro. Da quelle parti c'è ancora possibilità di
veicolare il lavoro, perché non c'è ancora voglia di arrivare a
questa trasparenza sulle assunzioni ed in tanti posti, da questa
parte gli puoi solo dire: "eh, cerca di attivarti a fare qualche
cosa". Noi non vogliamo sostituirci a quel sistema di fare, perché
non è più tempo, allora cerchiamo semplicemente di trovare una
formula affinché tutti insieme possiamo dare delle risposte alla
gente, se è "no", è "no", se è "sì", è "sì".
Presidente
- La parola al collega Donzel, per secondo
intervento.
Donzel (PD-SIN.VDA)
- Lo faccio precedere da un breve
fatto personale. Siccome lei mi chiama a microfono acceso dicendo
che è di moda fare certi tipi di intervento, poi io ho il diritto
di spiegare. Allora, io intervenivo per rammentarle che se un
collega è citato e smentito dal Presidente della Regione, come è
avvenuto nel caso del collega Chatrian, può risultare a questo
collega fatto personale chiarire due cifre. Tutto qui, un richiamo
al rispetto del Regolamento, se lei adesso ha già deciso che la
disciplina è che non si può più replicare su una persona chiamata
in causa su delle cifre non corrette, è una sua interpretazione, la
invito a discuterne nella Capigruppo, così ci chiariamo che cos'è
un fatto personale e che cosa no. Beccarsi del bugiardo o del
tontolone per me è un fatto molto personale: questa è la
precisazione.
Rispetto alla questione, l'apertura classica che viene fatta
quando noi chiediamo una delibera di Giunta, chiediamo una
discussione in commissione, è: "eh no, ma qui è meglio fare una
legge", dopodiché, molto correttamente, i colleghi dell'UVP dicono:
"allora facciamo la legge". Lei si precipita dai banchi, abbandona
la veste, si toglie la giacca del Presidente del Consiglio, indossa
subitaneamente la giacca del Consigliere di maggioranza e dice:
"siamo pronti noi della Stella Alpina", parla come un Capogruppo,
proprietario del partito anche lei, che dice: "noi la legge la
vogliamo fare". La domanda allora è semplicissima: la facciamo
quest'estate? Noi ci siamo. Il Presidente Rollandin comincia a
dire: "forse quest'estate non è il caso", mi sembra di aver capito,
perché è il più chiaro di tutti, anch'io ormai ho come
interlocutore unico il Presidente Rollandin, perché gli altri dalla
mattina alla sera cambiano idea, dicono l'opposto, si rimangiano
tutto quello che hanno detto, è una roba impossibile! Allora chiedo
a lei: la Stella Alpina questa legge ce la vuol far fare entro
l'estate oppure no? Si chiede cioè una data, abbiamo capito che il
Presidente Rollandin dice: "studieremo la legge, si vedrà,
l'autunno, l'anno prossimo". Dura quattro anni la legislatura, ma
la Stella Alpina che posizione ha? Questo ci dovete dire, noi
comunque voteremo quest'emendamento, che ha assunto ancora più
credibilità dopo questa carnevalata che avete messo in piedi.
Presidente
- La parola al collega Grosjean.
Grosjean (UVP)
- È tutto il giorno che ascolto, faccio un
piccolissimo intervento. Guardo le vostre facce, è veramente uno
spettacolo. Pensavo che nella prima parte della legislatura, prima
della crisi, fosse stato così: generale comanda, i soldatini
obbediscono, però poi è arrivata la crisi e ho detto: qui le cose
cambieranno e diverse cose sono cambiate, è cambiato il Presidente
del Consiglio, sono cambiati diversi Assessori, sono cambiati anche
dei Capigruppo, però vedo che la musica è sempre la stessa: 14
silenziosi, 4 che hanno preso la parola...5 col Presidente del
Consiglio, però nella veste di Presidente del Consiglio. Certo che
è comodo fare la maggioranza, piacerebbe anche a me, seduto lì,
tranquillo, non ho neanche bisogno di parlare. Noi, invece, della
minoranza dobbiamo anche studiare, dobbiamo anche pensare a cosa
dire, rischiamo anche di fare delle figuracce, perché poi la gente
fuori ci ascolta. Magari mi dice: "non sei neanche capace a parlare
italiano", ma chi se ne frega! Va bene lo stesso. A questo punto
però vorrei sentire anche le voci di qualcun altro, per esempio, il
Capogruppo dell'Union Valdôtaine, visto che oggi avete nominato il
nuovo Capogruppo, ci darà una sua idea su quello che pensa come
Capogruppo di questa situazione. Il Capogruppo di Stella Alpina si
è espresso, ha dato già un suo piccolo parere stamattina, non l'ho
capito proprio a fondo, però, insomma, qualcosa ha cercato di dire.
Volevo solo quindi rimettere un po' di allegria e ricordarvi che
siamo in Consiglio regionale, siamo qui a Palazzo regionale, non
siamo su alla Testafochi o alla Scuola militare alpina.
Presidente
- Grazie collega. Se non ci sono altri
interventi, metto in votazione l'emendamento n. 1 presentato dai
gruppi di opposizione. La votazione è aperta. Hanno votato tutti?
La votazione è chiusa.
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin Bertolin, Perron, Restano, Rini, Rollandin, Testolin, Marco
Viérin)
Il Consiglio non approva.
Colleghi, visto che non è passato quest'emendamento, che è
l'articolo 5bis, passiamo all'articolo 6, dove c'è un emendamento,
proposto dalla II Commissione, sostitutivo dell'intero articolo; se
quest'emendamento verrà approvato, ci sarà un emendamento
dell'opposizione che dovremo discutere successivamente. Possiamo
allora votare l'emendamento della Commissione? C'è qualcuno che
chiede la parola? Se nessuno chiede la parola, vi prego di votare
l'emendamento della II Commissione sostitutivo dell'articolo 6. La
votazione è aperta. Hanno votato tutti? La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Essendo stato approvato quest'emendamento sostitutivo
dell'articolo 6, si discute l'emendamento n. 2 dell'opposizione.
C'è qualcuno che intende illustrarlo? La parola al collega
Chatrian.
Chatrian (ALPE)
- Grazie.
Prima di illustrare l'emendamento n. 2, devo annunciarvi che
tale emendamento non ha ad oggi la copertura, ma qual è l'obiettivo
del nostro emendamento? L'obiettivo va nella direzione di onorare
gli impegni presi dall'Amministrazione regionale nel 2013-2012 e
nel 2011, nonostante la buona volontà e anche la responsabilità di
tutta l'opposizione... Nel dicembre 2013 accettammo e votammo
l'emendamento che andava a reperire 20 milioni di euro per dare
delle risposte puntuali e serie a tutte le leggi di settore
pregresse, ripeto, che facevano riferimento non solo al 2013, ma
facevano riferimento al 2012-2011, inevase, senza copertura
finanziaria ed istruite, ma le risorse non si potevano impegnare
per mancanza di soldi. L'Amministrazione regionale,
l'Amministrazione pubblica, al di là di chi governa, al di là di
chi ricopre le cariche istituzionali, per noi ha una sua veste e
riteniamo ancora adesso che gli impegni debbano essere onorati da
parte dell'Amministrazione regionale verso terzi, verso i
cittadini, verso le aziende agricole, verso le strutture ricettive,
verso le strutture artigianali, aziende artigianali, imprese,
piccole, medie e grandi che siano.
Abbiamo valutato negativamente le modifiche che questa
maggioranza da sola ha fatto pochi mesi fa, andando a modificare i
criteri e andando a ridurre ulteriormente questi aiuti diretti del
25 percento.
Indubbiamente quest'emendamento n. 2 è collegato alla filosofia
dell'emendamento n. 1, andiamo a reperire delle risorse nel mondo
di cui abbiamo discusso poc'anzi: il nostro mondo delle società
partecipate direttamente e indirettamente, e andiamo ad onorare gli
impegni assunti come Amministrazione regionale. Nel complesso
avremmo dovuto reperire altri 9 milioni di euro per poter dare
risposte complete al 100 percento rispetto a tutte le leggi di
settore vigenti fino all'ottobre 2013...4 ottobre 2013, questa era
la filosofia di questo nostro emendamento. Mi rammarico, ci
rammarichiamo ancora per la non presa di posizione rispetto al
principio che vi avevamo illustrato per quanto riguarda
l'emendamento n. 1, perché forse per la prima volta si sarebbe
ridata la centralità a questo Consiglio regionale e si sarebbe dato
di nuovo, a nostro avviso, un ruolo importante e forse avremmo
potuto - non oggi, ma nel prossimo Consiglio o nell'ultimo
Consiglio prima della pausa estiva, perché no? - reperire i 9
milioni di euro in gestione speciale e a quel punto onorare gli
impegni dell'Amministrazione regionale verso le centinaia e
centinaia di imprese e di cittadini che avevano presentato...e che
l'Amministrazione aveva istruito positivamente e che voi di
maggioranza, questa nuova maggioranza non solo non avete voluto
accogliere, ma non avete voluto neanche aprire un dibattito serio
sul rivedere quanto meno i criteri, le possibilità all'interno
comunque delle delibere di Giunta...se non scaricare - utilizzo
proprio questo termine - direttamente in commissione, a pacchetto
blindato, confezionato e chiuso, convocando le associazioni
dicendo: "non c'è più trippa per i gatti, questo è quanto: o
accettate questo, o non accettate nulla". Ecco, a nostro avviso,
questo non è un modo corretto di operare, questo non è confronto,
questo non è dibattito! La cosa più grave di tutto questo è che,
fino al 26 maggio 2013, voi avete illuso imprenditori, imprese,
aziende, artigiani e cittadini tutti dicendo che tranquillamente le
coperture sarebbero state trovate nei mesi successivi!
Presidente
- Grazie collega Chatrian per l'illustrazione.
Ci sono altri interventi? Se non ci sono altri interventi, mettiamo
in votazione l'emendamento all'articolo testé approvato. La parola
al collega Gerandin.
Gerandin (UVP)
- Grazie Presidente.
Solo per ribadire che, pur coscienti che quest'emendamento non
ha copertura finanziaria, per noi era molto più importante ribadire
un concetto. Parto anch'io dalla finanziaria che abbiamo approvato,
quella riferita al 2014, la triennale, noi in quella occasione
avevamo presentato un emendamento, che andava a reperire le risorse
per coprire l'intero ammontare di quelli che erano gli arretrati
dei contributi, delle domande presentate sino alla data di chiusura
del 2013. In quella occasione ci venne detto che era troppo
rischioso presentare un emendamento e presentare un reperimento di
risorse in gestione speciale di quell'entità, avremmo rischiato
forse di avere un provvedimento impugnato e noi ci siamo fidati
perché c'era un impegno tra le parti di reperire la differenza in
assestamento di bilancio. Ora, questo per ribadire che a volte la
fiducia è mal riposta. A volte la fiducia è mal riposta anche dai
cittadini nella politica quando c'è una politica che non sa
mantenere gli impegni. Questi erano impegni che, come giustamente
il collega Chatrian ha ricordato, vi eravate presi voi senza
copertura finanziaria, perché, se un'operazione del genere l'avesse
fatta un Ente locale, sarebbe un debito fuori bilancio, l'avete
fatta alla vigilia della campagna elettorale, avete impostato la
vostra campagna elettorale, il vostro consenso su queste promesse.
Ora, noi abbiamo forse peccato di ingenuità, perché noi abbiamo
detto che, quando la politica promette, indipendentemente da quelli
che sono poi i risultati elettorali che uno persegue, vanno
rispettati gli impegni, questo è quanto noi abbiamo chiesto:
rispettate gli impegni che avete preso coi cittadini.
Adesso ci accorgiamo - veramente ce ne siamo già accorti
all'atto della presentazione della domanda - che le risorse
disponibili rispetto ai 18 milioni necessari per coprire l'intero
importo di questi contributi...beh, ne trovate solo 9, con delibera
avete drasticamente ridotto le percentuali del 20, del 30, del 50
percento dei contributi dovuti. Avete avuto - così ci è stato
comunicato - un passaggio coi rappresentanti di categoria, che
sinceramente non so cosa rappresentino, ecco, perché probabilmente
hanno fatto delle analisi del tutto personali, ma non rappresentano
sicuramente la maggioranza o comunque la totalità dei loro
associati. Gli avete proposto...bene, questo è quanto...avete fatto
partire delle lettere nelle quali, le ricordo Assessore Testolin,
voi dicevate agli agricoltori: "venite, sottoscrivete questa
riduzione, sennò perderete l'intero ammontare del contributo".
Avete introdotto e legalizzato per la prima volta il ricatto
politico, voi avete ricattato politicamente minacciando la gente
dicendo: "o prendete, o non riceverete nulla!". Bene, noi su questo
veramente non ci stiamo e questa è una battaglia rimandata, perché
noi la riproporremo sicuramente quando si tratterà di condividere
quel principio in cui...probabilmente riusciremo ad avere qualche
risorsa in più per finanziare questi tipi di impegni, ma
soprattutto quelle che sono delle prospettive future; la
riproporremo mal che vada nel prossimo bilancio, perché noi non
dimentichiamo le persone a cui voi avete promesso e non siete in
grado di mantenere! Allora, quando si parla di credibilità della
politica...beh, la credibilità della politica si misura su se uno è
capace di mantenere gli impegni politici.
Noi non abbiamo avuto nessun beneficio come forze di minoranza
da quello che avete promesso, avete raccolto "voi" in campagna
elettorale, con le "vostre" promesse, i risultati! Malgrado queste
promesse, devo dire che i risultati sono stati mediocri,
probabilmente la gente ha cominciato già allora a pensare che era
un mondo fatto di promesse e di sogni, bene, adesso veramente se la
politica vuol ritornare ad essere un po' credibile... Assessore
Perron, lei ha detto che la politica la prima cosa che deve fare è
mantenere gli impegni; allora, se deve mantenere gli impegni, si
prenda la responsabilità di pensare immediatamente a come risolvere
un problema così importante, revocando quella delibera che è una
vergogna per i cittadini valdostani!
Presidente
- Grazie collega Gerandin. La parola al
collega Grosjean.
Grosjean (UVP)
- Visto che oggi è nuvoloso, non sono a
fare i fieni. I nostri agricoltori saranno abbastanza davanti alla
televisione, spero che siano lì a guardarci. Giustamente quindi
voglio approfittare di queste condizioni climatiche per ribadire
quello che hanno già detto i colleghi Chatrian e Gerandin, ma che
diranno tutti quelli dell'opposizione: vi eravate impegnati a
saldare un debito, avete vinto le elezioni...cioè "vinto" è una
parola grossa, avete ottenuto la maggioranza raccontando frottole
in giro, qualcuno consapevolmente, altri probabilmente
inconsapevolmente... Avete poi semplicemente comprato la mannaia e
avete incominciato a tagliare, mettendo in crisi tanta gente, non
solo il settore agricolo, ma tanti imprenditori, albergatori - io
conosco molto di più il settore agricolo -, li avete presi in giro,
vi siete permessi di revocare qualcosa di dovuto e, cosa più grave
ancora, vi siete anche permessi di dire a qualcuno: "ah compra pure
il trattore tanto il contributo non c'è più", che poi si è visto
arrivare la lettera con la quale gli si chiedeva se voleva ancora
comprare il trattore. Questi non sono solo "incazzati", sono
imbufaliti, ma prima o poi li incontrerete per strada, non
preoccupatevi, perché non è che sono...adesso sono un po' su negli
alpeggi, quindi magari un po' meno...ma in autunno torneranno giù.
Queste sono le motivazioni e la gente è bene che lo sappia...questo
è il collante che vi tiene uniti in maggioranza, perché avete paura
di ritornare davanti al popolo, perché, a forza di raccontar balle,
la gente la prossima volta vi prenderà a calci in culo!
Presidente
- La parola al collega Donzel.
Donzel (PD-SIN.VDA)
- Grazie Presidente.
Solo per fare chiarezza, perché il collega ha detto che
quest'emendamento non ha la copertura finanziaria, ha qualcosa di
ben di più: ha una copertura politica. Quando ero ragazzino, andavo
qualche volta al mercato con mio nonno, mio padre e vedevo che gli
agricoltori tra di loro facevano degli scambi commerciali, bastava
la parola, ci si stringeva la mano ed era un vanto per noi dire:
"non siamo come quei borghesi di Aosta che devono andare davanti ad
un notaio, sottoscrivere un accordo politico, firmare, affinché si
rispetti l'accordo, se si dice quella cosa lì, ci si dà la parola
ed è quella". Vorrei allora ricordare la riunione in cui era
presente il Presidente della Regione Rollandin, dove noi
concordammo che si metteva in bilancio una prima copertura di 20
milioni, e non di 40 milioni, in un emendamento, perché si voleva
evitare di attirare l'attenzione, diciamo, dei controllori esterni
su un bilancio che metteva una cifra così consistente per
recuperare le somme dovute ai valdostani che avevano fatto
domanda.
Naturalmente condivido tutto quello che è stato detto sul fatto
che fu un trucco elettorale: quello di lasciare aperte le leggi di
settore...all'Assessorato del turismo: "venite, fate domande,
avanti, qui ce n'è per tutti", poi i soldi non c'erano, però noi li
recuperammo quei soldi e ci fu un accordo di dire: "20 milioni
subito e 20 milioni poi", un accordo, quest'emendamento ha una
copertura politica, abbiamo condiviso ad un tavolo questo percorso.
Dopodiché avete cominciato a bluffare, a ritagliare, volevate
metterne solo 20, poi adesso avete inventato i 9, i 20 più 9...e a
qualcuno avete dato il 100 percento, a qualcuno il 70, a qualcuno
il 50 per la stessa tipologia di domanda. Avete fatto una cosa
incredibile: basta che uno abbia fatto la domanda un mese di
differenza uno dall'altro e uno prende il 50 percento, l'altro il
100. In base a quale criterio? Abbiamo detto: almeno questi criteri
possiamo discuterli? No, piovuti giù dalla Giunta così...
Allora, quest'emendamento ha una copertura politica. Vi guardo
quando ci date lezione, poi ci sarà l'intervento finale, perché
nell'intervento finale di voto finale su tutta questa cosa vorrò
ricordare qualcosa a qualcuno. Vi guardo e vi dico: ma vi rendete
conto che state scrivendo il peggior trattato di che cos'è la
politica in Valle d'Aosta, rimangiandovi la parola data? Cosa
facciamo le sospensioni, le riunioni, le pause per prendere tempo,
sgattaiolare a recuperare un voto e poi si vedrà tra due o tre mesi
quello che succede...ma non avete nessuna credibilità! Potete stare
lì ancorati con i vostri 18 voti e andare avanti così all'infinito,
ma non siete credibili!
Se mi sentirò dire che quest'emendamento qui non ha copertura
finanziaria e per questo lo bocciate...veramente sarebbe il colmo!
Dovete dire: "dobbiamo riprenderlo in mano ed esaminare insieme
come trovare...", dovete dire: "per cortesia, ritiratelo, che
insieme nei prossimi mesi...nel prossimo mese riusciremo insieme a
trovare le risorse per dargli copertura", ma non alzatevi a
rispondere che non ha copertura finanziaria, perché
quest'emendamento ha copertura politica e quindi dev'essere in
qualche modo rispettato questo patto tra maggioranza ed opposizione
nell'interesse dei valdostani!
Presidente
- Grazie collega Donzel. C'è qualcun altro?
Nessuno, quindi mettiamo in votazione l'emendamento n. 2
dell'opposizione. Prego, la votazione è aperta. Non c'è copertura,
ma va votato lo stesso. Hanno tutti votato? La votazione è
chiusa.
Presenti: 35
Votanti: 35
Favorevoli: 17
Contrari: 18
Il Consiglio non approva.
Siamo all'articolo 6bis, vi è un emendamento della II
Commissione, in merito al quale è stato presentato un emendamento
sostitutivo da parte dell'Assessore Marquis, quindi si discute su
questo, volevo chiedere... Chiedo scusa, ma il dirigente mi dice
che sarebbe da fare anche la votazione complessiva dell'articolo 6,
perché è stato votato l'emendamento, poi c'è stata la votazione
sull'emendamento dell'emendamento...sì, bisogna votare l'articolo
6. Prego i Consiglieri di votare l'articolo 6 nel suo complesso.
Hanno tutti votato? La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva l'articolo 6.
Passiamo, dicevo, all'articolo 6bis, dove praticamente vi è
l'emendamento della II Commissione che viene sostituito dal
sub-emendamento dell'Assessore Marquis. C'è qualcuno che vuole
illustrarlo? È dato per illustrato? Passiamo alla votazione. Prego
i Consiglieri di votare. Hanno votato tutti? La votazione è
chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Articolo 7. C'è qualcuno che intende intervenire? Stesso
risultato? Stesso risultato. Articolo 8. Nessuno intende
intervenire? Stesso risultato. Articolo 9. Qualcuno intende
intervenire? Stesso risultato. Articolo 10. Qualcuno intende
intervenire? Nessuno? Stesso risultato. Adesso c'è, Chatrian,
quello che è l'articolo 10bis (l'emendamento n. 3 della minoranza),
c'è qualcuno che intende illustrarlo? La parola al collega
Chatrian. Avviso solo, collega, che mi dicono gli uffici che è
decaduto, perché non è stato approvato l'emendamento n. 1, cioè
l'articolo 5bis, quindi, essendo collegato, decade
automaticamente.
Chatrian (ALPE)
- Grazie Presidente.
Mi sembra che anche l'emendamento n. 2 fosse legato
all'emendamento n. 1 e mi sembra che l'abbiamo discusso, l'abbiamo
votato, Presidente Viérin, come ci comportiamo sull'emendamento n.
3?
Presidente
- Non essendo stato approvato l'emendamento n.
1, mi dicono gli uffici che l'emendamento n. 3 decade in modo
automatico.
Chatrian (ALPE) -
Ho capito perfettamente. La mia domanda
andava in questa direzione, Presidente Viérin, abbiamo discusso
politicamente l'emendamento n. 2 e mi sembra che la filosofia fosse
identica, chiedo quindi di poter discutere l'emendamento n. 3 dal
punto di vista politico.
Presidente
- Collega Chatrian, posso anche esplicitare
questo: non si mette in votazione, ma se lei intende dire qualcosa,
lo può fare, a detta anche dei dirigenti, quindi se intende farlo,
lo può fare, è chiaro che non si mette in votazione l'emendamento,
perché è decaduto automaticamente.
Chatrian (ALPE)
- Grazie Presidente Viérin. Non vorrei
tediare l'Assemblea, ma mi sembra che abbiamo votato
sull'emendamento n. 2.
Presidente
- Collega Chatrian, sull'emendamento n. 2
c'era il parere negativo delle Finanze. Il concetto è che
sull'emendamento n. 3 il problema è diverso: è che stava in piedi
se veniva approvato l'emendamento n. 1, quest'ultimo però non è
stato approvato e quindi giustamente gli uffici mi dicono che
l'emendamento n. 3, essendo collegato a quell'emendamento, non può
essere messo in votazione.
Articolo 11. C'è qualcuno che chiede la parola? Nessuno? Stesso
risultato. Il Consiglio approva. Articolo 11bis. C'è qualcuno che
intende illustrare? La parola alla collega Fontana, ricordandovi
che parliamo del sub-emendamento del PD all'emendamento n. 1,
sempre del PD...perché non aveva avuto il parere favorevole dalle
Finanze...giusto Roscio? ...sì, sì.
Fontana (PD-SIN.VDA)
- Grazie Presidente.
Proponiamo l'articolo 11bis:
"per il 2014, cessa la
sospensione dell'applicazione dell'articolo 18, comma 2, lettera
b), della legge regionale 23 luglio 2010, n. 23 (Testo unico in
materia di interventi economici di sostegno e promozione
sociale)..."
; chiediamo anche che vengano messi 200 mila euro
per l'anno 2014. In parole più semplici per chi ci ascolta da casa,
perché è un emendamento tecnico, va nella direzione di riconoscere
il lavoro di cura garantito dai familiari della persona non
autosufficiente, che in questo momento è stato sospeso. Riteniamo
che questo sia un emendamento molto importante, che va nella
direzione di dare un aiuto a tutte quelle famiglie che assistono
familiari non autosufficienti a casa. In commissione ci siamo
confrontati con l'Assessore Fosson che ha accolto la nostra
proposta...
Presidente
- Colleghi, vi chiedo un po' di silenzio, per
cortesia!
Fontana (PD-SIN.VDA) -
...l'Assessore Fosson ci ha
spiegato che veniva sospeso, io le ho detto quello che pensavo: non
è giusto sospendere questo voucher alle famiglie proprio in un
momento di difficoltà, mai come in questo momento le famiglie ne
hanno bisogno.
Vede, Assessore Perron, oggi per la prima volta dopo 11 mesi
l'ho vista arrivare in aula, sembra un avvocato, ha fatto
un'arringa nella difesa di questo testo di legge...che non avevo
mai visto in lei... Se io ho detto quelle cose, è perché abbiamo
tantissime volte chiesto di non tagliare i servizi...si vada a
rileggere quello che si diceva quando facevamo i bilanci, quando
vedevamo i tagli che c'erano...naturalmente l'opposizione si è
sempre preoccupata e chiedeva alla Giunta. Se lei va a vedere cosa
ci rispondevano gli Assessori...ci hanno sempre detto: "Fontana,
non si preoccupi, è vero ci sono delle riduzioni, ma i servizi non
vengono tagliati". Oggi lei viene a dire - dico testuali parole -
che avete fatto:
"economia sui servizi"
, io questo da lei
non lo accetto! Mi viene poi a dire: "sono un autonomista nel
cuore", adesso lei dimostri l'autonomista che è mettendo questo
voucher su quest'emendamento, ma non lo dimostri solo a me, lo deve
dimostrare a tutte quelle famiglie fuori che non sono così contente
della situazione che state dicendo voi, perché non è così. Mi rendo
conto che le risorse sono di meno, però noi vi abbiamo chiesto un
confronto proprio per fare delle scelte mirate, andando a togliere
dove si potevano togliere, ma non sui servizi, non devono pagare i
cittadini! Adesso dimostri l'autonomista che è: metta queste
risorse su quest'emendamento! Grazie.
Presidente
- Grazie collega Fontana. Altri interventi? La
parola all'Assessore Fosson.
Fosson (UV)
- Sì, grazie Presidente.
È vero, abbiamo avuto un dialogo, mi permetto di dire, proficuo
in V Commissione, partendo dall'assegno alle badanti, su cui
ringrazio la Commissione riunitasi rapidamente e su cui poi c'era
stata un'incomprensione sull'importo destinato. Abbiamo visto come
l'importo per l'assegno di cura alle badanti sia mantenuto a 2
milioni e 100, com'era nella delibera del 2 novembre del 2012, poi,
però, nella discussione è venuto fuori che, in questa cifra l'anno
scorso era previsto anche l'articolo 18 della legge 23, che
prevedeva un rimborso al vicinato, alle famiglie, che tenevano i
non autosufficienti. Fondo che l'articolo 18 soprattutto nel comma
2, lettera b), era stato sospeso nella discussione della
finanziaria ed era stato sospeso soprattutto perché ci sono delle
scelte da fare, ma anche perché quest'articolo si era prestato a
delle interpretazioni un po' diverse. Sono andato a vedermi la
discussione, e forse era stata solo la dottoressa Morelli che aveva
accennato ad una difficoltà di questa sospensione, però noi avevamo
detto, soprattutto con l'aiuto degli uffici che me l'avevano
confermato, che questo comma 2 si era prestato a diverse
interpretazioni, e non aveva funzionato bene, per cui non è stato
abrogato, ma è stato sospeso.
Mi si permetta anche un discorso generale: noi non abbiamo mai
detto che le risorse per il sociale non sono state tagliate, sono
state tagliate, certo, e la cosa non è che ci faccia piacere e
siamo preoccupati. Il taglio del sociale c'è stato, Donzel, e lo
ribadisco oltre ad un taglio economico, l'ha detto bene il
Consigliere Viérin, noi cerchiamo anche di gestire il welfare con
un nuovo modello, che vada a penalizzare, o comunque a far pagare,
chi prima non pagava e ha delle possibilità e viceversa a mantenere
i servizi per chi ha meno possibilità come ha detto giustamente
Chatrian, ecco, bisogna stanare gli sprechi, quindi anche nel
sociale noi ci muoviamo con quest'ottica qui.
Quest'articolo 18 nel punto 2 quindi era stato sospeso. Ora, in
commissione c'è stato un confronto importante, io ho accettato la
sollecitazione della commissione, che ha ricordato più volte che in
un periodo di grande crisi che man mano è andata modificandosi, la
stessa si è accentuata con la mancanza di lavoro. Il tema è stato
quindi quello dei voucher per le famiglie che gestivano anziani, e
il discorso è andato, mi permetta, proprio su questo e su questo
c'è una disponibilità. Mi permetto però di rilevare l'aspetto
formale: andare a ripristinare un articolo che aveva creato
comunque delle incomprensioni solo per il 2014 mi sembra che non
sia una risposta a quest'esigenza. Rileggo l'articolo che dice:
"b) riconoscere il lavoro di cura
- tra l'altro, mi si
permetta, ma è assegno di cura dalle altre parti, qui è detto:
"lavoro di cura"
-
garantito dai familiari della persona
non autosufficiente"
. Sulla non autosufficienza noi abbiamo già
molte norme, per esempio quella della vita indipendente, per cui io
le chiederei di togliere quest'emendamento, prendendo un impegno
preciso a stabilire, a ristabilire una norma di legge in pochissimo
tempo, magari con la legge che lei conosce sul credito sociale, che
preveda invece un voucher per le famiglie che tengono a casa gli
anziani, e su questo prevediamo un intervento di 200 mila euro da
acquisire, con molta difficoltà, dal fondo sociale nazionale.
Questo proprio perché ci sembra più giusto, accogliendo la
sollecitazione della II Commissione, fatta proprio per le famiglie
che tengono a casa gli anziani non autosufficienti, prevedendo una
norma molto più precisa di legge, senza ripristinare la norma
oggetto del suo rilievo che ha creato delle difficoltà, o delle
cattive interpretazioni, perché il punto 5 di questa legge, che non
è stato sospeso, dice che la Giunta può decidere i criteri e le
modalità per l'erogazione, ma qui sono proprio da cambiare i
destinatari, e quindi io ribadisco la richiesta prendendo un
impegno preciso che, entro il mese di settembre, ci sarà una norma
di legge che prevederà i 200 mila euro, però per aiutare le
famiglie che tengono a casa gli anziani. Grazie.
Presidente
- La parola alla collega Fontana, per secondo
intervento.
Fontana (PD-SIN.VDA)
- Grazie Presidente.
Ringrazio l'Assessore per la precisazione, ma non riesco a
capire la questione che non è scritto bene, che bisogna rivedere,
sono d'accordo su quello che mi dice lei che bisogna riscriverlo,
perché prima non ha funzionato o perché veniva dato anche al
vicinato e abbiamo visto che non funzionava e va bene, però queste
norme non le abbiamo scritte noi, cioè, quando si scrivono delle
norme, io penso che si sappia quello che si scrive, comunque si
possono anche migliorare. Io la ringrazio per il suo impegno, che
apprezzo, l'unica mia preoccupazione è che, se noi facciamo passare
quest'emendamento oggi, almeno le famiglie questo semestre prendono
qualcosa, a settembre diciamo che, ora che si modifica l'articolo
di legge, siamo già a dicembre e, per l'anno 2014, questa gente non
prende niente. Lei cioè mi assicuri che a settembre è retroattivo
dal mese di luglio e io ritiro anche l'emendamento, perché
effettivamente va nella direzione che voglio: dare proprio quel
minimo garantito a quelle persone che hanno i familiari non
autosufficienti, era per quello che ho messo per il 2014, perché mi
rendevo conto che anche retroattivo in questo momento... Veramente
però, Assessore, facciamo attenzione, quando tocchiamo i servizi
alla persona...almeno parliamone prima...
(interruzione di un Consigliere, fuori microfono)
...cioè sì, va bene, io direi...sì, perché per questo
facciamo...io ritiro l'emendamento, facciamo un ordine del giorno,
che ci prendiamo l'impegno da luglio in avanti e per quest'anno
possiamo fare così, se vi va bene.
Presidente
- Scusate, a livello procedurale l'ordine del
giorno non si può presentare, perché va presentato prima della
chiusura della discussione generale.
Fontana (PD-SIN.VDA) -
Facciamo una risoluzione, se siamo
d'accordo, troviamo un metodo.
Presidente -
Si fa una risoluzione, si presenta
all'iscrizione e quindi poi viene discussa.
(voce fuori microfono)
-
...cerchiamo tutti
insieme...
Fontana (PD-SIN.VDA) -
Certo, se c'è la disponibilità
dell'Assessore...va in quella direzione, non capisco dove sia il
problema.
Presidente -
Ma non si può discutere se...
(voce fuori microfono)
-
...se l'aula è d'accordo,
si discute...
Presidente
- La parola all'Assessore Fosson.
Fosson (UV)
- La nostra disponibilità è quella di
affrontarlo al più presto, forse addirittura prima delle vacanze,
perché lei sa che noi abbiamo una legge sul microcredito in cui
possiamo mettere un articolo sui voucher per gli anziani. I tempi
sono questi e l'importo è di 200 mila euro ad esaurimento: di più
non possiamo avere.
Presidente
- La parola al collega Donzel.
Donzel (PD-SIN.VDA)
- Noi la ringraziamo, Assessore
Fosson, del suo impegno, che è molto gradito, però, siccome qui
stiamo votando con serietà un bilancio, un rendiconto e andiamo in
una certa direzione, nulla ci costa di scrivere due righe, una
risoluzione, che viene iscritta e votata alla fine dei lavori,
della discussione di oggi. È una risoluzione, è un pezzo di carta,
tanto quando avete voluto non rispettare le risoluzioni, non le
avete rispettate, però per noi è importante che ci sia un voto
dell'aula, non la parola dell'Assessore, che poi dice: "no, ma è
colpa di Perron che non mi ha dato i soldi, ma è la Stella
Alpina"...no, voti la maggioranza che condivide con lei che si fa
la legge entro luglio.
Presidente
- La parola al collega Gerandin.
Gerandin (UVP)
- Grazie Presidente.
Solo per riprendere alcuni passaggi dell'Assessore. Sono
veramente basito sulla posizione dell'Assessore, perché, quando è
venuto in commissione, ha condiviso questo percorso. Lei ha
condiviso questo percorso, non solo, un emendamento pari pari a
quello proposto dalla Consigliera Fontana l'ha proposto lei, per
poi farselo cassare non so per quale motivo o per non avere il
nulla osta da parte della copertura finanziaria. Ora, la copertura
finanziaria c'è, allora qual è l'impedimento per andare a revocare
un passaggio della finanziaria che sospendeva momentaneamente
questa possibilità di erogare di cui alla lettera b). Non c'è
nessun motivo, assolutamente questo non va ad incidere minimamente
col suo percorso del nuovo disegno di legge, questo porge solo un
minimo di chiarezza sul fatto che... Lei dice qualcuno, forse solo
la Consigliera Morelli, ha obiettato sul fatto che c'erano da
eliminare alcune discrasie, per la carità, è vero questo, noi
eravamo convinti che all'atto dell'approvazione della finanziaria
poi seguisse quel provvedimento legislativo di revisione, che la
gente beneficiasse già del nuovo provvedimento, della nuova
indicazione nel 2014. Ora siamo a fine giugno, tra un po' avremo la
pausa estiva, sinceramente noi non crediamo più alle sue promesse,
per cui, quando ci sarà il nuovo disegno di legge che andrà,
veramente, a modificare quelle discrasie che dicevo prima, che non
sono legate al discorso delle badanti, dell'assegno, del voucher
delle badanti alle famiglie - che abbiamo condiviso tutti assieme,
glielo ricordo -, ma sono legate al discorso del vicinato, che non
aveva portato nessun beneficio. Eravamo d'accordo a rivederlo,
allora cosa vieta...veramente cosa vieta, dopo che la Consigliera
Fontana ha cercato tra le pieghe del bilancio, ha trovato le
disponibilità finanziarie...approvare questo significa solo che
daremo garanzia affinché venga introdotto il voucher per le
badanti.
Dico ancora qualcosa, perché non crediamo più...perché mi
pare...e io mi ero riservato se riuscivamo a trovare un minimo di
condivisione su un percorso del genere, ma visto che non c'è
apertura, io penso che si debba fare chiarezza su alcuni passaggi
quanto meno poco trasparenti e aggiungo anche illegittimi. Voi
avete approvato tre delibere di Giunta: la n. 1553 del 1° luglio
2011, che fissava delle tariffe per il voucher legato alle badanti
e anche per quello che era l'assegno che davate...il rimborso per
le badanti. È l'ultima delibera legittima, perché ha fatto tutto il
suo percorso, perché le ricordo, Assessore - l'ho già detto in II
Commissione -, che la legge regionale 23 luglio 2010, n. 23, dice
che queste tariffe vengono periodicamente stabilite sentita la
commissione consiliare competente, il Consiglio permanente degli
Enti locali. Bene, voi - non lei, Assessore, lo preciso, non lei,
il suo predecessore col benestare non so di chi o sotto input non
so di chi - avete approvato due delibere: la n. 2089 del 2 novembre
2012 e la n. 133 del 1° febbraio 2013, dove avete drasticamente
ridotto questi importi, non avete fatto il passaggio in II
Commissione, nella Commissione competente, non avete chiesto il
parere del Consiglio permanente degli Enti locali: questo è il
sistema con cui lavorate! È per questo che non vi crediamo più, non
possiamo credervi più e adesso voi dovete giustificare a queste
persone il perché avete ridotto i compensi, avete ridotto i
contributi, le percentuali con due atti illegittimi; queste persone
hanno diritto ad avere il rimborso della differenza. Voi avete
illuso, preso in giro le persone, le famiglie e adesso fate pure i
puri e duri e non accettate neanche un emendamento che era pari
pari al suo! Allora noi questi sistemi non li possiamo più
accettare, noi ammettiamo gli sbagli, ma non quando sono fatti in
malafede, e le cito l'ultima delibera: la n. 133...nella n. 2089
voi avete ancora fatto il passaggio dicendo che citavate anche il
discorso dell'obbligo di acquisizione di pareri, nella n. 133 avete
anche omesso di citare nelle premesse questo, allora non è più uno
sbaglio, è malafede, per cui è l'ora di finirla con questi sistemi!
Avete illuso la gente sui contributi, adesso tagliate senza arte,
né parte con atti illegittimi! Bene, io comunico che da parte
nostra l'UVP sarà a disposizione per tutte queste famiglie e faremo
e chiederemo le modalità per essere rimborsati di quanto dovuto. Se
altri dell'opposizione vorranno farlo, noi saremo ben lieti di
condividere questo percorso, perché è ora che la piantiate lì di
prendere in giro i valdostani!
Presidente
- Assessore Fosson, il suo è il terzo
intervento, volevo solo sapere a che titolo...va bene, tutti
d'accordo? La parola all'Assessore Fosson.
Fosson (UV)
- ...sì, grazie, parole grosse: "delibere
nulle", "malafede"...ecco, lei mi ha citato delibere che non ho
assunto io, però mi sembra che una delibera sia nulla perché non è
passata come doveva passare, la legge lo prevede, abbiamo fatto
così recentemente in V Commissione; tutto ciò mi sembra non
corretto. Sul fatto che io ho cambiato idea, io non ho cambiato la
mia idea: ho parlato in commissione di questo, le discrepanze mi
sono state presentate dai tecnici, l'idea era di cambiare questa
norma e di accettare quello che ha detto la commissione nel senso
proprio di un voucher non per la non autosufficienza, perché il
termine "non autosufficienza" è generico, e nella non
autosufficienza non ci sono solo gli anziani, e per la non
autosufficienza c'è una norma, una legge di sostegno alla vita
indipendente, che si sovrappone a questo. La logica quindi è la
stessa, la modalità è completamente diversa, mi dispiace che lei
sia basito ma il percorso era quello indicato e sollecitato dalla V
Commissione, la modalità mi sembra una modalità molto più giusta,
perché va a togliere un articolo, che crea delle discrepanze. I
tempi saranno i più rapidi possibili: i 200 mila euro mi permetta,
li abbiamo trovati e presentati noi e poi non abbiamo presentato
l'emendamento, ma qualcuno l'ha recepito
in toto
, proprio
perché abbiamo pensato che fosse giusto, nell'ambito del
finanziamento del fondo sociale nazionale, reperire una cifra per
questo tema, ma vogliamo una norma più precisa affinché non si
creino le discrepanze che ha detto lei, "non autosufficienza" è
generico e lo sa benissimo anche lei, quindi in tempi rapidi...e
questa è la nostra posizione, e come io rispetto la sua, le chiedo
di rispettare la mia, proprio perché su questo ci sia uno stanare
gli sprechi e poter impostare un nuovo metodo di welfare.
Presidente
- La parola alla collega Morelli.
Morelli (ALPE)
- Merci Président.
Io ricordo bene la discussione che c'è stata in quest'aula
quando è stata approvata la legge regionale n. 23 del 2010. È stata
una legge che abbiamo condiviso, su cui abbiamo lavorato tutti
assieme come gruppi di opposizione e di maggioranza, perché era una
legge che aveva, tra l'altro, un senso e degli obiettivi ben
precisi, tra cui quello di favorire il mantenimento a domicilio
degli anziani. In funzione di quest'obiettivo, si erano quindi
stabilite delle misure di sostegno: quella per le badanti, di cui
abbiamo discusso recentemente nuovamente in V Commissione; quella
per i familiari e quella per il buon vicinato.
In sede di discussione del bilancio, alla fine dello scorso
anno, c'è stato un articolo della finanziaria che ha sospeso per le
ragioni che ha detto l'Assessore Fosson. Io ricordo di aver
sollevato la questione, perché ritenevo che quelle misure fossero
valide, le avevamo votate e le avevamo concepite assieme. Dal
nostro punto di vista, quindi ciò che chiede la collega Fontana è
assolutamente necessario, perché se l'aspetto del buon vicinato è
un aspetto più complesso da normare, quello invece che prevede il
voucher per i familiari è sicuramente molto più semplice. Io quindi
ritengo che si possa discutere una risoluzione che possiamo
presentare per ripristinare...per far cessare la sospensione di
questa misura e fare in modo che le famiglie possano percepire
quest'aiuto, che è sicuramente un aiuto importante e che va nella
direzione di mantenere a casa gli anziani, producendo dei vantaggi
indubbi per la qualità della vita degli anziani, ma anche
producendo dei risparmi per le casse pubbliche, perché sappiamo
benissimo che il ricovero in microcomunità è sicuramente più
costoso.
Presidente
- Mettiamo allora in votazione il
sub-emendamento all'emendamento n. 1 del PD...la parola al collega
Donzel per secondo intervento.
Donzel (PD-SIN.VDA
) - Per ribadire che, come hanno
spiegato meglio i colleghi Fontana, Gerandin, Morelli, che seguono
quest'attività in V Commissione, questo è un emendamento
sostenibile, ma, per farlo capire a chi ci segue, qui la differenza
è tra dare subito dei soldi a delle famiglie che non li hanno in
base ad una legge regionale che prevede che li abbiano, ma che voi
maggioranza avete bloccato, per tenere gli anziani a casa, che è
un'emergenza, un problema grave... Voi quindi gli avete sottratto
la possibilità di avere questo sostegno, noi stiamo cercando di
sbloccarlo, nulla vieta che poi, coi tempi decisi dall'Assessore,
si elabori una legge migliore, si facciano degli approfondimenti,
delle specifiche ulteriori, si faccia tutto per il meglio, però in
questo momento le famiglie ormai da quasi un anno non hanno il
sostegno dovuto. Allora non stiamo a giocare, qui si gioca una
partita vera sul fatto che delle famiglie possano avere una
contribuzione, se si vota quest'emendamento, sennò sentiremo le
chiacchiere dell'Assessore, che non ha neanche la forza di dire:
"votiamo una risoluzione tutti assieme, maggioranza e minoranza, e
condividiamo la cosa"; no, si dice: "vi do la mia parola",
generica, quella parola che, insomma, ci sono qui degli esponenti
che di parole ne hanno date in giro e quindi voi potete capire
perché, insomma, vi chiediamo di votare un documento ufficiale su
questo tema. Non c'è la volontà...allora diciamo che, se voterete
contro quest'emendamento, avremo fatto una legge che funzionava per
sostenere le famiglie e ancora una volta, nonostante ci siano i
fondi, voi questo sostegno alle famiglie lo negate.
Presidente
- Non c'è nessun altro intervento? La parola
al collega Guichardaz.
Guichardaz (PD-SIN.VDA)
- Intanto la norma che dovrebbe
essere ripristinata è una norma che prevede l'erogazione di
contributi a persone affette da gravi patologie invalidanti, quindi
persone non autosufficienti, non semplicemente anziani, quindi è
una gamma più ampia di persone che usufruiscono e usufruivano,
diciamo, di questo voucher. Il testo della legge è un testo che,
secondo me, ha anche un suo significato proprio simbolico, perché
dice che gli assegni di cura sono erogati per riconoscere il lavoro
di cura garantito dai familiari della persona non autosufficiente.
Questo voucher - che, tra l'altro, veniva erogato, fino a quando
non è stato sospeso, in misure anche piuttosto limitate, perché si
parla di un massimo di 300 euro per IRSEE fino a 2.000 euro, fino a
50 euro per IRSEE, mi sembra, da 14 mila a 16 mila euro - è più un
riconoscimento che chi di fatto fa la programmazione delle
politiche sociali dà a quelle famiglie che hanno l'onere della cura
di persone non autosufficienti, cioè quelle famiglie che si
sobbarcano il carico, volenti o nolenti, della cura delle persone
non autosufficienti. Secondo me, quindi questa è anche una misura
di civiltà in qualche maniera, perché è il riconoscimento di un
disagio, non è di sicuro coi 50 euro che può percepire un familiare
che si prende cura magari di un ragazzino o di un anziano
assolutamente inabile a qualsiasi tipo di lavoro, a qualsiasi tipo
di attività che si compensa chissà quale...diciamo, si dà chissà
quale contributo, è un riconoscimento per la cura da parte dei
familiari.
Io credo che questa norma vada proprio ripresa e riconosciuta in
questa maniera, cioè, siccome abbiamo trovato anche la copertura
economica, che vada sospesa, vada abrogata la norma della
finanziaria, che diceva:
"nelle more della revisione della
disciplina regionale in materia di interventi a sostegno delle
politiche di inclusione sociale, volta ad assicurare una migliore
programmazione delle spese compatibilmente con le risorse
finanziarie disponibili...".
Il problema qua era un problema di
risorse finanziarie disponibili, ora che le risorse sono state
individuate, a questo punto io credo che la sospensione non abbia
più motivo di esistere, se e sempre se la maggioranza e le persone
presenti in aula hanno, diciamo, a cuore questo tipo di misura di
riconoscimento del disagio. Ripeto: non sono i 700 euro o i 1.000
euro che venivano erogati un tempo per contribuire, diciamo, allo
stipendio o al pagamento di una badante o di una persona che
assiste...questa è semplicemente una misura di riconoscimento del
disagio.
Presidente
- Grazie collega Guichardaz. La parola alla
Consigliera Fontana, come proponente?
Fontana (PD-SIN.VDA)
- Volevo solo un chiarimento, perché
adesso ho un po' di confusione. Volevo capire come procediamo,
penso che non sarebbe nemmeno difficile, che non ci andrebbe quel
grandissimo tempo per cambiare solo quest'articolo nella legge,
perché se c'è l'impegno, si può fare anche abbastanza in fretta,
allora voi potete votare quest'emendamento. Allora a questo punto
facciamo la prima proposta: votiamo la legge, ritiro l'emendamento,
con l'impegno che, appena abbiamo votato la legge, facciamo questa
risoluzione e la votiamo...con quell'impegno che ha detto lei: che
mettiamo questi soldi e che sono retroattivi dal 1° luglio?
(interruzione di alcuni Consiglieri, fuori microfono)
...cioè non la votate? No, qui allora veramente ci stiamo
prendendo in giro! Allora diciamo chiaro a chi ci sta ascoltando
che c'è una legge che prevede che ci siano dei voucher per le
famiglie che guardano le persone in difficoltà, che sono stati
sospesi e che noi chiediamo che vengano ripristinati. Ci dite
tanto: "collaborazione, stiamo attenti al sociale, non tagliamo i
servizi", adesso vi proponiamo un emendamento, non ce lo votate, vi
diciamo una risoluzione, non la votate, c'è solo un impegno...io
veramente non so che cosa dire...sinceramente alla faccia della
collaborazione e dell'impegno che avete nei confronti dei
cittadini! Questo lo devono sapere ben chiaro: che questi sono gli
impegni che si prende la maggioranza...non votando l'emendamento e
avendo la voglia di fare niente per dare quel contributo...e per
questo voteremo il nostro emendamento.
Presidente
- Prego allora i colleghi di votare il
sub-emendamento del PD all'emendamento n. 1, sempre del PD. La
votazione è aperta. Hanno votato tutti? La votazione è chiusa.
Presenti: 35
Votanti: 35
Favorevoli: 17
Contrari: 18
Il Consiglio non approva, quindi l'articolo 11bis non è
approvato.
Articolo 12. C'è qualche richiesta di intervento? Pongo in
votazione l'articolo 12, la votazione è aperta. Hanno tutti votato?
La votazione è chiusa.
Presenti: 35
Votanti: 35
Favorevoli: 18
Contrari: 17
L'articolo 12 è approvato.
Articolo 13. C'è qualche richiesta di intervento? Stesso
risultato. Articolo 14. Nessuna richiesta di intervento? Stesso
risultato. Articolo 15. Nessuna richiesta di intervento? Stesso
risultato. Articolo 16. Qui ci sono due emendamenti, se non fosse
approvato dall'aula il primo emendamento, il n. 2 del PD, andrebbe
in discussione l'emendamento n. 3 del PD. C'è qualcuno che vuole
illustrare l'emendamento? La parola al collega Donzel.
Donzel (PD-SIN.VDA)
- Grazie Presidente, le chiederei la
cortesia di ricordare che ci chiamiamo PD-Sinistra VdA e vorrei
avere da lei l'autorizzazione ad illustrare contemporaneamente i
due emendamenti. Posso procedere? Allora, illustro i due
emendamenti che rispondono allo stesso delicato problema. Come già
illustrato nella relazione iniziale, semplicemente si discostano
per l'importo che viene messo a disposizione: 200 mila euro nel
primo emendamento, il n. 2, e 100 mila euro nell'emendamento n. 3,
nel caso in cui la maggioranza non sia così generosa e si limiti ad
un intervento più piccolo.
Questi interventi - che, precisiamo, hanno copertura finanziaria
- trovano la loro necessità in quell'articolo che avevo illustrato
questa mattina, insomma, i giornalisti avevano illustrato la
drammaticità della povertà qui in Valle d'Aosta, le persone che
sostano e devono dormire sulle panchine della stazione, persone che
non hanno neanche un piatto di pasta per mangiare e quindi bisogna
intervenire su questa situazione inaccettabile, soprattutto visto
che l'articolista diceva:
"i politici non fanno nulla, stanno lì
a litigare dalla mattina alla sera e la gente muore di fame"
.
Ora, spero che quest'articolista sia così attento a seguire anche
l'attività del Consiglio regionale...e vedrà come le forze di
opposizione, invece, sono anche attente a quelli che, diciamo, sono
tagliati fuori dal circuito di questo sistema così ben funzionante,
di cui ci parla spesso l'Assessore Ego Perron, e vivono situazioni
di grave marginalità.
Ovviamente siamo anche consapevoli che non è con 200 mila euro o
100 mila euro che noi risolveremo il problema della povertà, ma noi
dobbiamo innescare un processo legislativo e questo finanziamento è
un po' la cosa che consente di andare in commissione e dire: come
mettiamo in campo delle norme per rispondere a questa cosa qui? Io
sono uno dell'opposizione, ho poche idee, quindi mi aspetto i
grandi suggerimenti che arrivano dai banchi della maggioranza...ma
banalmente il buono pasto sperimentato, per esempio, nella grande
Roma capitale ha sfamato 50 mila persone, voi pensate che con 100
mila euro si possono creare le condizioni per 10 mila, 15 mila
buoni pasto? Tra l'altro, si può intervenire con norme specifiche
anche contro lo spreco degli alimenti, quindi si può intervenire
con norme di defiscalizzazione di quei ristoranti che mettono da
parte il cibo avanzato e lo mettono a disposizione di quelli che
non hanno un pasto, per consentire alle persone...e guardate che
non facciamo riferimento solo al povero, all'immagine della
povertà, cioè al barbone, ci sono padri e madri di famiglia che
alle volte non riescono a mettere insieme un pasto caldo al giorno,
di questa realtà quindi stiamo parlando: di quelli che magari
durante la settimana due o tre giorni non riescono a trovare i
soldi per avere un pasto. Da questo punto di vista, quindi pensiamo
che l'intervenire su un bilancio...l'avevo spiegato bene
stamattina...nel caso dell'emendamento n. 2 del PD-Sinistra VdA si
interviene in parte sul bilancio della sanità, che abbiamo visto
essere molto meno significativamente penalizzato di quello delle
politiche sociali, e 100 mila euro hanno un'incidenza davvero
inessenziale nel bilancio della sanità e gli altri 100 mila euro
sarebbero da recuperare nei soldi aggiuntivi dell'EXPO. Ero un po'
preoccupato nell'andarli a recuperare in quei 100 mila euro
aggiuntivi per l'EXPO, perché certamente sapevo che mi sarebbe
stato detto quanto era importante il ruolo dell'EXPO, per fortuna,
mi ha aiutato oggi nel dibattito l'importante intervento del
collega La Torre, che ci ha fatto capire che la funzione dell'EXPO
è soprattutto un cambio di mentalità, allora mi sono convinto che
davvero è importantissimo che avvenga questo cambio di...sto
illustrando due emendamenti in uno...
Presidente
- Prosegua pure collega.
Donzel (PD-SIN.VDA)
- ...è davvero importante questo
cambio di mentalità, io spero solo che la mentalità non sia quella
di andare a cogliere noi all'EXPO di Milano la mentalità dei
grattacieli di Dubai, dei grattacieli dell'Estremo Oriente, cinesi,
delle immense opere di cementificazione della Russia di Putin, o
cose di questo tipo, perché l'EXPO è anche queste cose qua, ma che
magari siamo noi a "contaminare" l'EXPO 2015 con i nostri
bellissimi paesaggi naturali, il nostro ambiente incontaminato, che
vuole essere sempre più attrattivo per il turismo, perché uno viene
a sciare sulle bellissime piste della Valle d'Aosta anche per
respirare l'aria pulita, vedere quel cielo straordinario che magari
a Macao e a Hong-Kong neanche vede, perché c'è una nebbia grigia.
In questo senso allora io penso che, per cambiare, per questo
straordinario cambio di mentalità, 500 mila euro siano più che
sufficienti...e magari i 100 mila euro vanno giustamente a
sostenere quell'emergenza di quelle persone che, come è stato ben
descritto dalle autorevoli penne del giornalismo valdostano,
bivaccano nelle stazioni della Valle d'Aosta, mentre i politici non
fanno nulla per loro, quindi in questo senso mi aspetto una
risposta positiva da parte vostra.
Presidente
- Altri che chiedono la parola? Non c'è nessun
collega che chiede la parola? Mettiamo in votazione allora
l'emendamento n. 2 del PD-Sinistra Valdostana. La votazione è
aperta. Hanno tutti votato? La votazione è chiusa.
Presenti: 34
Votanti: 34
Favorevoli: 16
Contrari: 18
Il Consiglio non approva.
Il Consiglio adesso deve votare l'emendamento n. 3 del
PD-Sinistra Valdostana, perché non è passato l'emendamento n. 2. La
votazione aperta. Hanno tutti votato? La votazione è chiusa.
Presenti: 34
Votanti: 34
Favorevoli: 16
Contrari: 18
Il Consiglio non approva.
Metto in votazione nel suo complesso l'articolo 16. Siete
pregati di votare. È aperta la votazione. Hanno tutti votato? La
votazione è chiusa.
Presenti: 34
Votanti: 34
Favorevoli: 18
Contrari: 16
Il Consiglio approva.
C'è poi l'articolo 16bis, previsto dall'emendamento
dell'Assessore Perron. C'è qualcuno che vuole illustrarlo? Si dà
per illustrato? Viene dato per illustrato. Qualche collega chiede
la parola? Nessuno. Passiamo alla votazione dell'articolo 16bis.
Hanno tutti votato? La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Articolo 17. Qualcuno chiede la parola? Stesso risultato.
Allegato A. Stesso risultato. Allegato B. Stesso risultato. Adesso
quindi ci rimane solo il voto su tutto quello che è il DL 24. Sono
aperte le richieste di dichiarazione di voto se qualche collega la
vuole fare, come avevamo concordato nella Capigruppo. C'è qualche
richiesta? Nessuna richiesta, quindi pregherei di votare nel suo
complesso il disegno di legge n. 24. La votazione è aperta. Tutti
hanno votato? La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Adesso, come avevamo concordato, i lavori proseguono ancora per
20 minuti fino alle 21,30, possiamo fare due interrogazioni e
quindi direi punto 4 all'ordine del giorno.
