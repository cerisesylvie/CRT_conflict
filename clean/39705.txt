Classificazione
EDILIZIA
Edilizia residenziale



Oggetto del Consiglio n. 2797 del 20 giugno 2017 - Resoconto
OGGETTO N. 2797/XIV - Interrogazione a risposta immediata:
"Risoluzione della problematica relativa alle assegnazioni di
emergenza abitativa da parte del Comune di Aosta".
Rosset (Presidente)
- Punto n. 3.02 dell'ordine del
giorno. Ha chiesto la parola il Consigliere Baccega per
l'illustrazione; ne ha facoltà.
Baccega (EPAV) -
Questa interrogazione nasce dal fatto
che l'Amministrazione comunale di Aosta ha inviato una lettera a
settantasei famiglie che in passato avevano avuto un contratto di
emergenza abitativa legato alle allora leggi n. 39/1995, n. 28/2007
e n. 3/2013, settantasei famiglie il cui primo contratto risale al
1999 e che avevano una certa aspettativa. Credo che questa lettera
abbia suscitato non poche preoccupazioni a questi nuclei familiari,
evidenziate anche dal Movimento 5 Stelle che è presente in Comune,
magari con un'errata interpretazione dei ruoli della politica e di
quelli amministrativi, ma che comunque rilevano una problematica
che occorrerà in qualche modo risolvere.
Ora le chiedo qui, Assessore, se in questi cento giorni ha avuto
modo di valutare questa problematica che coinvolge quelle
settantasei famiglie, se l'ha approfondita e quali provvedimenti
sono stati adottati nell'ambito del percorso.
Presidente -
Ha chiesto la parola l'Assessore Borrello
per la risposta; ne ha facoltà.
Borrello (SA) -
Ultimamente mi accade spesso di dover
rispondere ad interrogazioni su argomenti che riguardano l'edilizia
residenziale pubblica, sia sotto l'aspetto regionale che sotto
quello di carattere comunale. Penso che l'interrogante conosca
molto bene questi aspetti e questi tipi di problematiche, anche in
virtù dei ruoli che ha ricoperto sia all'interno
dell'Amministrazione comunale che, recentemente, in Regione.
Innanzitutto occorre dire che, da quanto ho potuto verificare,
tenuto conto che è un'attività prodotta dall'Amministrazione
comunale e non dall'Amministrazione regionale, si tratta di alloggi
di edilizia residenziale pubblica assegnati con atti del Comune di
Aosta da diversi anni a nuclei a suo tempo riconosciuti in
emergenza abitativa. Occorrerà quindi verificare se tali
assegnazioni aventi carattere temporaneo siano mai state corredate
dai prescritti progetti di presa in carico dei nuclei assegnatari,
con conseguenti monitoraggi e puntuali verifiche del permanere del
possesso dei requisiti richiesti, da parte ovviamente dell'ente di
appartenenza. Inoltre, bisognerà capire la durata e la tipologia di
questi contratti... scusi, Presidente...
Presidente -
Inizierei già subito questa mattina a
chiedere un po' di silenzio. Non è possibile, non si sente nulla!
Chi deve avere dei rapporti di colloquio esca un attimo. Prego.
Borrello (SA) -
Bisognerà capire la durata e la tipologia
di questi contratti, la cui durata sembrerebbe essere di norma
superiore ai diciotto mesi massimi previsti per i contratti
transitori dell'emergenza abitativa. Ricordo a quest'aula che oggi
l'Amministrazione regionale non ha documentazione in merito a
questi contratti in essere, e non sappiamo quando e se ci verrà
trasmessa dall'Amministrazione competente.
Le soluzioni. Come ben sa, l'Amministrazione regionale non ha
una competenza diretta su tale situazione, sarà l'attuale
Amministrazione comunale a doverla risolvere, sebbene ereditata
dalle Amministrazioni precedenti, con responsabilità annesse e
connesse. Testimonianza di quanto ho dichiarato è il fatto che la
lettera è stata mandata dall'attuale Assessore alle politiche
sociali del Comune di Aosta. Le soluzioni dovranno comunque essere
individuate, nel rispetto della normativa vigente, da parte
dell'Amministrazione che ha gestito e stipulato questi anomali atti
contrattuali. Quali sono gli elementi che si potranno identificare?
Intanto verificare se è confermato il mantenimento dei requisiti
per l'emergenza abitativa e, secondo punto, sarà anche possibile
procedere all'assegnazione definitiva dello stesso alloggio
occupato avvalendosi delle procedure appositamente previste dalla
delibera di Giunta regionale, approvata nel marzo di quest'anno,
per chi è inserito nella graduatoria del bando degli alloggi ERP ed
è in emergenza abitativa.
Come Amministrazione regionale auspichiamo che questa
problematica possa essere affrontata e risolta, soprattutto
nell'interesse dei nuclei familiari coinvolti realmente bisognosi.
Ricordo che ad oggi molti di questi nuclei vengono in
Amministrazione regionale a chiedere delucidazioni alle quali noi
non sappiamo rispondere, in quanto sono problematiche legate al
Comune di Aosta ed è bene che si definiscano eventuali
responsabilità che hanno portato a questa imbarazzante
situazione.
Presidente -
Ha chiesto la parola il Consigliere Baccega
per la replica; ne ha facoltà.
Baccega (EPAV) -
Assessore, lei mi ha risposto in
burocratese. Se non conosce questa problematica...
Presidente -
Collega Padovani, per cortesia!
Baccega (EPAV) -
Se non conosce questa problematica, la
approfondisca bene, perché qui si rischia davvero uno scempio
sociale. Lei lo ha detto poco fa: queste sono famiglie bisognose ed
è possibile che, con le attuali norme di emergenza abitativa, a
livello di ISEE possano non rientrarvi per qualche centinaio di
euro. È la Regione che detta le politiche della casa, anche per i
Comuni, quindi si faccia carico di questa cosa.
Faremo altri provvedimenti in questo senso e valuteremo con
attenzione questa problematica, perché è molto seria.
