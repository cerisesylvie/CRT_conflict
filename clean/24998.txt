Classificazione
SPORT E TEMPO LIBERO



Oggetto del Consiglio n. 248 del 1° dicembre 2008 - Resoconto
OGGETTO N. 248/XIII - Interpellanza: "Interventi per la
realizzazione di piste ciclabili in Valle d'Aosta".
Interpellanza
Atteso che proseguono i lavori per la realizzazione della
Pista Ciclabile della Comunità Mont Emilius;
Preso atto che dall'emanazione della legge 366 del 19 ottobre
1998 sono passati 10 anni e dalle prime deliberazioni della Giunta
per la realizzazione di un percorso ciclabile lungo la Dora Baltea
oltre otto anni;
Attesa l'importanza per il miglioramento dell'offerta
turistica e per la cittadinanza tutta dell'opera
progettata;
i sottoscritti Consiglieri regionali
Interpellano
gli Assessori competenti per sapere:
1) se si intendano non solo attuare tutte le procedure
necessarie ad evitare ulteriori ritardi ma già si prospetti un
ulteriore ampliamento dei tratti ciclabili in Valle
d'Aosta;
2) se tali ritardi abbiano causato un aumento considerevole
dei costi preventivati dell'opera;
3) se si intendano progettare opere e servizi atti a
valorizzare una migliore fruizione della Pista e una migliore
qualità ambientale lungo il percorso.
F.to: Donzel - Carmela Fontana - Rigo
Président
- La parole au Conseiller Donzel.
Donzel (PD)
- Presidente, colleghi, non è un argomento
nuovissimo e non mi riferisco alla opportuna interpellanza che è
stata presentata nella scorsa seduta dal gruppo Vallée d'Aoste Vive
- Renouveau, che è stata anche accolta dall'Assessore ai lavori
pubblici; mi riferisco al fatto che già nel 2002 e poi nel 2004 si
parlò della realizzazione di piste ciclabili in Valle d'Aosta in
questo Consiglio regionale.
Francamente pensando anche all'attività che ho svolto prima di
essere qui come insegnante di storia, sarebbe interessante affidare
a degli studenti di storia la ricostruzione dei percorsi che hanno
le opere pubbliche, perché attraverso questi percorsi si riscopre
la storia politica della regione attraverso le varie giunte. Basti
pensare che a sollecitare l'attenzione su questo tema fu nel 1998
una legge nazionale, la n. 366, che prevedeva norme per il
finanziamento della mobilità ciclistica. Fu così che nel 2000 la
giunta Dino Viérin (era allora Assessore al territorio Vallet e al
turismo Lavoyer) approvò la prima deliberazione per il progetto
preliminare di una pista ciclabile nella Comunità montana Monte
Emilius. Da qui arriviamo al 2001 con l'approvazione del progetto
esecutivo e nell'aprile 2002 parte la gara di appalto. Arriviamo al
maggio 2002 per la rettifica di questa gara di appalto e finalmente
nel maggio 2003 l'aggiudicazione dei lavori alla ditta Edilvu srl.
Già nel giugno 2004 viene approvata una prima variante con una
proroga e così di nuovo nell'ottobre 2004 altra variante, altra
proroga e ci ritroviamo nel novembre 2004, giunta Perrin (questa
volta la coppia degli Assessori è Cerise alle opere pubbliche e
Caveri al turismo), per il progetto esecutivo del secondo lotto
della pista. Poi ancora nell'ottobre 2005 ci sarebbe già una
deliberazione per il collaudo del primo lotto, ma nel maggio 2006
la giunta Caveri, Assessori Cerise e Pastoret, delibera ancora una
variante e un'ulteriore proroga. Nel novembre 2007 viene approvato
il progetto esecutivo del secondo lotto e nel 2008 di un ulteriore
lotto.
Nessuno mette in discussione l'importanza della pista ciclabile
che si sta realizzando. La nostra interpellanza va piuttosto
nell'ordine di idee che, visto i tempi di realizzazione di queste
opere che non hanno neanche un chilometraggio eccessivo... e qui
non voglio riportare il dibattito fatto in passato. Fu l'Assessore
Lavoyer nel 2002 a spiegare molto bene che la nostra regione aveva
caratteristiche particolari che non consentivano di costruire
facilmente piste ciclabili come in altre realtà e su questo sono
dello stesso avviso: abbiamo un piccolo asse centrale, c'è una
autostrada, una ferrovia, una statale, cioè di spazio per costruire
qui non è che ce ne sia tantissimo, ma è pur vero che è di
particolare interesse questo tipo di opera per un certo tipo di
turismo, e mi riferisco al turismo familiare. Va distinta la pista
ciclabile dalle piste di mountain bike: qui in valle abbiamo delle
magnifiche piste, ma chiunque vada in un sito internet vede come
siamo sullo stesso piano di Bolzano e Trento come piste per le
mountain bike, mentre siamo molto lontani sul piano delle piste
ciclabili, che attirano un turismo più familiare, con i bimbi più
piccoli, perché è più facile pedalare.
Quindi la nostra sollecitazione è che, visto che ci vogliono
tantissimi anni per realizzare queste opere, è bene che ci mettiamo
in moto con l'idea di spingere su queste piste ciclabili, per
andare a fare quello che hanno fatto gli altri, cioè collegarsi con
grandi centri che stanno in pianura, così come le più grandi piste
ciclabili che ci sono: la famosa pista ciclabile del Danubio, che
parte dalla Germania e costeggiando il Danubio arriva fino a
Vienna; così anche a Bolzano, la pista del Sole che riesce a
collegarsi con la Pianura padana. L'auspicio è che un giorno anche
noi riusciremo a collegarci con il Piemonte e, anche attraverso
questo strumento, a favorire un turismo che è in crescita e, viste
le difficoltà che ci sono nel settore, tutte le strade vanno
percorse per garantirci un turismo di qualità. Inoltre sollecitiamo
particolare attenzione - qui è strategica la pista che viene
realizzata, perché collega aree che sono già adibite al tempo
libero delle persone, allo sport - a che ci siano delle strutture
che guardino con attenzione alle piste ciclabili, quindi
manutenzione delle bici, noleggio bici: ci sono oggi i bike caffè e
i bici grill.
Per concludere un'altra sottolineatura. È importante la
manutenzione di queste piste e il mantenimento dell'ambiente
intorno ad esse; è importante il fatto che la Comunità Monte
Emilius già aveva utilizzato lavoratori socialmente utili per
svolgere questa attività; è importante anche da questo punto di
vista realizzare delle opere e poi mantenere alle stesse una
qualità per consentire agli utenti di fruirne.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Prima di cercare
di dare una risposta all'interpellanza, vorrei condividere con il
collega un forte interesse sull'offerta che la nostra regione può
fare su questo segmento di mercato che è particolarmente
interessante soprattutto per il 2009, perché abbiamo anche delle
circostanze felici: oltre a una serie di attività agonistiche che
vengono proposte dalle associazioni locali, che sono molto
interessanti (l'iniziativa di gran fondo piuttosto che il tour
della Val d'Aosta, piuttosto che le gare di mountain bike), abbiamo
la fortuna di avere il passaggio del Tour de France. Cercheremo di
fare di tutto per intercettare questo aspetto, perché è vero che il
settore agonistico ha una sua realtà, ma è anche un motore, è un
interesse, e rispetto a questo già le comunità che saranno
coinvolte, quali la comunità del Gran San Bernardo piuttosto che
quella del Piccolo San Bernardo, piuttosto che il centro valle, si
stanno organizzando, e la Regione cerca di fare il suo mestiere di
coordinamento. Anche rispondendo qualche tempo fa a una richiesta
del collega Cerise, avevamo fatto dei ragionamenti sul treno, sulla
possibilità di dare un sostegno, quindi confermo questo
interesse.
Per quanto attiene alla risposta, è una risposta che abbiamo
fatto a quattro mani, nel senso che, come sapete, una serie di
attività e gli appalti sono gestiti dall'Assessorato alle opere
pubbliche, quindi ringrazio l'Assessore Viérin e le sue strutture
per aver fornito i chiarimenti e con una logica di sintesi cerco di
dare le risposte.
I tre lotti finora realizzati o in corso di realizzazione
provengono da un progetto preliminare commissionato dalla Comunità
montana Monte Emilius a firma dell'arch. Andrea Marchisio e dal
perito forestale Duilio Gal, entrambi di Aosta, datato e approvato
dalla stessa nel 2000 e che prevedeva un costo di 5 milioni di euro
a base d'asta per lavori. Per ognuno dei tre lotti approvati c'è
stata una procedura di esecuzione che prevedeva una serie di fasi:
l'approvazione del progetto definitivo da parte dei Comuni
interessati, perché è impensabile far calare dall'alto, ma bisogna
cercare di coinvolgere i comuni; l'avvio delle relative pratiche di
esproprio, l'approvazione del progetto definitivo da parte della
Comunità montana proprietaria dell'opera; conferimento sempre da
parte della Comunità dell'incarico di progettazione esecutiva ai
professionisti individuati; approvazione del progetto esecutivo da
parte dell'ente proprietario; consegna del progetto agli
Assessorati regionali competenti per l'approvazione del medesimo da
parte della Giunta regionale; settima fase, avvio dell'appalto;
ottava fase, aggiudicazione dei lavori; la nona, esecuzione
dell'opera. Questo per dire la complessità del percorso, che
insistendo su più comuni, anche l'attività amministrativa degli
espropri era molto articolata.
I tempi tecnici necessari a tali operazioni per ognuno dei tre
lotti sono indicativamente di dieci mesi per le prime otto fasi e
circa 500 giorni per la nona, escluse le eventuali sospensioni per
cause di forza maggiore, come le sospensioni per cause
meteorologiche. Questi tempi sono stati ampiamente rispettati per
il lotto Nus-Fénis, nonostante l'esecuzione su richiesta del comune
di Fénis di una variante al tracciato, e vedo che l'ex sindaco
annuisce. Per il lotto Sarre-Aosta-Charvensod-Pont-Suaz c'è stato
uno slittamento temporale di circa nove mesi, conseguente a: una
richiesta di variante da parte del Comune di Charvensod per
tutelare un ponte di età romana, nonché l'attività commerciale
della ditta Nuova Mafer, che ha comportato la riprogettazione
logistico strutturale del tratto interessato e l'acquisizione delle
relative autorizzazioni; una richiesta del Comune di Aosta di
sospensione dell'esecuzione dei lavori nei tratti cimitero e campo
da rugby, sede di cantieri comunali, al fine di coordinare le
relative attività esecutive. Per il lotto
Charvensod-Pollein-Brissogne l'andamento attuale dei lavori
presenta un avanzamento superiore alle previsioni contrattuali.
In merito alle prospettive di un ulteriore ampliamento dei
tratti ciclabili in Valle d'Aosta, l'Assessorato ha avviato le
seguenti ulteriori attività. C'è una deliberazione di giunta del 25
gennaio 2008 in cui è stata classificata ai sensi della legge
regionale 16/07 tra le opere di interesse regionale la pista
ciclabile della Valdigne, che interessa i comuni di La Salle,
Morgex, Pré-Saint-Didier e Courmayeur. La Comunità montana Valdigne
sta predisponendo la progettazione preliminare, che sarà sottoposta
a breve all'esame del VIA, e quindi consegnata all'Amministrazione
regionale; successivamente sarà stipulato un atto di intesa con
l'ente proponente e la Regione affiderà le successive fasi
progettuali per l'esecuzione dei lavori (il tratto alto).
È stato affidato con una delibera di Giunta del 1° febbraio 2008
l'incarico per uno studio di fattibilità relativo al completamento
dei percorsi ciclabili nel fondovalle della regione, fra i comuni
di Courmayeur e Pont-Saint-Martin, finalizzato alla realizzazione
di un percorso ciclabile unico che attraversi l'intera regione e
che analizzi l'attuale domanda di mobilità ciclistica e in
parallelo l'offerta esistente. Lo studio è stato di recente
presentato ed è all'esame degli uffici.
Sulla seconda domanda, "se tali ritardi abbiano causato un
aumento considerevole dei costi preventivati dell'opera", il totale
delle spese per la realizzazione dei diversi lotti in cui è stato
suddiviso il progetto complessivo risulta essere inferiore a quanto
previsto nella progettazione preliminare. I relativi importi,
comprensivi delle varianti progettuali apportate, non hanno subito
aumenti per effetto dei ritardi registrati nella fase di
approvazione del progetto esecutivo, della gara di appalto e della
esecuzione dei lavori di competenza dell'Amministrazione regionale.
Più nel dettaglio, i relativi importi sono i seguenti: il lotto
Nus-Fénis è stato portato a termine con un costo di 680.000 euro,
oltre 70.000 euro per una perizia; il lotto
Sarre-Aosta-Charvensod-Pont-Suaz ha avuto un costo complessivo di
810.000 euro, oltre 100.000 euro per perizia; il terzo in corso
d'opera non dovrebbe discostarsi oltre il 5 percento dalla
previsione di 1.915.000 euro; il quarto e conclusivo lotto
Saint-Marcel in corso di approvazione sarà appaltato entro la
primavera 2009, per un importo a base d'asta di 710.000 euro.
Per la terza domanda, "se si intendano progettare opere e
servizi atti a valorizzare una migliore fruizione della Pista e una
migliore qualità ambientale lungo il percorso", lo studio
sopraccitato recentemente concluso e all'esame degli uffici
individua anche le opere, le infrastrutture e le attrezzature
necessarie a soddisfare la domanda di sosta dei praticanti e
rendere più piacevole l'utilizzo dei percorsi ciclabili. Alla luce
delle indicazioni fornite da detto studio, potranno essere valutati
gli ulteriori interventi da ritenersi a tal fine necessari, cioè lo
studio complessivo del percorso. Collega Donzel, su questo tema c'è
la convergenza, stiamo cercando di lavorare per ottenere gli
obiettivi che abbiamo descritto.
Président
- La parole au Conseiller Donzel.
Donzel (PD)
- Ringrazio l'Assessore per aver completato
la mia parziale ricostruzione. È evidente che serve - e credo che
su questo ci sia convergenza - un'accelerazione, nel senso che
queste piste ciclabili non possono essere degli anellini che
teniamo dentro la Valle d'Aosta separati, ma che ci sia questo
sbocco sul fondovalle, perché questa possibilità di collegamento è
quello che darà un senso forte al concetto di pista ciclabile, e
naturalmente continuando a valorizzare le nostre piste di moutain
bike che sono di eccellenza.
