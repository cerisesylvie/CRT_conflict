Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3446 del 21 marzo 2024 - Resoconto
OGGETTO N. 3446/XVI - Interpellanza: "Soluzioni per garantire
l'utilizzo degli ascensori presso il Consultorio di Verrès anche
nell'orario pomeridiano".
Bertin (Presidente) -
Punto n. 41. Consigliere Brunod, a
lei la parola.
Brunod (RV) -
Abbiamo appreso che, verso l'inizio di
gennaio 2024, l'ambulatorio di pediatria si trova presso il
Consultorio di Verrès e abbiamo rilevato che sul portale dell'Unità
Sanitaria Locale, del consultorio, si apprende che la struttura è
aperta al pubblico nelle giornate di lunedì, mercoledì e venerdì
con le seguenti modalità: per l'attività e servizi, Centro Unico
Prenotazioni, l'orario del lunedì, mercoledì e venerdì è dalle ore
08:00 alle ore 14:00; l'ufficio scelta e revoca, sempre per il
lunedì, mercoledì e venerdì, dalle ore 08:00 alle ore 14:00;
l'ufficio rimborsi lunedì, mercoledì e venerdì dalle ore 08:00 alle
ore 14:00; esami di laboratorio, prenotazioni in presenza allo
sportello CUP lunedì, mercoledì e venerdì dalle ore 08:00 alle ore
14:00; prenotazioni tramite CUP telefonico dalle ore 08:00 alle ore
16:30; servizi riabilitazioni, fisioterapie e logopedia dal lunedì
al venerdì, dalle ore 08:30 alle ore 13:30 e dalle ore 14:00 alle
ore 15:30; l'ambulatorio presidi per incontinenti il martedì dalle
ore 11:00 alle ore 12:00.
Tenendo conto che alcune attività svolte presso il Consultorio
avvengono in orari pomeridiani, anche dopo le ore 14:00,
evidenziamo che dopo tale ora, purtroppo, viene meno la possibilità
di poter usufruire dell'utilizzo degli ascensori da parte degli
utenti che ne hanno necessità, in quanto il personale che termina
il proprio turno alle ore 14:00 pare abbia delle disposizioni di
chiudere le porte di accesso per l'utilizzo degli ascensori
presenti nella struttura.
Si interpella quindi l'Assessore competente per sapere se sia a
conoscenza di questa criticità relativa all'utilizzo degli
ascensori da parte degli utenti che si recano presso la struttura
durante il pomeriggio in orari anche oltre alle ore 14:00, e, come
abbiamo detto, le visite o altri servizi possono svolgersi anche
verso le ore 17:00 e le ore 18:00, e se vi sia quindi l'intenzione
di trovare delle soluzioni che garantiscono il funzionamento degli
ascensori anche durante le attività pomeridiane presenti nella
struttura, affinché tutti gli utenti possano beneficiare al meglio
di tale servizio.
Presidente -
Risponde l'assessore Marzi.
Marzi (SA) -
Come bene è stato precisato nel testo
dell'interpellanza del collega Brunod, che chiama l'Assessore
Marzi, presso il Consultorio di Verrès servizi ed attività sono
garantiti anche dopo le ore 14:00.
Si tratta principalmente delle attività svolte dai
fisioterapisti nell'ambito dei servizi di riabilitazione e di
servizi di natura sociale.
Tali attività e servizi sono programmati, avvengono quindi su
prenotazione e sono gestiti direttamente da singoli operatori che
li erogano.
Gli operatori garantiscono agli utenti l'accesso all'interno
della struttura di Verrès, consentendo sempre anche l'uso degli
ascensori, i quali sono regolarmente funzionanti anche nel
pomeriggio.
Per completezza informativa, precisiamo che all'ingresso
principale del Consultorio di Verrès è collocato un montascale a
pedana per le persone disabili, comprese quelle utilizzanti la
carrozzina. Sono inoltre presenti dei campanelli e un
videocitofono, al momento attivi per il servizio della continuità
assistenziale e per i medici pediatri di libera scelta.
Per favorire l'accesso degli utenti al servizio di
riabilitazione, sulla porta di ingresso principale del Consultorio
è anche affisso un cartello con l'indicazione del numero telefonico
del personale da contattare.
Laddove richiesto, gli operatori garantiscono anche l'ingresso
degli utenti con disabilità attraverso un ascensore idoneo alle
persone su carrozzina, installato nella parte posteriore
dell'edificio.
Presidente -
Consigliere Brunod per la replica.
Brunod (RV) -
Ringrazio l'Assessore per questa risposta
rapida, sintetica e molto dettagliata dei servizi che sulla carta
vengono applicati presso questo Consultorio.
Ovviamente, come lei ben sa, noi facciamo delle iniziative non
perché ci divertiamo, ma perché probabilmente ci è stato segnalato
il problema, quindi sicuramente tutte queste cose che lei ha detto
sono più che giuste e accogliamo molto favorevolmente che vi siano
queste diverse possibilità per andare a far fronte alle criticità
che i pazienti possono avere. Quello che noi le suggeriamo - ma io
sono certo che lei lo faccia - è magari di verificare e sollecitare
che le persone che attraverso questa modalità cercano di affrontare
queste criticità, possano godere al meglio di questi servizi che
lei ha ben elencato. Quindi ringraziamo della risposta e siamo
certi che lei solleciterà per evitare di nuovo altre problematiche
del tipo.
