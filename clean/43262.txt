Classificazione
ASSISTENZA SOCIALE
Invalidi civili



Oggetto del Consiglio n. 676 del 9 giugno 2021 - Resoconto
OGGETTO N. 676/XVI - Interrogazione: "Problematiche relative
alla mancata ricostituzione delle commissioni medico collegiali e
alla carenza di personale impiegato in questo settore".
Sammaritani (Presidente)
- Passiamo alla trattazione del
punto 19 all'ordine del giorno. Per la risposta la parola
all'assessore Barmasse.
Barmasse (UV) -
Alla base di questa interrogazione ci
sono due pregresse interpellanze e cercherò di fare un po' un
riassunto delle questioni che sono oggetto della richiesta, quindi
di fatto se siano state ricostituite le Commissioni per quanto
riguarda il "cieco civile" e il "sordomuto", fondamentalmente le
richieste erano state queste, se siano quindi state ricostituite,
quali siano le ragioni, come s'intenda procedere per effettuare le
visite medico legali in presenza e se corrisponda al vero il fatto
che le Commissioni della legge 68/1999 siano state sospese. Questa
era una pregressa interpellanza.
Con l'altra interpellanza di riferimento si chiedeva di
risolvere il problema della carenza del personale della segreteria
che si occupa delle Commissioni di cui sopra.
Mi dica lei, consigliera Spelgatti, se più o meno ho
riassunto.
Per quanto riguarda la richiesta di costituzione di Commissioni
sordomutismo e cecità civile, i componenti delle Commissioni sono
stati individuati, sono in corso le acquisizioni e le adesioni
informali e le autorizzazioni da parte degli enti di appartenenza,
cioè l'INPS e Aziende Sanitarie extra regionali.
Per la Commissione cecità e anche per la Commissione
sordomutismo sono quattro medici legali, quattro oftalmologi e
quattro otorinolaringoiatri.
Per quanto riguarda invece il numero di pratiche per cecità e
sordomutismo in iter al 4 giugno 2021, ne abbiamo tre per
sordomutismo mentre per quanto riguarda la cecità ne abbiamo venti
nel 2019 - la pratica più lontana nel tempo è pervenuta l'11
novembre 2019 -undici del 2020 e numero dieci nel 2021.
Per quanto riguarda le visite medico legali in presenza, le
visite sono riprese a far data dal 4 marzo 2021, inizialmente
presso il consultorio di Gignod e, a seguire, non appena realizzati
i lavori di messa a norma Covid, cioè scambiatore d'aria e apertura
varchi per consentire di areare l'ambulatorio annesso alla sala
medica, presso gli uffici dell'Invalidità civile.
Le visite in presenza sinora effettuate sono prioritariamente
riferite alla valutazione ai sensi della legge 68/1999, come da
indicazione dei Presidenti delle Commissioni e di alcuni casi di
sola invalidità civile e 104/92, la cui documentazione medica
prodotta non consentiva la valutazione sugli atti.
Le convocazioni in presenza avvengono una ogni mezz'ora e al
massimo per cinque casi per seduta e sono precedute e seguite per
ciascuno da sanificazione dei locali a cura delle segretarie.
Per quanto concerne invece le visite in presenza per le
Commissioni cecità e sordomutismo, si debbono obbligatoriamente
effettuare presso il presidio ospedaliero Beauregard in cui sono
ubicati gli ambulatori dedicati con la strumentazione necessaria
alla valutazione.
Per quanto riguarda invece la carenza di personale delle
Commissioni medico legali, la ricerca di personale continua a
essere comunque infruttuosa: i posti a cui si fa riferimento non
sono molto ambiti.
Si sta procedendo a questo punto, su suggerimento del
dipartimento del personale, ad avviare il reperimento anche nelle
liste ex legge 68/1999.
Presidente -
Per la replica, ha chiesto la parola la
consigliera Spelgatti. Ne ha facoltà.
Spelgatti (LEGA VDA) -
Assessore, è evidente che la
risposta è molto preoccupante, in quanto sostanzialmente si dice
"Si sta facendo" di fatto però ancora non c'è di concreto
assolutamente nulla.
Ricordo che la prima interpellanza che ho presentato, quella in
cui chiedevo, appunto, sapendo già ovviamente la risposta, se fosse
vero che non erano state ricostituite le Commissioni per cecità
civile e sordomutismo, la risposta chiaramente era stata "Sì, è
vero" e l'interpellanza l'avevo presentata a inizio dicembre del
2020.
Questo significa che le provvidenze economiche non hanno fatto
seguito, quindi i soggetti per la nostra società in assoluto tra i
più fragili che ci possano essere e che aspettano appunto anche
chiaramente tutte le provvidenze economiche susseguenti continuano
a rimanere al palo.
Ho presentato un'altra interpellanza il 27-28 gennaio 2021,
questa in relazione all'altro problema, grossissimo, perché
dovremmo avere teoricamente dieci Commissioni, poi abbiamo visto
che dieci Commissioni non sono e continuano a non essere; con dieci
Commissioni c'era un personale di segreteria di quattro unità,
adesso siamo a personale di segreteria di due unità, non è
possibile che in un'intera Amministrazione non si riesca a trovare
del personale per sostituire i soggetti che sono venuti a mancare -
e anche lì sarebbe poi interessante capire perché, per come e
quant'altro - ma una soluzione deve essere trovata.
Ora partiamo dal presupposto che evidentemente ci sono delle
responsabilità che portano dei nomi e dei cognomi, perché
sostanzialmente è chiaro che chi dirige la struttura non sta
facendo quello che deve fare, perché, ripeto, la deliberazione
della Giunta regionale era del 22 marzo 2019, quindi questo era
l'avviso pubblico di selezione per soli titoli per l'individuazione
dei componenti e approvato con deliberazione della Giunta del marzo
del 2019. Le altre Commissioni sono state costituite intorno al
mese di luglio e agosto, alcune a luglio, altre ad agosto 2019,
stiamo arrivando tra un po' a luglio 2021: due anni! Non è
possibile che non ci siano ancora queste Commissioni, così come non
è possibile, ripeto, - dalla mia interpellanza sono passati
sostanzialmente altri quasi sei mesi, cinque mesi e rotti - che non
si sia riusciti a reperire in tutta l'Amministrazione in qualsiasi
forma, in qualsiasi modalità, due persone per aiutare a fare il
lavoro di segreteria, calcolando che il lavoro di segreteria è
immenso, perché il lavoro di segreteria non vuol dire fare poco,
significa dover istruire tutte le pratiche, seguire tutto quello
che avviene durante le Commissioni, convocare le persone,
recuperare tutto il materiale e poi preparare tutti i dossier che
devono andare avanti.
È evidente che è necessario reperire questo personale, ma è
evidente che la fretta dovrebbe essere qualche cosa che spinge a
lavorare il più velocemente possibile, perché questi soggetti non
hanno delle risposte.
Quindi le chiedo di continuare a stare dietro a questa
situazione, sapevo che si era comunque interessato per poter
portare avanti la cosa, però di fatto le risposte non stanno
arrivando. Qualcuno ha delle responsabilità, evidentemente.
