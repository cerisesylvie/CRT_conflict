Classificazione
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 2939 del 21 gennaio 1998 - Resoconto
SEDUTA ANTIMERIDIANA DEL 21 GENNAIO 1998
OGGETTO N. 2939/X Disegno di legge: "Interventi regionali per lo
sviluppo di impianti a fune e di connesse strutture di
servizio".
Articolo 1 (Finalità)
1. In attuazione della competenza primaria di cui all'articolo
2, comma primo, lett. h), della legge costituzionale 26 febbraio
1948, n. 4 (Statuto speciale per la Valle d'Aosta), la Giunta
regionale, in relazione all'importanza e all'interesse che riveste,
per la regione, la rete di impianti di trasporto a fune ed al
regime di concessione previsto dalla legge regionale 1° settembre
1997, n. 29 (Norme in materia di servizi di trasporto pubblico di
linea), è autorizzata a concedere ai soggetti concessionari di
servizi di trasporto pubblico incentivi finalizzati ad agevolare la
riqualificazione e il potenziamento degli impianti a fune e delle
strutture ad essi funzionalmente connesse, secondo le disposizioni
della presente legge.
Articolo 2 (Iniziative ammesse agli incentivi)
1. Gli incentivi previsti dalla presente legge sono concessi
per:
a) la sostituzione, il miglioramento qualitativo o il rinnovo
tecnologico di impianti funiviari aerei o funicolari terrestri su
rotaia o sciovie esistenti;
b) il potenziamento, il miglioramento qualitativo o
l'adeguamento tecnologico di sistemi automatizzati di biglietteria
e di controllo degli accessi agli impianti a fune, compatibili con
il mantenimento e la prosecuzione di un sistema di controllo degli
accessi unificato a livello regionale;
c) la realizzazione, il miglioramento qualitativo o
l'adeguamento tecnologico delle strutture funzionalmente connesse
agli impianti, intendendosi per tali le stazioni di partenza e di
arrivo, le biglietterie, le officine, i depositi, i locali tecnici,
i parcheggi e i raccordi con l'accesso alla viabilità pubblica, le
linee di alimentazione elettrica, le cabine di trasformazione, i
generatori di corrente nonché, qualora destinati alla protezione
degli impianti stessi, le opere di stabilizzazione del terreno e i
sistemi antivalanga;
d) la realizzazione di nuove linee di trasporto di persone
mediante gli impianti di cui alla lett. a).
2. Gli incentivi possono essere erogati per opere da realizzare
anche in tutto o in parte al di fuori del territorio regionale,
sempreché le stesse siano funzionali, in quanto direttamente
collegate, a sistemi di impianti a fune che si sviluppano
prevalentemente in Valle d'Aosta.
3. Ricorrendo i casi di cui al comma 2, gli incentivi possono
essere erogati solo a soggetti che siano concessionari di sistemi
di impianti a fune posti prevalentemente sul territorio
regionale.
Articolo 3 (Modalità di intervento)
1. Gli incentivi sono concessi sotto forma di:
a) contributi in conto capitale;
b) mutui.
Articolo 4 (Contributi in conto capitale)
1. I contributi in conto capitale sono concessi nella misura
massima del trentacinque per cento della spesa ammessa.
2. Qualora il soggetto beneficiario sia una società partecipata,
direttamente o indirettamente, dalla Regione e/o da altri enti
locali in misura almeno pari al venti per cento, il limite di
intervento può essere elevato fino alla misura massima del
quarantacinque per cento della spesa ammessa.
3. Qualora il soggetto beneficiario sia un ente locale,
un'azienda speciale ovvero una società o impresa partecipata,
direttamente o indirettamente, dalla Regione o da altri enti locali
in misura superiore al cinquanta per cento, il limite di intervento
può essere elevato fino alla misura massima del settantacinque per
cento della spesa ammessa.
4. Per la realizzazione, la sostituzione o il rinnovo
tecnologico di impianti di particolare importanza strategica ai
fini dello sviluppo economico regionale, come tali individuati dal
programma regionale per gli impianti a fune, di cui alla legge
regionale 29/1997, i limiti massimi di intervento di cui al comma 1
possono essere elevati fino alla misura massima del novanta per
cento della spesa ammessa.
Articolo 5 (Mutui)
1. I mutui, concessi a valere sul fondo di rotazione costituito
ai sensi della legge regionale 15 luglio 1985, n. 46 (Concessione
di incentivi per la realizzazione di impianti di risalita e di
connesse strutture di servizio), gestito dalla Finaosta S.p.A.
sulla base della relativa convenzione, sono accordati con le
seguenti modalità:
a) ammontare del mutuo fino al novanta per cento della spesa
ammessa;
b) durata del mutuo:
1) dieci anni, di cui due di preammortamento, per impianti
scioviari e sistemi di biglietteria e di controllo degli
accessi;
2) quindici anni, di cui due di preammortamento, per impianti
funiviari sotto forma di seggiovie ad attacchi fissi;
3) vent'anni, di cui due di preammortamento, per tutti gli altri
tipi di impianti aerei o terrestri;
c) tasso di interesse a carico del mutuatario, determinato con
le modalità di cui al comma 2.
2. Con provvedimento del dirigente della struttura regionale
competente in materia di impianti a fune dell'assessorato
competente in materia di turismo e sport, di seguito denominata
struttura competente, viene annualmente determinato il tasso di
interesse, da applicare ai finanziamenti a carico del fondo
regionale di rotazione, nella misura del venticinque per cento del
tasso di riferimento determinato con decreto del Ministro del
tesoro per operazioni di credito nel settore fondiario edilizio, in
vigore al mese di dicembre dell'anno precedente alla data di
stipulazione del contratto relativo alla concessione del mutuo. Nel
caso di frazioni di punto il tasso viene arrotondato al punto o
mezzo punto inferiore.
3. Nel periodo di preammortamento tecnico intercorrente fino
all'avvio dell'ammortamento previsto al comma 1, lett. b), alla
somma erogata si applica lo stesso interesse previsto al comma
2.
4. È data facoltà ai mutuatari di estinguere anticipatamente il
mutuo, con le modalità ed i criteri stabiliti dalla convenzione per
la gestione del fondo di rotazione.
Articolo 6 (Cumulabilità)
1. Gli interventi previsti dagli articoli 4 e 5 sono tra loro
cumulabili fino al raggiungimento della percentuale massima di
agevolazione del novanta per cento.
2. Gli incentivi previsti dalla presente legge, qualora cumulati
con quelli previsti da altre leggi dello Stato o della Regione, non
possono comunque superare il limite stabilito al comma 1.
Articolo 7 (Domande di intervento)
1. Le domande di ammissione agli incentivi devono essere
presentate alla struttura competente entro il 30 giugno di ogni
anno, pena l'irricevibilità.
2. Le domande devono essere redatte in base alla documentazione
tipo predisposta dalla struttura competente, allo scopo di
permettere una valutazione delle iniziative, nonché l'esame
comparato delle stesse, in base ai criteri stabiliti dall'articolo
8.
Articolo 8 (Istruttoria delle domande e formazione della
graduatoria)
1. La struttura competente verifica l'ammissibilità formale
delle domande e le sottopone all'esame di merito della commissione
consultiva di cui all'articolo 9, la quale esprime un motivato
parere sulle soluzioni tecniche proposte, nonché sugli aspetti
economici e gestionali dell'iniziativa considerata; ai fini
dell'istruttoria delle domande di mutuo, le stesse sono trasmesse
alla Finaosta S.p.A..
2. La commissione consultiva provvede altresì alla proposta di
graduatoria delle domande presentate, in applicazione del seguente
ordine decrescente di importanza tipologica degli investimenti:
a) impianti la cui vita tecnica sia in scadenza a norma di
legge;
b) impianti in scadenza per revisione generale a norma di
legge;
c) linee di collegamento tra centri abitati e impianti di
particolare importanza strategica di cui all'articolo 4, comma
4;
d) linee di arroccamento di comprensori esistenti;
e) linee di collegamento fra zone sciistiche topograficamente
finitime;
f) sistemi automatizzati di biglietteria e di controllo degli
accessi agli impianti a fune;
g) altri interventi.
3. Possono essere ammesse agli interventi le maggiori spese
relative ad investimenti già finanziati ai sensi della presente
legge, alle quali è attribuita la stessa priorità dell'intervento
cui si riferiscono, qualora la commissione consultiva abbia
accertato che le stesse sono derivate da fatti imprevisti ed
imprevedibili.
4. A parità di posizione nella graduatoria, la Commissione
consultiva esprime, nell'ambito delle valutazioni effettuate ai
sensi del comma 1, un motivato parere sulla precedenza da assegnare
alle domande, tenuto conto degli aspetti tecnici, economici e
gestionali degli interventi cui le stesse si riferiscono.
5. La graduatoria è rinnovata annualmente e le iniziative che,
pur inserite in precedente graduatoria, non hanno ottenuto i
finanziamenti richiesti possono essere considerate ai fini della
formulazione della nuova graduatoria, previa richiesta del
proponente ed eventuale aggiornamento del progetto.
Articolo 9 (Commissione consultiva)
1. La commissione consultiva è così composta:
a) il coordinatore dell'assessorato regionale competente in
materia di turismo e sport, con funzioni di presidente, o suo
delegato;
b) il dirigente della struttura competente, o suo sostituto;
c) il dirigente della struttura regionale competente in materia
di trasporti, o suo sostituto;
d) un rappresentante della Finaosta S.p.A., o suo sostituto;
e) un rappresentante dell'Associazione valdostana impianti a
fune, o suo sostituto.
2. La commissione è validamente costituita con la presenza di
tutti i componenti; le decisioni sono assunte con il voto
favorevole di almeno tre di essi.
3. Un funzionario della struttura competente svolge le funzioni
di segretario verbalizzante.
4. La commissione viene convocata dal coordinatore
dell'assessorato regionale competente in materia di turismo e sport
entro il 30 settembre di ogni anno.
Articolo 10 (Concessione degli incentivi)
1. Entro il 31 ottobre di ogni anno, le domande esaminate dalla
commissione consultiva sono sottoposte, unitamente al parere e alla
proposta di graduatoria, all'esame della Giunta regionale che
delibera, tenendo conto della disponibilità di bilancio, sugli
interventi da concedere, stabilendone gli ammontari e le modalità
di agevolazione con conseguente autorizzazione delle relative
operazioni.
2. Entro quindici giorni dalla data di deliberazione della
Giunta regionale, la struttura competente comunica al richiedente
l'accoglimento o la reiezione della domanda di contributo.
3. Nel caso in cui il beneficiario degli incentivi rinunci al
finanziamento concesso, la Giunta regionale provvede alla revoca
del medesimo ed ammette a finanziamento, ove possibile e nei limiti
delle risorse resesi così disponibili, le ulteriori domande di
intervento risultanti dalla graduatoria, nel rispetto dei criteri
di priorità stabiliti all'articolo 8.
Articolo 11 (Erogazione dei contributi)
1. I contributi sono erogati subordinatamente all'avvenuto
rilascio, ove previsto, della concessione edilizia e della
concessione di costruzione ed esercizio.
2. La struttura competente provvede alla verifica della regolare
esecuzione delle opere e della conformità dei relativi documenti di
spesa, erogando quote del contributo concesso in relazione agli
investimenti effettuati.
Articolo 12 (Istruttoria e concessione dei mutui)
1. Entro quindici giorni dalla deliberazione di cui all'articolo
10, comma 1, la struttura competente trasmette alla Finaosta S.p.A.
le domande a carico del fondo regionale di rotazione per gli
adempimenti connessi alla concessione dei mutui, subordinatamente
al verificarsi di quanto previsto all'articolo 11, comma 1.
Articolo 13 (Obblighi dei beneficiari)
1. I beneficiari degli incentivi sono tenuti, salva motivata
autorizzazione rilasciata con deliberazione della Giunta regionale,
a non alienare, cedere o distogliere dalla loro destinazione le
opere e i beni finanziati per il seguente periodo, decorrente dalla
data di erogazione a saldo degli incentivi stessi:
a) quattro anni, per i beni mobili;
b) dieci anni, per i beni immobili e gli impianti
elettromeccanici.
2. Le iniziative finanziate devono essere ultimate entro tre
anni dalla data della deliberazione di concessione di costruzione
ed esercizio.
3. Nel caso di violazione degli obblighi di cui ai commi 1 e 2,
il beneficiario è tenuto alla restituzione del contributo e al
rimborso anticipato del mutuo.
4. Nel caso di alienazione, cessione o mutamento di destinazione
successivi al periodo di cui al comma 1, il beneficiario resta
comunque tenuto al rimborso anticipato del mutuo.
Articolo 14 (Controlli tecnici, contabili e amministrativi)
1. La struttura competente provvede ai controlli sugli
investimenti oggetto degli interventi nonché sulla regolare
destinazione dei fondi; a tale scopo i beneficiari devono
consentire qualsiasi verifica disposta.
2. I rapporti con la Finaosta S.p.A., per la gestione del fondo
di rotazione, sono tenuti dalla struttura regionale competente in
materia di finanze.
3. In caso di accertate irregolarità, la Giunta regionale
dispone la sospensione delle somme da erogare a titolo di
contributo e procede, qualora ne ricorrano i presupposti, alle
azioni di recupero di quelle già erogate; analogamente la Giunta
regionale può richiedere che la Finaosta S.p.A. proceda
all'immediata estinzione del mutuo concesso.
Articolo 15 (Abrogazioni)
1. L'articolo 1, commi 2, 3 e 4, gli articoli 2, 3, 4 e
l'articolo 7, commi 1 e 2, della legge regionale 46/1985, come
modificata dalla legge regionale 29 marzo 1988, n. 17, sono
abrogati.
2. La legge regionale 5 gennaio 1990, n. 7 (Concessione di
contributi per la realizzazione di impianti di risalita e di
strutture di particolare importanza sciistica) e la legge regionale
5 settembre 1991, n. 45, sono abrogate.
Articolo 16 (Disposizioni transitorie)
1. In sede di prima applicazione, le domande di ammissione agli
incentivi di cui alla presente legge sono presentate entro quindici
giorni dalla data di entrata in vigore della stessa.
2. Le domande di cui al comma 1 possono anche riferirsi a spese
sostenute nel corso dell'anno 1997.
3. Agli interventi già deliberati dalla Giunta regionale ai
sensi delle leggi regionali 46/1985 e 7/1990, continuano ad
applicarsi le condizioni previste dalle medesime leggi
regionali.
4. Alle domande di ammissione agli interventi previsti dalle
leggi regionali 46/1985 e 7/1990, anche se presentate anteriormente
alla data di entrata in vigore della presente legge, si applicano
le disposizioni di quest'ultima.
Articolo 17 (Disposizioni finanziarie)
1. Per la concessione dei contributi di cui all'articolo 4, è
autorizzata, per il triennio 1998/2000, la spesa di lire
60.500.000.000, di cui lire 15.500.000.000 per l'anno 1998, lire
22.500.000.000 per l'anno 1999 e lire 22.500.000.000 per l'anno
2000, che gravano sul capitolo di nuova istituzione del bilancio di
previsione per l'anno 1998 e di quello pluriennale 1998/2000 e alla
cui copertura si provvede mediante utilizzo dello specifico
accantonamento, sul capitolo 69020 (Fondo globale per il
finanziamento di spese di investimento), previsto al punto B.2.2.
(Iniziative a sostegno del settore degli impianti a fune)
dell'allegato 1 dei bilanci stessi, nonché mediante utilizzo, per
gli anni 1998, 1999 e 2000 degli stanziamenti iscritti al capitolo
64800 (Contributi per la realizzazione di impianti di risalita e di
strutture di particolare importanza sciistica) del bilancio
pluriennale 1998/2000.
2. Per la concessione dei mutui previsti dall'articolo 5 è
autorizzato l'utilizzo delle risorse già disponibili al fondo di
rotazione di cui alla legge regionale 46/1985 nonché la spesa, per
il triennio 1998/2000, di lire 8.000.000.000, di cui lire
5.000.000.000 per l'anno 1999 e lire 3.000.000.000 per l'anno 2000,
già iscritti al capitolo 64660 (Spese per finanziamento del fondo
regionale di rotazione per gli impianti di risalita e di connesse
strutture di servizio) del bilancio pluriennale della Regione per
l'ulteriore finanziamento del fondo medesimo.
3. A decorrere dall'anno 2001, gli oneri necessari sono iscritti
con legge finanziaria, ai sensi dell'articolo 17 della legge
regionale 27 dicembre 1989, n. 90 (Norme in materia di bilancio e
di contabilità generale della Regione Autonoma Valle d'Aosta), come
modificato dall'articolo 3 della legge regionale 7 aprile 1992, n.
16.
Articolo 18 (Variazioni di bilancio)
1. Alla parte spesa del bilancio di previsione per l'anno 1998 e
pluriennale per gli anni 1998/2000 sono apportate le seguenti
variazioni:
a) in diminuzione:
capitolo 69020 "Fondo globale per il finanziamento di spese di
investimento"
anno 1998: competenza lire 12.000.000.000
anno 1999: competenza lire 20.000.000.000
anno 2000: competenza lire 20.000.000.000
capitolo 64800 "Contributi per la realizzazione di impianti di
risalita e di strutture di particolare importanza sciistica"
anno 1998: competenza lire 3.500.000.000
cassa lire 2.000.000.000
anno 1999: competenza lire 2.500.000.000
anno 2000: competenza lire 2.500.000.000
capitolo 69440 "Fondo di riserva di cassa"
anno 1998: cassa lire 8.000.000.000;
b) in aumento:
programma regionale 2.2.2.12
codificazione 2.1.2.4.3.3.10.24
capitolo 64810 (di nuova istituzione)
"Contributi a favore delle società di impianti a fune per la
realizzazione di investimenti"
anno 1998: competenza lire 15.500.000.000
cassa lire 10.000.000.000
anno 1999: competenza lire 22.500.000.000
anno 2000: competenza lire 22.500.000.000.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Comunico ai colleghi che ho avuto la
delega del Consigliere Borre, relatore della II Commissione,
pertanto sarà solo uno il relatore.
Con il presente disegno di legge si intende innanzitutto
unificare in un unico testo, abrogando le leggi esistenti in
materia di concessione di contributi per la realizzazione di
impianti di risalita e di strutture di particolare importanza
sciistica - mi riferisco alle leggi regionali n. 7/90 e n. 45/91 -,
adeguando quindi il disegno di legge alla recente legge regionale
n. 29/97, che tratta le norme in materia di servizi di trasporto
pubblico di linea e che riconosce agli impianti a fune anche la
funzione di pubblico trasporto.
Pertanto il disegno di legge in discussione si pone come
obiettivo quello di disciplinare, grazie anche alla competenza
della Regione, riconosciuta dallo Statuto speciale, l'erogazione
dei finanziamenti finalizzati allo sviluppo, al potenziamento ed
alla riqualificazione degli impianti a fune e alle strutture
funzionali ad essi connesse, oltre che alla realizzazione di nuove
linee di trasporto di persone tramite impianti funiviari, aerei,
funicolari o sciovie esistenti. I finanziamenti previsti vengono
concessi sotto forma di contributi in conto capitale e di
mutui.
Per quanto riguarda i contributi in conto capitale, questi
vengono concessi nella misura del 35 percento della spesa ammessa
in caso di società private; vengono invece stabilite alcune
maggiorazioni di percentuali a seconda che il beneficiario sia una
società partecipata direttamente od indirettamente dalla Regione o
enti locali con partecipazione azionaria superiore al 20 percento
per i quali è previsto un contributo massimo del 45 percento della
spesa mentre, se la partecipazione è del 50 percento, il contributo
previsto viene elevato al 75 percento.
La percentuale viene poi elevata fino a un massimo del 90
percento della spesa qualora si tratti di realizzazioni, di
sostituzioni o di rinnovo tecnologico di impianti, che rivestono
particolare importanza strategica per lo sviluppo economico
regionale, impianti che comunque sono individuati nel programma per
gli impianti a fune di cui alla citata legge regionale n.
29/97.
Per quanto invece riguarda i mutui, questi vengono concessi ai
sensi della legge regionale 46: concessione di incentivi per la
realizzazione di impianti di risalita e di connesse strutture di
servizio, e gestiti dalla Finaosta per un ammontare del mutuo fino
al 90 percento della spesa ammessa e con fasce della durata di 10,
15 e 20 anni.
Il tasso di interesse previsto a carico del mutuatario viene
determinato annualmente dalla struttura competente in materia di
turismo e sport nella misura del 25 percento del tasso di
riferimento stabilito dal Ministero del tesoro per le operazioni di
credito nel settore fondiario ed edilizio, in vigore al mese di
dicembre dell'anno precedente alla data della stipulazione del
contratto relativo alla concessione del mutuo.
Vengono poi fissate inoltre le modalità di ammissione delle
domande che comunque devono essere presentate alla struttura
competente entro il 30 giugno di ogni anno e redatte in base alla
documentazione predisposta dagli uffici regionali. Le domande
presentate verranno esaminate dalla Commissione consultiva
prevista, convocata entro il 30 settembre di ogni anno, e composta
di funzionari regionali competenti in materia di turismo e sport,
di trasporti, da un rappresentante della Finaosta e da un
rappresentante dell'Associazione valdostana impianti a fune.
Viene inoltre precisato nel disegno di legge che i beneficiari
degli incentivi sono tenuti a non alienare, cedere o distogliere
dalla loro destinazione le opere e i beni finanziati prima di
quattro anni per quanto riguarda i beni mobili e 10 anni per i beni
immobili e gli impianti elettromeccanici.
Il disegno di legge prevede infine all'articolo 16 le norme
transitorie e all'articolo 17 le disposizioni finanziarie che
prevedono per il triennio 1998-2000 una spesa di lire 60
miliardi.
Nel concludere l'approvazione di questo disegno di legge
consentirà innanzitutto alla Regione di poter svolgere in modo
organico le funzioni di programmazione del trasporto pubblico
locale anche tramite gli impianti funiviari, che permetteranno
oltre che di agevolare alcuni cittadini che si trovano dislocati in
zone disagiate e quindi carenti di servizi pubblici di trasporto
anche ovviamente di offrire un adeguato servizio ai turisti che
praticano lo sci, l'escursionismo e l'alpinismo. Il disegno di
legge permetterà inoltre alla Regione di intervenire con sostegni
finanziari più incisivi e più mirati nel settore degli impianti a
fune sostenendo così un settore importante del turismo della nostra
Regione.
Infine, per una più puntuale informazione ai colleghi, comunico
che il disegno di legge ha avuto il parere favorevole della IV
Commissione permanente recependo anche l'emendamento presentato
dall'Assessore al turismo che viene allegato al disegno di legge e
l'assenso del Presidente dell'Associazione regionale degli impianti
a fune da me consultato in quanto lo stesso ha partecipato con il
gruppo di lavoro alla stesura del disegno di legge oggi in
discussione.
Presidente Ricordo che stiamo discutendo sul disegno di legge
licenziato dalla II Commissione. È aperta la discussione generale.
Ha chiesto la parola il Consigliere Viérin Marco.
Viérin M. (Aut) Premetto che il Consigliere Collé, che si occupa
più direttamente di questi argomenti, è assente per motivi
personali, quindi prendo io la parola per affrontare tale argomento
a nome del Gruppo degli Autonomisti.
Volevo ricordare ai colleghi quanto è già emerso in commissione,
cioè che in questo disegno di legge manca la soluzione del problema
delle società medio piccole. L'Assessore è perfettamente a
conoscenza di quanto dico, infatti in commissione ha ribadito che
la Giunta sta predisponendo un ulteriore disegno di legge al
riguardo.
Su questa problematica l'Assessore ha anche garantito che l'iter
è già in corso e ci ha comunicato che la società degli impianti a
fune ha elaborato un programma di quelli che saranno gli
investimenti del prossimo quinquennio delle società di impianti a
fune che sono necessari per scadenza delle autorizzazioni sugli
impianti e per i nuovi impianti. Ci ha anche detto che questo
budget nel prossimo quinquennio potrebbe aggirarsi sui 60
miliardi.
Fatte queste premesse, mi corre l'obbligo di fare tre
osservazioni. La prima è se non sarebbe meglio a questo punto fare
una discussione complessiva sull'argomento, cioè sul disegno di
legge in questione, sul futuro disegno di legge che l'Assessore si
è ripromesso di portare in approvazione in questo Consiglio per
approvarlo in questa legislatura e sul programma degli investimenti
di cui ho appena detto che dovrebbe passare in Consiglio.
La seconda osservazione è che l'Assessore aveva assicurato i
commissari che avrebbe fornito loro una copia di questo programma
sugli investimenti predisposto dall'Associazione impianti a fune,
ma questa copia non è arrivata ai consiglieri.
La terza osservazione è che ancora una volta questo disegno di
legge premia solo le grandi stazioni: Courmayeur, Monte Rosa Ski e
così via, mentre quelle medio-piccole vengono rinviate ad un
successivo provvedimento che spero venga approvato nel corso di
questa legislatura tuttavia, ho dei forti dubbi. Se veramente c'è
la volontà da parte della Giunta di predisporre anche questo
disegno di legge per le piccole e medie stazioni e di approvarlo in
questa legislatura, riprendo la mia osservazione originaria per
chiedere se non è meglio a questo punto rinviare il disegno di
legge e discutere insieme la questione delle piccole e medie
stazioni, delle grandi stazioni e del budget di spesa per gli
investimenti del prossimo quinquennio di tutte le società di
impianti a fune.
Chiediamo all'Assessore se non ritiene corretto fare questo
rinvio per discutere la materia in maniera completa, altrimenti
continuiamo a discutere per spezzoni e vengono a mancare delle cose
che possono essere chiaramente coordinate, ma che se fossero già
coordinate dall'inizio sarebbe meglio anche perché continuiamo a
dire che andiamo verso una sburocratizzazione e invece continuiamo
a fare disegni di legge specifici.
Vorrei poi assicurazione sul fatto già sollevato dagli
Autonomisti di riportare ad una giusta misura gli sconti per i
residenti visto che chi viene da fuori Valle nei periodi festivi
paga meno di chi risiede ad Aosta o in Valle d'Aosta in alcune
stazioni e la cosa è aberrante. Chiederei ragguagli in merito
perché l'Assessore ci continua a dire che sarà il prossimo anno, ma
qui passa il tempo e a Pila i Valdostani pagano 48mila, mentre
quelli che vengono da fuori Valle pagano il 20-30 percento in meno,
viaggio compreso quindi, è una cosa che non ha senso. Visto che il
disegno di legge dell'84, quando è stato approvato il finanziamento
per le spese di gestione delle società di impianti a fune,
prevedeva questa possibilità della Giunta di addivenire in accordo
con l'Associazione società impianti a fune a degli sconti identici
per tutti i Valdostani e visto che questa cosa non è più stata
rispolverata, vorrei sapere dall'Assessore se ritiene di rimandare
alla prossima stagione o se in questo disegno di legge non si può
mettere qualcosa che lo faccia partire dall'immediato.
Presidente Ha chiesto la parola il Consigliere Tibaldi.
Tibaldi (Ind) Questo disegno di legge è stato illustrato sia in
commissione che in aula come destinato ad inquadrare e a
razionalizzare quella che è la disciplina delle incentivazioni
regionali nella materia degli impianti a fune. Diciamo un
intervento legislativo doveroso, specie dal momento in cui è stata
assegnata questa norma di attuazione che regolamenta meglio la
competenza primaria della Regione in materia, ma dove si evince che
quest'intervento legislativo ha ancora un forte significato
parziale, cioè interviene in maniera abbastanza limitata e
settoriale, come detto giustamente da chi mi ha preceduto, nel
settore considerato.
Non vorrei che un intervento di questo genere, limitato
soprattutto alla parte dei contributi in conto capitale, sia un
ennesimo intervento a spizzichi e bocconi che si vuole fare
attraverso delle leggi successive e non attraverso una disciplina
organica della materia.
Questo, secondo me, si evince anche dall'articolo 4, contributi
in conto capitale, dove c'è innanzitutto una dicotomia derivante
dalla presenza di soggetti beneficiari di carattere privato e
soggetti beneficiari partecipati dalla Regione e ci sono tipologie
di intervento a seconda del fatto che si tratti di soggetti
squisitamente privati, quindi con capitale partecipato da normali
persone fisiche oppure interventi differenziati e più sostanziosi
qualora il beneficio si rivolga a società che sono partecipate in
misura minore o maggiore dall'ente Regione però, oltre a questo si
nota anche come per questi contributi in conto capitale alla fine,
e questo si evidenzia soprattutto nel comma 4 dello stesso articolo
4, si riconduca tutto al potere discrezionale della Regione di
valutare l'importanza strategica dell'intervento e di concedere
contributi in conto capitale fino al 90 percento.
Ritengo che sia doveroso da parte dell'Assessore competente dare
una spiegazione più approfondita di quale vuole essere questa
filosofia di intervento regionale, che non si differenzia rispetto
a quella prevista in passato, dove alla fine si fanno interventi di
carattere confuso in diverse stazioni della Valle.
Questo è suffragato anche dal fatto che c'è uno stanziamento
plurimiliardiario, 60 miliardi nel triennio, di cui 15 nel ?98, e
che nelle disposizioni transitorie si dice esplicitamente che
possono essere fatte delle domande entro 15 giorni dall'entrata in
vigore della legge con ammissione agli incentivi da parte di
soggetti riferentisi però all'anno di gestione ?97. Allora, se è
concessa questa possibilità ai soggetti concessionari,
evidentemente l'Assessore conoscerà un piano, avrà una fotografia
di quelli che sono gli interventi previsti o gli interventi per i
quali si prevede già di concedere un incentivo relativamente a
lavori che si sono realizzati nel ?97.
In IV Commissione avevo sollevato anche questo problema, in
particolare riferendomi alla situazione di una società tipica che
ha vissuto in questi anni un'evoluzione particolare, che è la Monte
Rosa Ski, dove abbiamo visto una fusione di più società, fusione
che avrebbe dovuto dare determinati risultati visto anche il
notevole intervento finanziario e pubblico sia prima, attraverso la
sottoscrizione di quote, sia poi, attraverso il finanziamento vero
e proprio.
Chiedo in questa sede all'Assessore, visto che è stato
abbastanza lacunoso in IV Commissione, se ci può dare una
fotografia più dettagliata della situazione esistente relativamente
a quegli impianti e anche ad altri impianti che andranno a
beneficiare nel brevissimo periodo di questi incentivi che sono
stati messi in piedi da questa legge.
Presidente Ha chiesto la parola il Consigliere Chiarello.
Chiarello (RC) Anch'io, Assessore, vorrei ricordarle in questo
momento cose che abbiamo già ribadito in diversi momenti, ancora
poco tempo fa, e per le quali continuiamo ad avere lamentele da
parte dei Valdostani.
Facciamo la legge sugli impianti a fune, fra l'altro c'è un
capitolo dove si dice che entro 15 giorni dall'entrata in vigore i
vari enti devono presentare le domande, mi sembrano abbastanza
ristretti i tempi se le domande non le ha già nel cassetto lei,
Assessore: penso che sappia già quali sono i finanziamenti che sono
richiesti, però vorrei ricordarle in questo campo che abbiamo
chiesto un'uniformità di trattamento per i Valdostani in questi
impianti a fune e ribadisco uniformità di trattamento per i
Valdostani. Grazie.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) Rispetto a questo disegno di legge vorrei dire
alcune cose che forse, nel corso dei vari incontri che si sono
avuti, non sono emerse in modo adeguato.
Questo disegno di legge parte da un gruppo di lavoro che era
stato costituito nel febbraio ?96 con delibera di Giunta regionale,
composto dal Dirigente dell'Ufficio regionale del turismo, dal
Vicedirigente preposto al servizio infrastrutture
ricreativo-sportive dell'Assessorato del turismo, dal Dirigente
generale dell'Assessorato delle finanze, dal funzionario della
Finaosta e da un rappresentante dell'Associazione impianti a
fune.
Questo gruppo di lavoro aveva come obiettivo quello di
verificare ed analizzare la problematica complessiva degli impianti
a fune, in particolare erano tre i punti su cui dovevano
esprimersi: per quanto riguarda norme di attuazione, legge di
trasporti, compatibilità con normative europee; in secondo luogo
legge per gli interventi sugli impianti a fune globali, infine
problematiche su alcuni impianti cosiddetti piccoli o medi impianti
che hanno delle problematiche particolari che però sono molto
dissimili fra di loro, non sono paragonabili neanche due
comprensori qualsiasi così tout court in questo momento.
La legge che stiamo esaminando fa parte del secondo punto che
dicevo prima e riguarda tutti gli impianti, cioè non è una legge
particolare riferita ad alcuni, ma riguarda tutti per cui tutti gli
impianti possono usufruire, in particolare i piccoli impianti
perché sono quelli che hanno la partecipazione pubblica superiore
al 50 percento, possono beneficiare di un contributo massimo in
conto capitale del 75 percento, più il 15 percento di mutuo, per
arrivare ad una copertura globale del 90 percento.
Abbiamo comunque in corso e il gruppo ha preparato uno studio
specifico sulle problematiche di alcuni impianti su cui sarà
necessario procedere a degli accorgimenti per consentire a loro di
provvedere alla gestione, mentre l'ente pubblico si fa carico
dell'investimento quindi, cercheremo di responsabilizzare sempre
più i comuni, gli enti locali e le società che gestiscono gli
impianti sia piccoli che grandi, accollandoci invece come Regione
l'onere degli investimenti. Questa è la filosofia, su questo noi
stiamo lavorando.
Il disegno di legge di oggi è un disegno di legge globale in cui
rientrano tutti, non è solo specificatamente per alcuni
comprensori, quindi anche i piccoli impianti possono beneficiarne.
Quelle società di piccoli impianti, che si trovano in condizioni
tali per cui un investimento con il 75 percento di contributo a
fondo perso e il 15 percento di mutuo consente di procedere,
possono beneficiare di questa legge, quindi è una legge globale che
serve per tutti i casi e mette insieme la possibilità di
contribuire in conto capitale insieme al mutuo.
La base per tutti è quella del 35 percento in conto capitale,
poi ci sono delle differenziazioni in funzione della presenza
dell'ente pubblico nella società, evidentemente con una percentuale
che va aumentando in rapporto alla presenza e quindi alla capacità
da parte dell'ente pubblico di controllare le società stesse. Il
socio con il 20 percento di capitale può chiedere la convocazione
dell'Assemblea, può esserci già un certo tipo di intervento che
permette di capire dove vanno a finire i fondi che come Regione
investiamo in conto capitale, mentre per quanto riguarda il mutuo è
uguale per tutti, cioè il 90 percento vale per tutte le
società.
Gli interventi per impianti in scadenza li abbiamo messi come
primo punto perché sono gli interventi più urgenti, quelli che
devono essere fatti e non possono essere procrastinati nel tempo,
nel momento in cui c'è un impianto in scadenza, se non viene fatto
il rinnovo e la messa in pristino del nuovo impianto, questa
stazione deve chiudere l'impianto con tutti i problemi che possono
ricadere.
Sugli investimenti è vero avevo parlato in commissione del
programma che gli impianti a fune ci hanno fatto avere, ma questi
impianti - e qui mi riferisco alla domanda che ha posto il
Consigliere Tibaldi, all'articolo 4, punto 4, per quanto riguarda
la realizzazione, sostituzione o rinnovo tecnologico di impianti di
particolare importanza strategica ai fini dello sviluppo economico
regionale, come tali individuati - questi impianti di particolare
importanza strategica dovranno essere individuati da un programma
regionale per gli impianti a fune, di cui alla legge regionale n.
29/97. Ci riferiamo a quanto prevede la legge regionale n. 47
all'articolo 39 concernente il programma regionale per gli impianti
a fune. Il programma regionale per gli impianti a fune contiene:
l'individuazione degli impianti da mantenere in esercizio, i dati,
gli impianti già esistenti da potenziare anche tramite
sostituzioni, i comprensori e quindi gli impianti di particolare
importanza strategica, come introdotto dall'articolo 4, comma
4.
Quindi il tutto non verrà fatto attraverso un intervento casuale
così come è stato osservato, probabilmente in passato è stato fatto
così perché si è tenuto conto solo dei suggerimenti e delle
indicazioni che provenivano da una parte su cui poi la parte
politica Regione non si esprimeva, ma la volontà è quella di
arrivare ad un programma specifico.
Per quanto riguarda i 15 giorni, questo tempo è stato introdotto
per gli interventi di quest'anno che sono collegati agli obiettivi
che ci siamo posti in questo disegno di legge, quindi gli obiettivi
innanzitutto riferiti agli impianti la cui vita tecnica sia in
scadenza a norma di legge, poi ad impianti in scadenza per la
revisione generale a norma di legge, linee di collegamento fra
centri abitati e impianti di particolare importanza strategica,
linee di arroccamento tra comprensori esistenti, linee di
collegamento fra zone sciistiche vicine, sistemi automatizzati di
biglietteria e di controllo degli accessi agli impianti a fune.
Questi 15 giorni sono indispensabili se vogliamo fare in modo che
quest'anno quanto abbiamo previsto in bilancio possa essere speso.
Teniamo conto che in questo momento, attraverso questo tipo di
intervento, le società degli impianti dovranno mettere in moto il
meccanismo dell'appalto pubblico per poter attivare l'investimento,
quindi i tempi richiesti per fare questo tipo di procedura sono
tali per cui l'intervento dovrà essere fatto nel periodo estivo e i
tempi sono molto stretti. Pertanto quest'anno, tenendo conto però
degli obiettivi che ci poniamo all'articolo 8 del presente disegno
di legge, sono impianti la cui vita tecnica sia in scadenza,
impianti in scadenza per revisione generale e collegamento fra
centri abitati e impianti di particolare importanza strategica.
Questa è la filosofia che sta alla base del disegno di legge.
Per i residenti c'è una precisa volontà politica sullo sconto
uguale per tutti i residenti, volontà che emerge dal fatto che
sempre nella legge 41 del 1° settembre è stato introdotto
all'articolo 47 il concetto per cui la Giunta regionale, sentita
l'Associazione valdostana impianti a fune e le organizzazioni
sindacali maggiormente rappresentative, stabilisce i criteri
generali di determinazione delle tariffe e disciplina le
agevolazioni tariffarie per i residenti in Valle d'Aosta. Finora
non avevamo una legge che ci ponesse nelle condizioni di poter
intervenire in questo settore in questo modo; adesso la volontà
politica da parte della Giunta è stata espressa attraverso questo
articolo 47, 1° comma. Su questo lavoreremo per poter arrivare alle
condizioni di fare uno sconto uguale per tutti nella prossima
stagione, non a stagione avviata. Non si può in questo momento
intervenire su comuni e comunità montane, essendo ormai a metà
stagione.
Per quanto riguarda i dati specifici sulle varie società, questa
era una richiesta che il Consigliere Tibaldi aveva espresso in
commissione, mi impegno ad inviare al Consigliere e a coloro che ne
faranno richiesta dei dati specifici precisi sulla situazione delle
società, ma in questo momento non credo nell'opportunità, né ho i
dati precisi di quanto è stato fatto in queste società negli ultimi
anni perché bisogna partire dai dati precedenti l'unificazione, per
esempio, nella Monte Rosa Ski, per arrivare a quando, due anni fa,
c'è stata l'unificazione e vedere come è andata la stagione lo
scorso anno e come sta andando quest'anno.
Volevo anche chiedere che venga introdotto un emendamento con la
dichiarazione d'urgenza della presente legge.
Presidente Ha chiesto la parola il Consigliere Viérin Marco.
Viérin M. (Aut) Partirei dall'ultima affermazione dell'Assessore
sull'ormai consueto contendere delle tariffe praticate ai
Valdostani. La discussione sulla legge n. 29/97, in particolare
sull'articolo 47 di tale legge, l'abbiamo già fatta la volta
scorsa; il problema sta ancora a monte, cioè quando ho presentato
la mozione nel mese di novembre insieme ad altri consiglieri per
chiedere che in questa stagione venissero fatti almeno degli sconti
del 30 percento su tutto il periodo dell'anno, quindi anche nei
periodi nei quali i genitori portano a sciare i propri figli -
ricordo che una famiglia con due figli che va a Pila a sciare deve
spendere 200mila lire, mentre una famiglia che viene da Milano paga
molto meno -, avevo detto - e lo ribadisco oggi - che se la Giunta
aveva quest'intenzione, lo poteva già fare da tempo in base alla
legge dell'84, inerente la concessione dei contributi per la
manutenzione e la gestione di piste per lo sci di discesa
specificatamente richiamandosi all'articolo 1, comma 3, che recita:
"In relazione all'intervento finanziario disciplinato dalla
presente legge, le aziende e gli enti beneficiari dovranno attuare
in accordo con la Regione una politica di prezzi concorrenziale
prevedendo altresì agevolazioni generali per i residenti in Valle
d'Aosta". Quindi in base al comma 3 di quella legge l'Assessore o
la Giunta potevano trovare un incontro...
(interruzione dell'Assessore Agnesod, fuori microfono)
... sì, ma è stato fatto nell'84 quando è stato fatto il 30
percento, però non si è più affrontato il tema della domenica, dei
15 giorni di Natale, della settimana di Pasqua e così via, quando i
Valdostani pagano il prezzo pieno a differenza di altre persone che
arrivano da fuori Valle e pagano molto meno. Questa era solo una
precisazione visto che l'argomento lo abbiamo già affrontato nel
mese di novembre.
Sulle altre cose, Assessore, lei mi dice che è una legge globale
che vale anche per i piccoli impianti però, lei si contraddice
perché all'inizio del suo intervento giustamente ha detto che il
gruppo di lavoro è stato costituito nel febbraio del ?96, cioè 2
anni fa, e doveva lavorare, in primo luogo, sulle compatibilità con
la normativa Cee, in secondo luogo, sulla legge globale degli
impianti a fune, e in terzo luogo sulla legge sui piccoli impianti
quindi, lei mi dice all'inizio che il gruppo doveva lavorare su
questi tre punti, poi mi dice che comunque i piccoli impianti sono
ricompresi nel progetto globale, c'è qualcosa che non
funziona...
(interruzione dell'Assessore Agnesod, fuori microfono)
... non c'è niente che vieta, ho capito, però il gruppo già
lavorava su questi tre temi perché sapeva benissimo che una legge
globale non poteva affrontare bene il problema dei piccoli impianti
a fune. Allora il concetto che esprimevamo, se è vero che la Giunta
si è impegnata in commissione e si impegna in Consiglio a portare
anche il progetto di legge specifico per i piccoli e medi impianti,
è che tanto valeva discutere la materia tutta insieme.
Sul fatto di non aver dato ai consiglieri, come promesso in
commissione, la previsione di interventi nel settore degli
investimenti predisposto dall'Associazione impianti a fune, a mio
avviso quel documento è indispensabile per capire meglio perché
quando all'articolo 16 si dice che in prima attuazione si concedono
15 giorni dalla data di entrata in vigore della stessa per
presentare le domande, a quel punto o le domande sono state
preconfezionate in altre stanze, oppure sfido chiunque a presentare
un progetto di una certa levatura in 15 giorni all'Amministrazione
regionale. Invece avendo quel piano, si poteva capire chi aveva già
preparato in altre stanze i progetti.
Sul discorso che non sono grandi cifre volevo ricordare che
nell'ultimo articolo del disegno di legge si evince che la spesa
per il triennio è di 60,5 miliardi e coincide con il preventivo
dell'Associazione impianti a fune. Da qui l'altra necessità di
venire a conoscenza di quei dati di cui la Giunta è in possesso, ma
di cui noi consiglieri non disponiamo. A questo si riallaccia il
discorso della centralità del Consiglio e di tutto quanto diciamo
quando parliamo ai giornalisti, mentre la centralità del Consiglio
non esiste. Lo abbiamo visto oggi per il caso SAV, lo vediamo
ancora per questo disegno di legge.
In sintesi, non siamo contrari ad intervenire con disegni di
legge su questo settore, anzi, ci siamo sempre auspicati che questo
avvenisse, però oggi non concordiamo sui metodi. Alcuni
appartenenti al Gruppo degli Autonomisti in commissione avevano
dato parere favorevole proprio dietro alcune assicurazioni da parte
dell'Assessore, fra cui quella di mettere a disposizione dei
consiglieri il budget dell'Associazione impianti a fune, ma questo
non ci è stato recapitato in alcun modo, quindi siamo ancora oggi
all'oscuro di tutto. Il budget poteva invece permetterci di capire
chi aveva preparato i progetti per rientrare in quei 15 giorni
nelle norme transitorie. Mi riservo di reintervenire per
dichiarazione di voto.
Presidente Per il secondo intervento, sempre in sede di
discussione generale, ha chiesto la parola il Consigliere
Tibaldi.
Tibaldi (Ind) Quest'intervento non vuole assolutamente
disconoscere l'importanza del buon funzionamento degli impianti di
risalita e degli impianti a fune della Valle d'Aosta per la
vocazione turistica essenziale che ha la nostra Regione. Rispetto
altresì il concetto di globalità che l'Assessore ha voluto
attribuire a questo disegno di legge che oggi siamo chiamati ad
esaminare però, ci sono alcune osservazioni che sono costretto a
ribadire.
La prima è che questa legge, se rappresenta un'innovazione di
carattere globale, deve essere innestata da parte dell'Assessore in
un discorso più ampio e rappresentare anche il momento di analisi e
di sintesi di quella che è stata nel passato una politica di
intervento della Regione nel settore. Lo stesso Assessore non ha
nascosto il fatto che spesso in passato si sia intervenuti con
molta casualità, mentre adesso sarebbe opportuno intervenire con
più razionalità, ma a parte questo buon principio non mi pare che
l'Assessore abbia disegnato una fotografia dell'esistente e
soprattutto abbia tracciato quelle che dovrebbero essere le linee
di sviluppo del settore, in virtù della legge che oggi siamo
chiamati ad approvare proprio per il carattere di globalità che lui
stesso ha attribuito.
Non si può a mio avviso dare delle risposte facendo un collage
di quelle che sono le norme in vigore e di norme che vengono
richiamate in questa legge che è in itinere quindi, ritengo che sia
fortemente lacunosa la conoscenza dell'Assessore che non sa qual è
la situazione esistente relativamente ad alcune grosse realtà di
impianti di risalita come quelli della Monte Rosa Ski, dove nel
?94-?95 sono state sperimentate delle formule societarie e
finanziarie di cui non ci è stato detto niente e di cui lo stesso
Assessore ha confermato di non conoscere in maniera approfondita la
portata. Penso che sia difficile per un Consiglio regionale
approvare alla cieca un disegno di legge di questa portata senza
aver chiara la situazione esistente o perlomeno quali sono i
progetti futuri, tenendo presente proprio quell'articolo 16,
recante disposizioni transitorie, dello stanziamento finanziario di
60 miliardi sul triennio che fa intendere chiaramente che si tratta
di un provvedimento legislativo di importanza capitale soprattutto
per il settore nel quale va ad incidere, ma anche per la portata
finanziaria che ha la stessa legge.
Seconda osservazione. È vero quello che dice l'Assessore che
nelle società partecipate dall'ente Regione, a seconda della
dimensione della partecipazione, c'è un maggiore o minore controllo
dell'ente pubblico nei confronti della società e che con
determinate quote si possono compiere determinati atti sociali,
tipo la convocazione dell'assemblea, oppure no e quindi essere più
presenti, più incisivi nell'attività di gestione. Però io penso che
l'articolo 4, così come è stato scritto, oltre a contenere una
netta preferenza per il pubblico, costituirà in futuro un incentivo
per le società che non hanno la partecipazione pubblica a
ricercarla. Ciò potrebbe portare a quel pericoloso avvitamento e a
quell'involuzione che è la ricerca del partner pubblico e quindi
alla regionalizzazione di tutti gli impianti; questo è un discorso
limite, paradossale, però l'articolo 4, così come concepito,
incentiva a mio avviso la società privata a ricercare l'ente
Regione.
Quindi esprimo personalmente alcune riserve su questa legge per
queste due ragioni: l'assenza di una fotografia chiara e completa e
lo stesso Assessore lo ha praticamente ammesso; la riserva
sull'articolo 4, articolo che se da un lato tutela la posizione
della Regione nelle società esistenti, d'altro lato costituisce un
pericoloso incentivo per la ricerca ossessiva del partner pubblico
per far fronte a situazioni societarie che un domani possono essere
in difficoltà.
Presidente Se nessuno chiede la parola, dichiaro chiusa la
discussione generale. Ha chiesto la parola l'Assessore al turismo,
commercio e sport, Agnesod.
Agnesod (UV) Rispetto al discorso del Consigliere Viérin, quello
che è stato fatto rispetto alla legge dell'84, allora erano state
alcune stazioni che avevano colto l'invito della Regione ad
adottare un sistema tariffario di sconto per i residenti; due anni
fa è stato introdotto il sistema generalizzato per tutte le
stazioni attraverso la Siski, evidentemente però con il limite che
non avevamo un articolo di legge con cui poter intervenire sugli
altri enti. In questo modo invece potremo andare a verificare con i
vari enti che in questo momento hanno applicato tariffe più
differenziate ed entrare in un concetto che superi questa disparità
fra i residenti in alcune località piuttosto che in altre per
procedere ad uno sconto uguale per tutti.
Quindi, allora era stato fatto, poi è stato rivisto nel ?95; con
la Siski è stato introdotto un concetto di sconto uguale per tutti
i residenti in Valle d'Aosta, adesso con questa nuova legge tale
concetto può essere riaffermato e ridefinito con un intervento
uguale per tutti.
Presidente Si passa all'esame dell'articolato nel testo
predisposto dalla II Commissione. Sull'articolo 1 ha chiesto la
parola il Consigliere Viérin Marco.
Viérin M. (Aut) Come dichiarazione di voto, così evitiamo di
perdere tempo sul contendere, perché penso che sia un dibattito fra
sordi. Anche perché l'Assessore non ci ha detto come mai non ci ha
consegnato quel preventivo dell'Associazione impianti a fune che ci
poteva far capire se c'era qualcosa di preorganizzato soprattutto
in merito a quel periodo fissato in 15 giorni come da norma
transitoria.
Non ci ha neanche detto se riteneva giusto o non giusto
affrontare il tema complessivo, né ci ha dato garanzia che entro
questa legislatura il Consiglio sarebbe andato ad approvare anche
la legge specifica per le piccole e medie stazioni. Oggi non ho
sentito dire dall'Assessore che entro fine legislatura questo
Consiglio andrà ad approvare il disegno di legge per le piccole e
medie stazioni, quindi la mia preoccupazione è ancora più forte
perché le cose dette in commissione non sono state oggi ribadite e
non vorrei che si facesse questa legge solo per i grossi gruppi. È
vero che le piccole stazioni potranno utilizzare questa legge in
senso globale, ma sappiamo che se ad esempio un gruppo come la Fiat
ha 50 di agevolazione, un piccolo gruppo che costruisce auto con
quella percentuale non può sopravvivere. È chiaro che un grosso
gruppo può permettersi di avere un contributo percentualmente
minore dalla Regione rispetto ad uno piccolo, ma in questa maniera
permetteremo che la situazione rimanga come è sempre stata, cioè
grosse risorse vanno ai grossi impianti mentre i piccoli andranno a
morire.
Quindi, non ci è stata data garanzia che in questa legislatura
venga approvato questo disegno di legge per le piccole e medie
stazioni, non ci è stato consegnato quel budget che ci era stato
promesso in commissione prima di arrivare in Consiglio, budget
predisposto dall'Associazione impianti a fune che prevede la spesa
di circa 60 miliardi per il prossimo quinquennio - 60 miliardi che
ritroviamo nel triennio della legge -, anche in merito a questa
norma transitoria per la quale entro 15 giorni si devono presentare
i progetti per cui si tratta di progetti preconfezionati.
Per questo non dico che voteremo contro perché siamo d'accordo
di affrontare il grave problema che sta vivendo il settore, però
non possiamo esimerci dal dire che non siamo soddisfatti per un
discorso di metodo e proprio per una questione di metodo ci
asterremo sul disegno di legge.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) Mi dispiace che non c'è il Consigliere Collé al
quale ho dato risposta in merito a questo discorso. Il piano
sarebbe stato portato in Consiglio, lo ribadisco, ma in funzione
degli articoli 38 e 39 della legge 41. Quindi il piano che sarebbe
stato portato in Consiglio risponde a due articoli precisi della
legge 41, approvata in Consiglio nel mese di settembre.
La problematica dei piccoli impianti è stata affrontata, la
stiamo definendo, e entro la fine di questa legislatura il problema
sarà definito, ma non è scontato che tale problematica necessiti
comunque di un nuovo disegno di legge. Possono esserci delle strade
da seguire per affrontare il problema dei piccoli impianti che sono
diversi fra di loro, come dicevo prima; non c'è una panoramica
uguale per una serie di impianti, questa legge qui entra
globalmente nel settore, poi ci sono specificatamente alcune
problematiche che riguardano piccoli comprensori che devono trovare
una soluzione diversa e su questa stiamo lavorando con questo
gruppo di lavoro.
Prima della fine della legislatura a queste problematiche verrà
data una risposta; non è scontato però che a questa risposta
corrisponda un disegno di legge nuovo in Consiglio.
Presidente Pongo in votazione l'articolo 1:
Presenti: 29
Votanti: 27
Favorevoli: 26
Contrari: 1
Astenuti: 2 (Aloisi, Chiarello)
Presidente Pongo in votazione l'articolo 2:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 3:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 4:
Presenti: 29
Votanti: 24
Favorevoli: 23
Contrari: 1
Astenuti: 5 (Chiarello, Lanièce, Marguerettaz, Parisi, Viérin
Marco)
Presidente Pongo in votazione l'articolo 5:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 6:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 7:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 8:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 9:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 10:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 11:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 12:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 13:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 14:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 15:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Ha chiesto la parola il Consigliere Viérin Marco.
Viérin M. (Aut) Sull'articolo 16 ci asteniamo.
Presidente Pongo in votazione l'articolo 16:
Presenti: 29
Votanti: 23
Favorevoli: 22
Contrari: 1
Astenuti: 6 (Aloisi, Chiarello, Lanièce, Marguerettaz, Parisi,
Viérin M. )
Presidente Pongo in votazione l'articolo 17:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione l'articolo 18:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente È stato presentato un emendamento dall'Assessore
Agnesod relativo all'urgenza. Ne do lettura:
Emendamento Articolo 19
Dichiarazione d'urgenza
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Lo pongo in votazione:
Presenti: 29
Votanti: 28
Favorevoli: 27
Contrari: 1
Astenuti: 1 (Chiarello)
Presidente Pongo in votazione la legge nel suo complesso:
Presenti: 29
Votanti: 23
Favorevoli: 22
Contrari: 1
Astenuti: 6 (Aloisi, Chiarello, Lanièce, Marguerettaz, Parisi,
Viérin M. )
Il Consiglio approva
