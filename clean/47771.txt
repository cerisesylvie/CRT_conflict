Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 3944 del 19 settembre 2024 - Resoconto
OGGETTO N. 3944/XVI - Interpellanza: "Intendimenti in merito
ai lavori di realizzazione della pista forestale Crest Damon nel
comune di Pontboset".
Bertin (Presidente) -
Punto n. 45. Consigliere Brunod, a
lei la parola.
Brunod (RV) -
Richiamato il programma regionale dei
lavori pubblici del triennio 2024-2026 e prendendo atto dei
contenuti riportati nella scheda relativa al settore Infrastrutture
ambientali e risorse idriche avente come oggetto i lavori di
realizzazione della pista forestale Crest Damon nel comune di
Pontboset, ricordiamo che il soggetto proponente di tale intervento
è l'Assessorato dell'agricoltura e risorse naturali.
Abbiamo rilevato che nella parte del riepilogo inquadramento
finanziario l'importo complessivo previsto per la realizzazione è
di 490 mila euro, di cui 13.155 euro l'importo impegnato
ante
2024, 26.844 è l'importo
ante
2024 disponibile
alla data di redazione del programma, 150 mila euro l'importo
previsto per l'anno 2024, 150 mila euro l'importo previsto per
l'anno 2025, infine 150 mila euro di importo previsto per il
2026.
Tenendo conto che, per quanto riguarda la previsione di
realizzazione dell'intervento, è indicato il terzo trimestre del
2024 per l'avvio dell'appalto e il primo trimestre 2025 come
periodo per l'inizio dei lavori, si interpella l'Assessore
competente per sapere se si conferma la tempistica dell'avvio
dell'appalto, come segnalato nella relativa scheda di intervento,
cioè il terzo trimestre 2024, e come si intende procedere
successivamente per quanto riguarda la parte dei lavori e le
relative tempistiche per la realizzazione dell'intervento.
Presidente -
Risponde l'assessore Carrel.
Carrel (PA) -
In merito ai lavori di realizzazione della
pista forestale Crest Damon nel comune di Pontboset, si comunica
quanto segue: la realizzazione della pista di collegamento tra i
villaggi di Crest Desot e Crest Damon, richiesta dal Comune di
Pontboset in data 31 agosto del 2020, è stata inserita nel
programma regionale dei lavori pubblici per il triennio 2024-2026,
come lei ha ben ricordato, con una dotazione finanziaria
complessiva di 490 mila euro.
Nell'estate del 2023, con le risorse inserite a bilancio negli
anni precedenti, si è proceduto all'avvio della stesura del
progetto di fattibilità tecnica ed economica e alla realizzazione
della relativa relazione geologica e geotecnica affidata
rispettivamente con provvedimento dirigenziale 3921 del 30 giugno
2023 e con provvedimento dirigenziale 3959 del 3 luglio 2023.
Anche a seguito di confronti e sopralluoghi con gli uffici
dell'Assessorato, volti a individuare la migliore soluzione
progettuale per i lavori di cui trattasi, nel gennaio del 2024 i
professionisti nominati con i predetti provvedimenti dirigenziali
hanno proceduto alla consegna degli elaborati.
L'importo previsto per i lavori, delineato da questi elaborati,
è risultato pari a 1.189.750,68 euro netti, a cui vanno sommati gli
oneri IVA, le somme a disposizione, gli incentivi previsti per gli
uffici tecnici e gli oneri ANAC, per un totale complessivo di
1.548.540,84 euro. L'evidente differenza tra gli importi inseriti
nel programma regionale dei lavori pubblici e in dotazione
finanziaria negli anni precedenti e gli importi invece stimati agli
elaborati di cui sopra è legata a un'evidente sottostima dei costi
effettivi dei lavori di realizzazione di quest'opera. Gli elaborati
progettuali, infatti, prevedono l'utilizzo di micropali infissi nel
substrato roccioso per la stabilità dei muri di sostegno. Il costo
unitario per la realizzazione dell'opera, pari a oltre euro 1.600
al metro, risulta notevolmente più elevato rispetto ad analoghe
opere di viabilità forestale realizzate nell'ultimo decennio,
pertanto la Giunta regionale, con propria deliberazione, la n. 616
del 3 giugno 2024, ha deciso di non procedere alle successive fasi
progettuali. Conseguentemente la relativa scheda di intervento sarà
stralciata dal programma regionale dei lavori pubblici per il
triennio 2025-2027 e le risorse riallocate nell'ambito di altri
interventi di viabilità forestale.
In chiusura intendo esprimere il mio dispiacere per
quest'interpellanza che è stata presentata nonostante abbia sempre
tenuto aggiornati i proponenti circa tutte le fasi dello studio di
fattibilità relativo ai lavori richiesti e in ultimo, in data 11
giugno 2024, mi sia confrontato con loro in merito ai fondati
motivi che hanno portato la Giunta regionale alla decisione di non
procedere alla realizzazione di quest'opera.
Voglio inoltre sottolineare come gli studi sopracitati abbiano
comunque costituito un impegno oneroso e prolungato nel tempo da
parte dell'Assessorato dell'agricoltura e risorse naturali,
ringrazio quindi il Dirigente e gli uffici di riferimento per
l'ottimo lavoro svolto.
Presidente -
Per la replica, la parola al consigliere
Brunod.
Brunod (RV) -
Grazie Assessore per aver fornito diversi
dettagli tecnici in merito a questa nostra iniziativa.
Ovviamente siamo molto dispiaciuti della sua risposta, perché
comunque, quando si prendono certe strade, quando si inseriscono
all'interno delle schede determinati lavori, poi con gli
approfondimenti del caso, come lei ha detto, si cambiano queste
strade, sicuramente non è un bel segnale, non è una soddisfazione
anche di queste comunità che tanto aspettavano questi interventi e
che possono anche fare la differenza poi per l'economia, per
l'attività di questi piccoli Comuni, per l'attività della
montagna.
Vediamo che anche in questi giorni ci saranno delle iniziative
su come contrastare lo spopolamento della montagna con un convegno
ad Aosta, oppure, tanto per citare, anche la delibera di Giunta che
ha approvato una bozza sullo studio dell'economia di montagna,
quindi è positivo sapere che il Governo regionale intraprende
questi approfondimenti per quanto riguarda le politiche della
montagna, le sue criticità, per risolvere questi problemi sullo
spopolamento, ma è altrettanto importante cercare di dare seguito a
delle linee e dei progetti che negli anni indietro sono partiti in
una certa direzione. Poi ovviamente lei ha detto bene: gli aspetti
tecnici sono cambiati, gli importi sono cambiati anche di una certa
importanza, ma allo stesso tempo è anche giusto cercare di far
fronte a queste difficoltà impegnandosi ugualmente, perché comunque
sappiamo che il territorio della Valle d'Aosta è un territorio
difficoltoso e quindi è anche giusto non arrendersi alle prime
difficoltà, ma cercare di affrontarle nel migliore dei modi, anche
quando ci sono delle difficoltà come possono essere quelle che lei
ci ha ben presentato.
Un'altra cosa che dispiace è aver notato che su quest'intervento
qui, che è stato messo nella scheda dei lavori pubblici nel DEFR
2023-2025 e poi 2024-2026, ora nel DEFR 2025-2027 che ci
appresteremo ad analizzare nelle sedi opportune, non ci sarà più,
sarà stralciato, gli importi che erano stati previsti per
quest'opera utilizzati per altro e quindi tutto questo progetto va
a morire.
Sicuramente non tanto noi, ma chi vive in quei territori non
vedrà realizzarsi quest'opera, che avrebbe portato sicuramente alla
ristrutturazione del villaggio, una strada che potrebbe servire per
tante finalità e soprattutto dispiace il fatto che, come lei ha
detto, ovviamente gli atti sono quelli che poi parlano chiaro, una
delibera di Giunta ha dato la fine a questo progetto, ovviamente
una Giunta composta dagli Assessori competenti.
Sicuramente spiacerà anche all'allora Assessore competente che
aveva avviato questo percorso che adesso, per le motivazioni che
possono essere giuste o sbagliate - siete voi che decidete in
questo momento -, ha dovuto cambiare un po' idea in merito a questo
lavoro, quindi io credo che dispiace a noi, dispiace a quelli di
Pontboset dove doveva essere realizzata l'opera.
Ovviamente nel DEFR prossimo non ci sarà, ma speriamo che in
futuro si ritorni a prendere in mano questo progetto, perché, come
abbiamo visto a volte anche delle rotonde sul nostro territorio che
hanno delle difficoltà maggiori vengono magari a volte accantonate
perché ci sono interventi tecnici più complessi del previsto, ma,
ripeto, non bisogna fermarsi di fronte alle difficoltà, perché
altrimenti non andiamo da nessuna parte. Noi monitoreremo e ci
auguriamo che in futuro si riprenda in mano questo
dossier
.
