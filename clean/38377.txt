Classificazione
LAVORO
TRASPORTI E VIABILITÀ
Trasporti



Oggetto del Consiglio n. 1923 del 22 marzo 2016 - Resoconto
OGGETTO N. 1923/XIV - Interpellanza: "Subordinazione della
proroga dei contratti in materia di trasporto pubblico di linea al
mantenimento dell'occupazione attuale".
Follien (Presidente)
- Punto n. 15 dell'ordine del
giorno. Per l'illustrazione, la parola al Consigliere Gerandin.
Gerandin (UVP) -
Merci Président.
Era il 23 dicembre 2015 quando abbiamo esaminato gli atti della
Giunta regionale e abbiamo visto le delibere n. 1944, n. 1945 e n.
1946 che avevano come punto all'ordine del giorno l'approvazione
dei programmi dell'esercizio dal 1 al 31 dicembre 2016 per i
servizi minimi di trasporto pubblico locale nei sub bacini con il
finanziamento di spesa. Leggiamo gli atti e, oltre ai termini
economici per il 2016, leggiamo tra le righe come vengono
interpretate le comunicazioni del 2014 della Commissione europea
per l'applicazione, dove si chiariscono i presupposti di proroga
della durata contrattuale. La durata contrattuale, con scadenza
prevista nel 2022, viene prorogata al 2027 citando come
giustificazione la riduzione di spesa oltre la soglia prevista dal
decreto legislativo n. 66/2014 a seguito della necessità di
quadratura del bilancio regionale oltre il 20 percento, riduzione
effettuata ad oggi. Assessore, noi siamo tra quelli che abbiamo
sempre detto che, ove era possibile, era necessario far lavorare le
imprese e le ditte valdostane, per cui se ci sono dei termini di
legge che lo permettono noi crediamo che mantenere in Valle dei
servizi e degli affidamenti così importanti crea quella fiscalità
locale di cui necessita il bilancio regionale per andare
avanti.
Detto questo, Assessore, le chiederei di leggere la nostra
interpellanza dal punto di vista propositivo. La replica sarà
basata su quanto lei andrà a darci come indicazioni sulla volontà
di rivedere eventualmente questo provvedimento, perché se da una
parte noi ci saremo sempre per creare quei presupposti affinché in
Valle d'Aosta le imprese, le cooperative o chi per esse abbiano la
possibilità di lavorare, dall'altra c'è comunque da parte nostra
una diretta conseguenza di questo, nel senso che se lavorano le
imprese valdostane lavorano come dipendenti i cittadini valdostani.
A seguito di questo provvedimento datato 23 dicembre 2015, a
gennaio una di queste società, la SVAP, avvia una procedura di
licenziamento per 10 dipendenti. Leggiamo che in data 19 marzo,
dopo una lunga trattativa è stato firmato davanti al Dipartimento
delle politiche del lavoro l'accordo tra sindacati, SVAP e
Confindustria nel quale viene previsto il licenziamento di 10
dipendenti di cui 8 autisti; se il buongiorno si vede dal
mattino...a dicembre c'è la proroga, e a gennaio parte una
procedura di licenziamento dei dipendenti!
Assessore, l'importante è che la veda come una proposta nella
direzione di ragionare su questo provvedimento. All'interno dei
criteri su cui si è basata questa proroga - non sto a citarli,
perché comunque è sufficiente leggerli - ci sono sicuramente anche
alcuni passaggi che a nostro parere mancano. Se da una parte si è
riconosciuto che ad esempio il discorso dell'anzianità massima del
singolo veicolo passava da 18 anni ad una media di 15 (ed è la più
alta insieme a quella della Campania), dall'altra non si è
minimamente tenuto in considerazione del fatto che in questo
periodo di contrazione il costo del personale non è aumentato, o
comunque se è aumentato veniva riconosciuto per legge un
adeguamento. Quello che a nostro parere è uno dei capisaldi che
andrebbero in questo caso a motivare il perché si chiede una tutela
per i lavoratori è che non viene toccata la riduzione del costo del
carburante che il Ministero ha ridotto in due anni del 30
percento...in questa delibera non se ne parla! Pertanto, se da una
parte ci va sicuramente la possibilità per le nostre imprese di
lavorare, dall'altra ci va quanto meno una sensibilità.
Assessore, noi le chiediamo che venga rivista la delibera e
venga tutelata l'occupazione attuale, sennò non avrebbe molto
senso, perché sarebbe una tutela unilaterale non a favore
lavoratori che rischierebbero di essere fortemente penalizzati.
Grazie.
Presidente -
Per la risposta, la parola all'Assessore
Marguerettaz.
Marguerettaz (UV) -
Grazie Presidente. Ringrazio il
collega Gerandin per l'esposizione dell'interpellanza e per dire
che sicuramente questo tema ci accomuna.
Noi abbiamo un provvedimento che riguarda tre concessionari, ed
è stato correttamente detto che il problema si pone con un'azienda
su tre. Le altre aziende non hanno avuto delle ricadute
sull'occupazione, addirittura una delle aziende ha assorbito dei
dipendenti in esubero, quindi c'è stata una certa mobilità. In modo
differenziato abbiamo avuto modo di incontrare l'azienda che ha
messo in atto questi procedimenti; al di là degli incontri
ufficiali gestiti dall'Assessorato delle attività produttive,
quindi dalla Camera, l'abbiamo sentita anche a livello informale.
L'azienda ha detto che giustamente bisogna tutelare il lavoro, però
ha aggiunto che non è in grado di assumere dei dipendenti per farli
stare inoperosi in azienda. Dall'inizio di questo appalto la
riduzione per il bacino di Centro Valle è del 24,71 percento.
Capite benissimo che i dipendenti che sono oggetto di questo
provvedimento secondo l'azienda non avrebbero nulla da fare, e
quindi l'azienda si è dichiarata indisponibile a ritirare questo
tipo di provvedimento. Abbiamo incontrato anche i sindacati che ci
hanno espresso una serie di riflessioni. Ovviamente la prima
richiesta che ci hanno fatto i sindacati è stata di aumentare il
corrispettivo, in modo tale da aumentare i chilometri per poter far
fare delle attività a questi dipendenti, poiché immagino che anche
loro in questa richiesta abbiamo visto la soluzione per evitare di
essere assunti e non avere nulla da fare. Mi hanno quindi chiesto
se avevamo delle disponibilità in bilancio - adesso sono entrati
anche nello specifico, glielo dico a titolo informativo - per dare
più continuità alla navetta rossa piuttosto che agli altri servizi.
Le disponibilità in bilancio purtroppo non ci sono, quindi anche
nell'ambito dei nostri provvedimenti noi dobbiamo fare i conti con
le risorse che ci sono, perché se noi aumentassimo i corrispettivi
a disposizione ovviamente aumenterebbero i chilometri.
Un altro ragionamento - e lì mi fermo - che però hanno
rappresentato i sindacati è un certo numero di ore di straordinario
che i dipendenti sembrerebbe facciano, quindi è ovvio che non si
può immaginare di licenziare delle persone e, dall'altra parte,
chiedere dello straordinario ad altri soggetti, quindi sicuramente
ci sarà un momento di confronto tra azienda e lavoratori. C'è poi
il tema - l'abbiamo appena citato - dell'Allô Nuit. I sindacati ci
hanno detto: prima di licenziare delle persone e dare in subappalto
dei servizi facciamo fare ai dipendenti e non esternalizziamo
determinate attività, e credo che vadano in questa direzione.
Inoltre l'azienda ha evidenziato che nell'arco di massimo due anni
ci saranno sette o otto pensionamenti. Questo numero di
pensionamenti ovviamente nell'arco di due anni dovrebbe produrre
delle necessità di lavoro che permetterebbero di riassorbire un
certo numero di dipendenti, e quindi rispetto a questo ci ha anche
evidenziato che c'era un provvedimento - che però non ha ancora
visto la luce - a livello nazionale che poteva dare degli strumenti
per prepensionare questi soggetti. Le ho detto questo perché il
confronto è stato continuo, netto. Molto probabilmente le altre
aziende hanno un'organizzazione del lavoro che ha permesso e
consentito l'assorbimento. Il bacino di Centro Valle è gestito da
un'azienda che fa quasi esclusivamente TPL (trasporto pubblico
locale), quindi da questo punto di vista l'azienda dice che può
intervenire sui costi variabili (lei ha fatto un accesso agli atti,
ha visto i documenti). Pertanto questi costi fissi degli
ammortamenti se vengono dilazionati su un periodo più lungo
consentono di correggere il conto economico, ma i costi variabili
sono direttamente proporzionati al numero dei chilometri fatti.
Sicuramente riteniamo che il capitolo possa essere oggetto ancora
di valutazione e confronti, ma da un certo punto di vista credo sia
abbastanza evidente che con una riduzione di quasi il 25 percento
dei chilometri ci sia un esubero di personale a prescindere dal
costo e dagli ammortamenti, perché l'azienda non può permettersi di
avere sette, otto persone in azienda che non fanno nulla, sarebbe
peraltro anche un controsenso.
Sicuramente continueremo a fare tutte le valutazioni del caso,
ma i due ragionamenti sono separati. Dal punto di vista puntuale:
"se non si ritiene necessario rivedere le delibere", non ho ad oggi
degli strumenti per rivederle; ovviamente il
dossier
è
aperto, e quindi se ci sarà un confronto lo valuteremo.
Presidente -
Per la replica, la parola al Consigliere
Gerandin.
Gerandin (UVP) -
Merci Président.
Ho ascoltato attentamente, Assessore, e lei principalmente mi ha
risposto in merito al problema grave per quel che riguarda la
società SVAP. Io non sono voluto entrare nello specifico, perché mi
sarebbe stato molto facile nella presentazione chiederle di
spiegarci perché c'è questa società - che è una cooperativa - che
licenza 10 dipendenti e poi affida all'esterno Allô Nuit. Ci sono
dei passaggi che a nostro parere non sono comprensibili, perché se
a fronte di un accordo in questa delibera, in cui noi fissiamo come
termine il 2016 ma di fatto andiamo a prorogare di cinque anni per
un valore di 75 milioni, che non ci sia nessuna tutela per chi
lavora e soprattutto che le pubbliche amministrazioni non siano in
grado in questo caso di fissare alcuni parametri che sono l'abc del
discorso sulla tutela dei lavoratori, cioè di affidare prima
all'esterno anziché gestire internamente, voi avete lasciato fare
quello che volevano, e questi sono stati licenziati! Allô Nuit a
noi risulta che sia stato affidato. Comunque, a fronte di un
accordo del genere che vale la bellezza di 75 milioni, io penso che
programmare un discorso di tutela dei lavoratori per quei tempi
indeterminati - e anche tempi determinati, perché per qualcuno è
più facile probabilmente giostrare con i tempi determinati - sia
l'essenziale per avere i presupposti politici e di tutela dei
lavoratori per questa delibera.
Lei, Assessore, mi ha detto che non ha strumenti per rivedere
questa delibera; provo a dargliene uno io. Questa delibera, così
com'è stata impostata, di fatto è una modifica del Piano di bacino,
modifica che non le compete, Assessore, ma che compete a questo
Consiglio, per cui io le propongo veramente di riportare la
discussione in quest'aula, perché il Piano di bacino non è di sua
competenza. Poi la vediamo tutti nella stessa maniera, vogliamo
andare in questa direzione? Io le chiedo di discutere in questo
contesto e, soprattutto, mi auguro che in quest'aula ci sia la
volontà da una parte di salvaguardare l'imprenditoria, ci
mancherebbe, ma nello stesso tempo tutelare i lavoratori, non
possiamo noi andare a senso unico. Lei mi ha posto un problema e io
le propongo di revocare questa delibera e di riportarla in
quest'aula, perché di fatto 75 milioni mascherati con una delibera
del genere non le competono. Grazie.
