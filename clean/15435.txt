Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 999 del 30 novembre 1999 - Resoconto
OGGETTO N. 999/XI Disegno di legge: "Ulteriore finanziamento
all'Unità sanitaria locale (USL) della Valle d'Aosta per
l'adeguamento tecnologico ed il potenziamento di apparecchiature
sanitarie e per l'arredamento di spazi da destinare all'attività
libero-professionale".
Articolo 1 (Autorizzazione di spesa)
1. È autorizzato, per l'anno 1999, l'ulteriore trasferimento a
favore dell'Unità Sanitaria Locale (USL) della Valle d'Aosta di
lire 2.500 milioni (euro 1.291.142,25) per l'adeguamento
tecnologico ed il potenziamento delle apparecchiature sanitarie in
dotazione alle sedi ospedaliere e territoriali e di lire 500
milioni (euro 258.228,45) per l'arredamento di spazi da destinare
all'attività libero-professionale.
Articolo 2 (Disposizioni finanziarie)
1. L'onere previsto dall'articolo 1 grava sui seguenti capitoli
del bilancio di previsione della Regione per l'anno 1999:
a) sul capitolo 60445 per l'adeguamento tecnologico ed il
potenziamento di apparecchiature sanitarie;
b) sul capitolo 60450, di nuova istituzione, per l'arredamento
di spazi da destinare all'attività libero-professionale.
2. Alla copertura delle spese derivanti dall'applicazione della
presente legge si fa fronte mediante utilizzo per lire 3000 milioni
(euro 1.549.370,70) del fondo iscritto al capitolo 69000 (Fondo
globale per il finanziamento di spese correnti), a valere
sull'accantonamento A.3 "Copertura del maggior fabbisogno dell'USL
per l'anno 1998 derivante dall'aumento del costo di fattori
impiegati determinato a livello nazionale (spesa farmaceutica e
mobilità interregionale)" di cui all'Allegato n. 1 del bilancio di
previsione per l'anno finanziario 1999.
Articolo 3 (Variazioni di bilancio)
1. Alla parte spesa del bilancio di previsione della Regione per
l'anno 1999 sono apportate le seguenti variazioni:
a) in diminuzione:
Capitolo 69000: "Fondo globale per il finanziamento di spese
correnti"
lire 3.000.000.000;
b) in aumento:
Capitolo 60445: "Finanziamento all'USL per adeguamento
tecnologico apparecchiature sanitarie" lire 2.500.000.000
Programma regionale: 2.2.3.02
Codificazione: 2.1.2.3.7.3.8.08
Capitolo 60450 (di nuova istituzione):
"Finanziamento all'USL per l'arredamento di spazi da destinare
all'attività libero-professionale" lire 500.000.000.
Articolo 4 (Dichiarazione d'urgenza)
1. La presente legge è dichiarata urgente ai sensi
dell’articolo 31, comma terzo, dello Statuto
speciale per la Valle d’Aosta ed entrerà in vigore
il giorno successivo a quello della sua pubblicazione nel
Bollettino ufficiale della Regione.
Président
Pour ce qui est du projet de loi dont on vient
de donner lecture, la II
ème
Commission a exprimé un avis
unanime, la V
ème
Commission a exprimé un avis favorable
à la majorité des présents.
La parole au rapporteur, Conseiller Rini.
Rini (UV)
La necessità del potenziamento tecnologico delle
sedi territoriali e l'adeguamento di spazi intra-ospedalieri per
l'effettuazione della libera professione in regime di ricovero è
alla base del presente disegno di legge.
Da una richiesta inviata dal Commissario dell'USL all'Assessore
regionale alla sanità, salute e politiche sociali viene fra l'altro
evidenziata la necessità di utilizzo di fondi globali
dell'esercizio 1999 per far fronte a tutta una serie d'impellenti
necessità di acquisto di apparecchiature. Servono fra l'altro
apparecchi radiologici per i Centri traumatologi di La Thuile,
Pila, Courmayeur; apparecchi endorali per Morgex, Châtillon,
Donnas; un gastroscopio per la Gastroenterologia; apparecchi per
anestesia per la sala operatoria; delle barelle, umidificatori per
ventilatori per la rianimazione; un densitometro osseo per la
Medicina nucleare; un apparecchio Regis scan per l'Urologia;
monitor parametri vitali per la Neurologia; apparecchi per
l'Otorinolaringoiatria; holter per dialisi; un ecografo per
l'Oculistica; per la Cardiologia serve un sistema di monitoraggio
Utic, un ecocardiografo e poi per il 118 delle radio portatili e
delle ambulanze. Tutta quest'apparecchiatura andrà a sostituire in
gran parte strumenti dichiarati fuori uso a seguito di verifiche di
qualità, non conformi alle disposizioni CEE oppure obsoleti e non
più riparabili.
Per queste e altre apparecchiature si autorizza, per l'anno
1999, l'ulteriore trasferimento a favore dell'USL di lire 2,5
miliardi per l'adeguamento tecnologico e il potenziamento di
apparecchiature sanitarie delle varie sedi territoriali e
ospedaliere, si autorizza inoltre la spesa di lire 500.000.000 per
l'arredamento di spazi da destinare all'attività
libero-professionale.
Alla copertura delle spese previste dalla presente legge si fa
fronte mediante l'utilizzo per lire 3.000.000.000 del fondo globale
per il finanziamento di spese correnti.
Président
La discussion est ouverte.
La parole à la Conseillère Squarzino Secondina.
Squarzino (PVA-cU) Qui siamo veramente di fronte all'ennesima
legge che nel corso dell'anno centellina ed eroga dei fondi alla
nostra USL, cioè ancora una volta qui tocchiamo con mano come,
mancando una programmazione chiara dei bisogni dell'USL, mancando
la capacità della Giunta d'individuare con chiarezza le risorse di
cui l'USL ha bisogno, poi nel corso dell'anno, di fronte ad
esigenze che via via emergono, la Giunta non possa che cercare i
soldi da qualche parte e metterli a disposizione dell'USL.
Veramente questo tipo d'interventi sono da bollare come segno di
non corretta amministrazione e non corretta gestione dei rapporti
fra l'azienda USL e la Regione.
Perché dico questo con molta fermezza e con convinzione? Il
fatto che le apparecchiature dell'USL fossero obsolete e che
avessero bisogno di un rinnovamento radicale era già presente nel
piano socio-sanitario approvato nel 1997; lì si diceva che c'era
bisogno di grandi risorse per far fronte all'obsolescenza delle
apparecchiature. Non si è preso in esame in quel momento il
problema e si è invece aspettato una serie di segnali esterni alla
programmazione per poter intervenire, fra cui la pressione di
alcuni primari o l'evidenziazione che alcuni tipi di analisi e di
esami non potevano essere fatti oppure la normativa vigente che
dichiara vecchi e non più affidabili certe apparecchiature.
La nostra critica riguarda pertanto l'assenza di programmazione,
ma non solo. Vorrei capire come mai si prelevano delle somme da
fondi che erano stati finalizzati, come precisa la legge al comma 2
dell'articolo 2, per la spesa farmaceutica e per la mobilità
interregionale per destinarle ad altri tipo d'interventi, cioè
all'acquisto di attrezzatura, con la conseguenza che presto ci
troveremo che non avremo i fondi per far fronte alla spesa
farmacologica, e non avremo i fondi per far fronte alla mobilità
interregionale.
Visto che con questa legge si vanno ad arredare spazi da
destinare all'attività libero-professionale, sarei curiosa di
sapere quali sono questi spazi perché in una struttura ospedaliera
in cui non ci sono spazi nemmeno per l'ordinaria degenza, in cui le
varie unità budgetarie litigano fra di loro per accaparrarsi i
locali, qui all'improvviso si trovano degli spazi per l'attività
professionale, che vanno arredati.
A meno che questi soldi non servano per finanziare un'altra
convenzione che si vuole fare con la stessa struttura privata con
cui ci si è già convenzionati per gli interventi chirurgici in modo
da trovare all'esterno degli spazi da arredare per consentire ciò
che per legge va consentito e cioè l'attività libero-professionale
intramuraria.
Poi, visto che a me era giunta anche un'altra informazione, di
cui non trovo più traccia nella relazione del Consigliere Rini,
volevo capire che fine ha fatto.
Gli uffici mi avevano detto che la richiesta dell'USL del 14
ottobre 1999 andava fatta in tre direzioni: spazi per la Regione,
apparecchiature sanitarie e poi investimenti informatici per far
fronte al "Millennium bug".
Allora a me sembra che prevedere oggi, 30 novembre, dei
finanziamenti nel settore informatico per intervenire in modo da
prevenire i disagi o le difficoltà dei computer che si incontrano
nel momento in cui scatta l'anno 2000, mi sembra un intervento
tardivo oltre che inutile perché non si può riuscire a progettare
per il 31 dicembre alcunché. A meno che gli ingenti finanziamenti
stanziati per l'informatizzazione dell'USL non siano stati ancora
sufficienti e chissà come sono stati spesi. Questo è tutto un altro
capitolo su cui varrebbe la pena riflettere.
Président
La parole au Conseiller Frassy.
Frassy (FI)
In commissione ci eravamo astenuti perché
ritenevamo di non avere documentazione sufficiente per poter capire
quali fossero le finalità di questi finanziamenti al di là di
quello che era il testo sintetico della legge.
Abbiamo ottenuto una documentazione che dà una specifica e un
dettaglio dell'utilizzo che verrà fatto di questi finanziamenti di
conseguenza, a fronte della lettura di quella relazione, non
possiamo non esprimere un giudizio positivo sull'impegno di queste
risorse e di conseguenza esprimeremo un giudizio favorevole alla
legge in quanto legge finanziaria, ma sicuramente non possiamo
esprimere un giudizio positivo sulle tempistiche e sui modi in cui
si è pervenuti alla realizzazione e concretizzazione di queste
spese.
Sono rimasto veramente sorpreso dalla lettera che l'USL ha
mandato all'assessorato perché sembra di leggere la realtà che non
è la realtà della Valle d'Aosta o di un paese occidentale, ma
sembra di leggere la realtà di un paese del terzo o, peggio, del
quarto mondo.
Scopriamo che ci sono gli apparecchi radiologici fuori uso e che
di conseguenza, per permettere l'attivazione dei centri
traumatologici nelle stazioni sciistiche, è necessario rinnovarli,
che gli apparecchi per anestesia non sono a norma con le
disposizioni CEE, che le barelle non permettono un corretto e
sicuro trasporto dei pazienti, che il densitometro osseo ha
problemi di disco ottico e pertanto vi sono problemi sui dati
stessi, che l'unità di Neurologia necessita di monitor di parametri
vitali in quanto si legge che i pazienti in situazioni critiche
attualmente non vengono monitorati e poi si prosegue dicendo che
l'ecografo è stato dichiarato irreparabile e via dicendo.
Penso che questa sia l'immagine, Assessore, di una sanità
valdostana che non funziona e mi stupisce che ciò accada perché se
ci sono aspetti che non mancano in questa Regione e che di
conseguenza non devono mancare nemmeno nel settore vitale e
importante come la sanità, sono sicuramente le risorse finanziarie
e allora è sorprendente scoprire che, anziché procedere al rinnovo
delle attrezzature necessarie man mano che avviene il loro
logoramento e che c'è la necessità di ringiovanire il parco delle
attrezzature, c'è una situazione come al solito di emergenza.
Questo non può non preoccuparci per i riflessi che hanno queste
apparecchiature che leggendo la relazione sembrerebbero essere
ormai inutilizzabili o perlomeno inaffidabili e il fatto di sapere
che comunque queste attrezzature stiano tuttora in Ospedale
svolgendo un'attività per la quale probabilmente non sono più in
grado di dare garanzie, non può non preoccuparci.
Questa è una considerazione che volevamo esprimere perché
vorremmo anche capire come è possibile che si cumulino problemi di
quest'entità e che di colpo vengano portati con urgenza al vaglio
di una legge di tipo finanziario. Ci piacerebbe capire se non ci
sono stati nel passato dei rapporti fra l'assessorato e l'USL o se
invece ci siano state altre valutazioni e ci piacerebbe capire
quali siano state.
Per quanto riguarda i 500 milioni necessari all'arredamento
degli spazi da destinare all'attività libero-professionale, pur
essendo noi politicamente convinti che sia opportuno andare in
questa direzione - ed è una delle poche novità della "riforma
Bindi" che riteniamo funzionale - se non fosse poi per il modo in
cui viene gestita nel complesso di quella che è la "riforma Bindi",
ci domandiamo peraltro quali siano questi spazi. Anche perché è
cosa nota che nell'ambito delle varie ristrutturazioni gli spazi al
momento sono carenti e non ci risulta che siano stati approntati
spazi per questo tipo di attività libero-professionale perciò
domandiamo all'Assessore se può essere più preciso perché comunque
l'investimento di 500 milioni è una cifra significativa.
Pur con tutte queste preoccupazioni sulle tempistiche e sulle
situazioni che abbiamo scoperto perché in effetti le abbiamo
scoperte leggendo la relazione dell'USL, esprimiamo giudizio
favorevole alla legge in quanto è una legge finanziaria necessaria
per superare una certa emergenza che si è verificata nell'Ospedale
regionale.
Président
Si personne ne demande la parole, je ferme la
discussion générale.
La parole à l'Assesseur à la santé, au bien-être et aux
politiques sociales, Vicquéry.
Vicquéry (UV)
Brevemente, per cercare di rispondere ai
quesiti che sono stati posti. Non concordo con l'impostazione, ma
questa non è una novità, anzi sarebbe una novità il contrario,
della collega Squarzino che dice che è l'ennesima legge che
centellina i fondi all'USL perché almeno sulle cifre dovremmo
concordare, poi sull'impostazione politica, sulle strategie, ognuno
ovviamente ha un ruolo preciso in quest'aula fra chi è
all'opposizione e chi è in maggioranza, ma sulle cifre dovremmo
concordare.
Siamo la terza regione in Italia per spesa quota capitaria, pari
a 2.295.000 lire per abitante rispetto a una media nazionale di
1.880.000 lire e siamo in assoluto in Italia la Regione che
trasferisce più fondi alle strutture USL in rapporto ai posti letto
per investimenti e tecnologie, escludendo in questi trasferimenti
tutte le spese direttamente gestite ed impegnate dalla Regione
tramite l'Assessorato dei lavori pubblici.
Questi sono i dati, tant'è che, da anni, trasferiamo 3 miliardi
all'anno circa per investimenti; questi sono 3 miliardi in più che
avevamo accantonato come fondo globale volutamente pur avendolo
indicato all'epoca della predisposizione del bilancio sulla voce
spesa farmaceutica perché si presumeva che la spesa farmaceutica
avrebbe avuto un'esplosione in seguito alle determinazioni del CUF,
ma sono soldi che abbiamo tenuto lì volutamente per vedere come
muoverci perché l'USL ha avuto dei grossi problemi a spendere i
fondi assegnati tant'è che abbiamo avuto la relazione del
rendiconto di questi fondi e abbiamo potuto verificare che non
erano stati ancora utilizzati i fondi di due anni prima per tutta
una serie di problemi burocratici perché a tutt'oggi, malgrado che
sia un'azienda, deve seguire le procedure dei pubblici appalti con
tutto quanto ne consegue.
Questo volevo chiarirlo perché dobbiamo dire le cose come
sono.
Questi finanziamenti vanno in prima battuta a coprire delle
necessità che sono state evidenziate in questa lettera e devo dirvi
che non è una situazione da terzo mondo, è una situazione
assolutamente nella norma, ma cosa sta succedendo in questo
momento?
L'USL, in quest'occasione fra le prime in Italia, ha appaltato
la manutenzione delle apparecchiature a una società d'ingegneria
clinica, risparmiando così circa 1 miliardo all'anno rispetto ai
contratti di manutenzione per le singole apparecchiature che aveva
prima.
Questa società d'ingegneria clinica fra l'altro ha dato lavoro a
una decina di diplomati universitari e ingegneri valdostani, ha una
struttura nella piastra dell'Ospedale che vi invito a vedere; è una
società a tecnologia avanzatissima che fa i controlli periodici di
tutte le apparecchiature tecnologiche e che segnala eventuali
contrasti con la normativa.
Come sapete, la normativa sta evolvendosi proprio in questi anni
e apparecchiature che erano a norma fino a due anni fa, non lo sono
più oggi. Questo vale anche per le apparecchiature radiologiche che
sono già state sostituite.
È stata scelta la strada del service cioè, anziché acquistare
direttamente, molte USL preferiscono l'utilizzo in service, proprio
per avere più facilità nella sostituzione. Queste apparecchiature
che non sono idonee in Valle d'Aosta, sicuramente lo saranno in
altri paesi, perché quelle che vengono dismesse vengono date a
società non "profit" ma, ripeto, non c'è assolutamente una
situazione allarmante, è tutto sotto controllo.
La programmazione la fa l'USL secondo le priorità che vengono
definite, dall'elenco dell'USL ci sono, è vero, Consigliere Frassy,
alcune apparecchiature che vanno sostituite, ma molte altre come
potete vedere sono nuove acquisizioni perché la sostituzione
dell'ecocardiografo, che viene richiesta e che costa - vado a
memoria - circa 400 milioni, è necessaria perché l'apparecchiatura
è del 1993, ma non per questo non è utilizzabile così come per
altri tipi di apparecchiature che vengono utilizzate. Questo
rientra nella routine delle cose, ve lo assicuro.
Questo finanziamento va a coprire queste necessità; il fatto che
venga fatto oggi è perché volevamo avere il quadro chiaro della
situazione.
Per rispondere alla Consigliera Squarzino che ci chiede se
andiamo a finanziare oggi il "Millennium bug", dico che non è così
perché una cosa è la cassa, una cosa è la competenza. Noi
trasferiamo 3 miliardi in competenza nel bilancio dell'USL che
aggiunge 3 miliardi al bilancio di competenza, ma il bilancio
dell'USL, che è di 260 miliardi, ha una flessibilità tale, per cui
tutti gli interventi per il "Millennium bug" sono già stati fatti
evidentemente.
Ne approfitto per dire che è stato fatto un lavoro enorme
difficilissimo e delicatissimo su cui il Ministero della sanità è
intervenuto in queste settimane invitando con lettera le varie
aziende ad attivarsi. È arrivata ancora ieri una lettera al
Presidente della Giunta in questo senso, ma la situazione è molto
delicata, le prove che sono state fatte in questi mesi hanno dato
tutte esito positivo sia per l'anagrafe degli assistiti, sia per
altro, ma il 1° gennaio uno staff di 60 persone sarà lì a
presidiare il tutto, compreso il 118, per eventuali emergenze
perché, malgrado i super tecnici dicano che le apparecchiature sono
tutte a norma 2000, i rischi sono grossi e potrebbe succedere
l'imprevisto che, non dico in sala operatoria, ma anche in altre
strutture l'apparecchiatura vada in tilt per questo motivo. Per cui
circa 60 persone, compresi il direttore amministrativo e il
direttore sanitario, passeranno il primo giorno dell'anno in
Ospedale perché questa è stata la volontà che ho espresso e li
ringrazio anticipatamente perché è un sacrificio grosso.
Spero che tutto vada bene perché se si blocca l'anagrafe
comunale, il problema è di un certo tipo, se si bloccano le
apparecchiature di tipo sanitario, è altra cosa. È una grossa
scommessa perché tutte le ditte garantiscono che le apparecchiature
sono a norma salvo poi scoprire nel momento fatidico che problemi
di questo genere ci sono. Pertanto questi investimenti sono già
stati fatti evidentemente e le prove che erano state fatte hanno
dato esiti positivi.
Per quanto riguarda gli spazi, consigliere Frassy, questi che
riguardano le camere a pagamento sono già stati individuati - vado
a memoria - mi pare siano 25, sono già stati individuati dalla
Direzione sanitaria dell'Ospedale e sono all'interno dei singoli
reparti.
Questi 500 milioni serviranno per arredare questi spazi
indicativamente con un apparecchio televisore, una camera con aria
condizionata, ma in genere dove si ristruttura sono tutte camere ad
aria condizionata, una poltrona-letto per l'accompagnatore, un
sistema con un frigo e un fornellino per riscaldarsi il tè o il
caffè e un forno a microonde. Questo è il kit che è stato
individuato come aspetto di comfort alberghiero rispetto agli
altri. Le camere a pagamento potranno essere utilizzate
indifferentemente a pagamento o per l'attività istituzionale
perché, nel momento in cui sono utilizzate come attività
istituzionale, non verrà offerto loro questo kit di prestazioni in
più, cioè la poltrona-letto e il kit di cui vi ho detto perché dal
punto di vista strutturale non cambia assolutamente nulla, viene
tolta la poltrona e viene messo un letto in più in quanto da camere
a un letto diventano camere a due letti.
Questa è l'impostazione generale che viene data in tutta Italia
perché la prima logica era quella di definire un reparto per
paganti come era venti anni fa, ma poi è stata scartata in quanto
il reparto per paganti dà dei problemi di assistenza in modo
diverso.
Pertanto ritengo che questo finanziamento, che ripeto è
straordinario rispetto alla stanziamento di 3 miliardi già attuato,
servirà a risolvere questi problemi e rispetto alle esigenze, che
sono di 1,8 miliardi, i 3 miliardi serviranno anche per mettere
mano all'acquisizione di nuove apparecchiature e non solo alla
sostituzione di quelle esistenti.
Mi pare di aver dato una risposta alle domande che sono state
poste.
Président
Nous procédons à l'examen du projet de loi
article par article.
La parole au Conseiller Marguerettaz sur l'article
1
er
.
Marguerettaz (Aut)
Per dichiarare l'astensione del mio
gruppo su questo disegno di legge in quanto se l'oggetto in sé non
ci vede contrari, quando si tratta di andare ad acquistare nuove
apparecchiature sanitarie non si può evidentemente essere contrari,
rimangono delle grosse perplessità anche dopo la replica
dell'Assessore per quanto concerne la procedura, in particolare
della programmazione di queste spese.
Tra l'altro siamo in questi giorni in tema di discussione di
bilancio, puntualmente si fa un po' il gioco delle parti, ma da
parte di chi il bilancio presenta se ne tessono le lodi, in
particolare dicendo che sono fondi mirati, ragionati e via di
questo passo.
In questo caso, soprattutto dopo aver sentito la replica
dell'Assessore, il quale dice che determinate apparecchiature
vengono sostituite non perché non funzionanti, ma perché un po'
datate e quindi dopo un certo numero di anni è prudente
sostituirle, ebbene questa previsione può essere fatta all'inizio
dell'anno.
Non ne faccio mica una colpa all'Assessore, ma dal punto di
vista del rifacimento, del potenziamento, dell'adeguamento delle
apparecchiature sanitarie, credo che la minima richiesta che si
potrebbe fare nei confronti dell'USL sia proprio quella di
programmare anno per anno quanto meno le più significative
apparecchiature che si prevede di sostituire. Non è pensabile
arrivare a fine gestione di bilancio con un finanziamento di 2.500
milioni per acquistare o per ovviare a inconvenienti che potevano
benissimo essere preventivati.
Président
La parole au Conseiller Beneforti.
Beneforti (PVA-cU) Devo dire che me l'aspettavo che si giungesse
nella sanità al punto in cui siamo arrivati. Le nostre previsioni
si stanno avverando.
L'Assessore, comunque, afferma che la nostra situazione è nella
norma, per cui è normale che accadano certe cose. Noi abbiamo una
quota capitaria superiore a quella di tante altre regioni ma,
nonostante i soldi che spendiamo, nonostante che siamo nella norma,
Assessore, siamo sempre in emergenza! Mi domando, se in un settore
delicato come quello della sanità si debba giungere all'emergenza
per intervenire? Si debba bloccare l'attività verso gli utenti per
intervenire? Questa è la dimostrazione dell'inefficienza e del
degrado in cui versa la sanità; è un'ulteriore dimostrazione
dell'incapacità che sussiste ai vertici della gestione dell'USL.
Quando è stato presentato il contratto di programma all'inizio
dell'anno e sono stati previsti finanziamenti per l'USL, io vorrei
conoscere cosa è stato scritto in quel contratto di programma, come
si sono stanziati i soldi che noi oggi versiamo all'USL?
(interruzione dell'Assessore Vicquéry, fuori
microfono)
? capisco che ci siano le spese correnti, Assessore, ma una
gestione che si rispetti dichiara anche in quale situazione viene a
trovarsi per gestire l'attività, dice se le mancano le attrezzature
sanitarie o se le attrezzature sanitarie sono obsolete. Questi sono
compiti di una direzione generale che deve dire alla Regione quali
sono gli interventi da fare all'inizio dell'anno e gli interventi
che devono essere programmati per non trovarsi come ci siamo
trovati oggi a dover decidere nell'emergenza. E chi può essere
contrario a certe richieste? Però non si può avallare una gestione
che fa acqua da tutte le parti.
Anche per i locali non mi si venga a dire che questi, come
qualcuno ha già detto, si vanno a trovare nel Day hospital o da
qualche altra parte. Quando discuteremo del piano socio-sanitario,
parleremo anche della convenzione del Day hospital, non voglio
entrarci oggi perché anche su queste cose, c'è molto da dire, c'è
molto da vedere. Bisogna vedere se certe sale operatorie sono nella
norma o non lo sono e chi lo ha deciso.
Io dico stiamo attenti di non giungere all'ultimo momento a
risolvere i problemi per creare le condizioni perché l'assistito si
rivolga al privato!
Termino qui e dichiaro che, pur riconoscendo l'utilità degli
interventi che devono essere fatti, noi ci asterremo dal votare
questa legge come protesta nei confronti di una gestione che non
riteniamo più all'altezza della situazione.
Président
Je soumets au vote l'article 1
er
:
Conseillers présents: 35
Votants: 27
Pour: 27
Abstentions: 8 (Beneforti, Collé, Comé, Curtaz, Lanièce,
Marguerettaz, Squarzino Secondina, Viérin M.)
Le Conseil approuve.
Je soumets au vote l'article 2:
Conseillers présents: 35
Votants: 27
Pour: 27
Abstentions: 8 (Beneforti, Collé, Comé, Curtaz, Lanièce,
Marguerettaz, Squarzino Secondina, Viérin M.)
Le Conseil approuve.
Je soumets au vote l'article 3:
Conseillers présents: 35
Votants: 27
Pour: 27
Abstentions: 8 (Beneforti, Collé, Comé, Curtaz, Lanièce,
Marguerettaz, Squarzino Secondina, Viérin M.)
Le Conseil approuve.
Je soumets au vote l'article 4:
Conseillers présents: 35
Votants: 27
Pour: 27
Abstentions: 8 (Beneforti, Collé, Comé, Curtaz, Lanièce,
Marguerettaz, Squarzino Secondina, Viérin M.)
Le Conseil approuve.
Je soumets au vote le projet de loi dans sa globalité:
Conseillers présents: 35
Votants: 27
Pour: 27
Abstentions: 8 (Beneforti, Collé, Comé, Curtaz, Lanièce,
Marguerettaz, Squarzino Secondina, Viérin M.)
Le Conseil approuve.
