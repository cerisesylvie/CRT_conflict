Classificazione
ASSISTENZA SOCIALE
Disabili
TRASPORTI E VIABILITÀ
Viabilità



Oggetto del Consiglio n. 715 del 23 giugno 2021 - Resoconto
OGGETTO N. 715/XVI - Interrogazione: "Iniziative per
garantire la libera circolazione dei possessori di contrassegno
disabili nell'intera Regione".
Bertin (Presidente) -
Punto 12 all'ordine del giorno.
Dopo questo punto interromperemo i lavori per arieggiare i locali.
Per la risposta presidente Lavevaz, ne ha facoltà.
Lavevaz (UV) -
Si chiede con questa interrogazione se
siano state previste iniziative per garantire la libera
circolazione dei possessori del contrassegno disabili nell'intera
regione, in attesa dell'istituzione della piattaforma di cui al
comma 489 della legge n. 145/2018. Gli uffici competenti mi
segnalano innanzitutto che la libera circolazione dei possessori
del contrassegno disabili già oggi possono sostanzialmente muoversi
su tutto il territorio italiano, anche in assenza della citata
piattaforma, ovviamente per quanto stabilito dal Codice della
strada e con la limitazione chiaramente che questi accessi possono
essere fatti solo nel proprio comune di residenza, oppure
attraverso un'autorizzazione specifica o ancora con una
comunicazione a posteriori, per evitare di incorrere in sanzioni.
Sono dei passaggi che sono macchinosi e che non semplificano,
motivo per il quale credo che questa piattaforma informatica che si
sta predisponendo darà delle risposte più opportune e
oggettivamente più rapide.
Questa piattaforma informatica prevista dalla legge 145
consentirà di associare, nell'ambito dell'archivio italiano dei
veicoli, la targa di un veicolo principale e di un secondo al
permesso di circolazione del titolare del contrassegno per
disabile. L'utente avrà quindi la possibilità di aggiornare in
tempo reale, con apposita funzione informatica, la targa del
veicolo adibito in quel momento al suo trasporto. La piattaforma,
quindi, è volta ad agevolare la mobilità delle persone titolari dei
contrassegni su tutto il territorio italiano, con particolare
riferimento alla circolazione stradale nelle zone a traffico
limitato e nelle particolari strade e/o corsie dove vigono divieti
e limitazioni. Attraverso la piattaforma sarà possibile verificare
che la targa associata a un contrassegno sia abilitata a circolare
e ad accedere nelle zone a traffico limitato dislocate sull'intero
territorio italiano, evitando quindi sanzioni ai soggetti in
possesso del contrassegno e soprattutto le successive procedure per
ottenere la cancellazione, che spesso sono lunghe e difficili.
La bozza di decreto ministeriale attuativo ha già ottenuto
l'intesa della conferenza unificata qualche settimana fa, in data 3
giugno 2021, e se ne prevede quindi la pubblicazione a breve. Alla
luce di ciò gli uffici ritengono che non vi siano i presupposti per
un'azione da parte della Regione che vada ad anticipare gli effetti
della piattaforma. Da un lato perché, come detto, la libera
circolazione è già oggi garantita ai possessori di contrassegno,
anche se con l'onere ovviamente di dover comunicare a priori o a
posteriori la titolarità. Dall'altro, direi soprattutto perché, per
un'attività così importante e comunque efficace in Valle d'Aosta,
sarebbe comunque necessario disporre dell'archivio italiano dei
veicoli, cosa che non abbiamo, cosa impossibile visto che il
database è gestito appunto dal Ministero delle infrastrutture e
anche delle informazioni dei contrassegni disabili, che sono
rilasciati dai Comuni di tutta Italia. Si tratterebbe, in sostanza,
di mettere in piedi un lavoro abbastanza corposo, anzi, direi molto
corposo, in attesa di un sistema che comunque è di prossima
realizzazione a livello nazionale nel giro, noi speriamo, di poche
settimane.
Presidente -
Per la replica consigliere Manfrin, ne ha
facoltà. Al termine della discussione dell'interrogazione,
sospenderemo la seduta per il ricambio dell'aria.
Manfrin (LEGA VDA) -
Credo che non si sia centrata in
maniera ottimale la questione in quella che è stata la sua
risposta, ma si sia lambita e in ogni caso prendiamo le
informazioni che ci ha fornito. Innanzitutto, credo si sia un po'
travisato quello che era l'obiettivo di questa interrogazione,
ovvero abbiamo evidenziato una situazione che assolutamente
potremmo definire atavica. Il permesso di circolazione che una
persona possiede viene rilasciato dal Comune, nello specifico il
contrassegno per disabili per le ZTL e le zone a traffico limitato
del proprio comune, quindi c'è una banca dati che ogni Comune
possiede, per esempio ogni Comune valdostano, dei possessori di
contrassegno per disabili. Mi pare evidente che la libera
circolazione sia garantita a tutti, anche se in realtà abbiamo
visto durante questa pandemia che la libera circolazione non è
stata proprio garantita a tutti quanti, nonostante quello che viene
affermato nella Costituzione. A prescindere da questo, la libera
circolazione è senza dubbio consentita, il problema è che se una
persona prende un contrassegno disabili A nel Comune di Sarre, può
girare liberamente anche nelle ZTL del Comune di Sarre, tuttavia,
nel momento in cui va nel Comune di Aosta, la sua disabilità non
scompare, ma non può circolare nelle zone a traffico limitato,
perché il contrassegno rilasciato è soltanto del Comune di Sarre e
non del Comune di Aosta. Quindi, qual è il problema? Il problema è
che, non scomparendo la disabilità, ma avendo comunque necessità di
raggiungere i luoghi più vicini a dove si deve recare, la
possibilità che noi chiedevamo era quella di mettere insieme le
banche dati dei vari Comuni della Valle d'Aosta per i possessori in
Valle d'Aosta di questo contrassegno disabili, in attesa che
venissero date le gambe oltre che il corpo alla legge 145 del 2018.
Perché è assurdo che venga impedito per lo meno, soprattutto in una
comunità piccola come la nostra, di potersi muovere da una parte e
dall'altra; sì, per carità ci si può muovere, ma con le sanzioni e,
come giustamente invece ha ben ricordato, con la difficoltà poi di
farsi annullare le sanzioni che vengono irrogate in caso di
violazione della ZTL.
Lei ci dà un aggiornamento che credo sia quello più importante,
cioè il fatto che è stato approvato un decreto attuativo e che è
stato anche condiviso con la Conferenza Stato-Regioni. Di questo
non possiamo che gioire, evidentemente queste informazioni non
erano nelle nostre disponibilità e quindi ne prendiamo atto.
Certo è che, se si procrastinerà ancora l'approvazione di questa
banca dati chiamiamola universale, sarà secondo me necessario
intervenire, anche perché, come ho detto, c'è già una banca dati
che ogni Comune ha e che può mettere in comune dicendo: tutti
quelli a cui io rilascio un permesso, un contrassegno disabili e
quindi possono circolare all'interno del comune, possono farlo
anche negli altri comuni della Valle d'Aosta. Non credo che sia
così difficile. Certo, sarebbe difficile secondo lo schema che lei
ha ipotizzato, cioè una banca dati che ricomprenda tutte le banche
dati di tutti i Comuni italiani, di tutto il Paese, ma nella nostra
piccola comunità evidentemente sarebbe molto più semplice e,
secondo me, anche molto più immediato. In ogni caso, prendiamo atto
della sua risposta e stiamo ovviamente a vedere. È inevitabile
Presidente, glielo preconizzo già, che se non si arriverà a una
definizione in tempi brevi, questa richiesta verrà nuovamente
formulata.
Presidente -
Come anticipato, sospendiamo la seduta per
il cambio dell'aria.
La seduta è sospesa dalle ore 11:25 alle ore 11:46.
