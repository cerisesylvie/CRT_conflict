Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 936 del 4 novembre 2004 - Resoconto
OGGETTO N. 936/XII - Interventi per l'adozione di agevolazioni
tariffarie per i residenti in Valle sull'autostrada
Pont-Saint-Martin/Courmayeur. (Approvazione di mozione)
Mozione
Evidenziato che il sistema autostradale
Pont-Saint-Martin/Courmayeur è sottoutilizzato dai cittadini
valdostani per l'elevato costo chilometrico che comporta un peso
particolare nei confronti dei residenti, soprattutto i lavoratori
pendolari, che usando frequentemente l'autostrada, si ritrovano
moltiplicati questi effetti negativi;
Preso atto che per tali motivazioni una parte significativa
dei possibili utenti valdostani dell'autostrada è obbligata ad
utilizzare la viabilità ordinaria, con aumento dei tempi di
percorrenza, del rischio, dei consumi di carburante e
dell'inquinamento, contribuendo inoltre alla caoticità del traffico
nel capoluogo regionale;
Auspicando un utilizzo dell'asse autostradale
Pont-Saint-Martin/Courmayeur che consenta di deviare su tale asse
il traffico di transito che oggi insiste sulla viabilità ordinaria,
attraverso forme di agevolazione tariffaria, a partire da
abbonamenti pluricorse prepagati a tariffa agevolata;
Considerato inoltre che il sistema autostradale a monte di
Aosta Est e sino a Courmayeur è attualmente un sistema aperto, con
riscossione dei pedaggi alla barriera di Aosta Est, e che ciò
comporta la tariffazione sino a Courmayeur anche se l'utilizzo
effettivo è limitato ad Aosta Ovest e Morgex, con importante
aggravio per gli utenti;
Ritenuto necessario un utilizzo del tratto autostradale Aosta
Est-Aosta Ovest come vera e propria tangenziale di Aosta;
Il Consiglio regionale
Impegna
La Giunta regionale a predisporre un'intesa con le società
concessionarie al fine di arrivare:
1. a forme di agevolazione tariffaria, ad abbonamento o
altro, per incentivare l'utilizzo della tratta
autostradale;
2. a rivedere l'organizzazione tariffaria Aosta Est-Morgex al
fine di utilizzare il tratto autostradale Aosta Est-Aosta Ovest
come vera e propria tangenziale del capoluogo regionale, anche
attraverso accesso diretto all'area Cogne e ai parcheggi della
funivia Aosta/Pila.
F.to: Borre - Sandri
Président - La parole au Conseiller Borre.
Borre (UV) - Inizio subito dicendo che insieme al Consigliere
Sandri proponiamo un emendamento: nell'
"Impegna"
, avevamo
messo
"la Giunta regionale a predisporre un'intesa"
...
ragionandoci su, non è la parola più adatta, perché la Regione non
deve trovare un'intesa, quindi correre il rischio di mettere
qualcosa per quanto chiediamo, ma deve trovare una soluzione,
insieme, quindi il nostro emendamento sarà:
"La Giunta regionale
a trovare una soluzione come le società concessionarie, al fine di
arrivare:...".
Per quanto riguarda invece la mozione, questa contiene in
maniera concisa 3 argomenti, già sollevati nel 1996, in merito al
pedaggio con tariffa proporzionale al percorso effettuato dalla
parte Aosta Est-Aosta Ovest, con una petizione, allora, di 382
cittadini, petizione che è stata portata all'attenzione della II
Commissione che ha avuto un incontro con il Presidente della Giunta
e si sono cercate delle soluzioni. Una delle soluzioni trovate, è
stata quella del "telepass", che non ha diminuito la tariffa, ma ha
permesso di pagarla proporzionalmente al percorso effettuato.
Il 2 aprile 1998 è stato affrontato un altro di questi problemi
con la mozione del Consigliere Lanièce, che riguardava l'abolizione
del pedaggio sulla tangenziale Aosta Est-Aosta Ovest e la
possibilità di verificare entrata e uscita per lo stabilimento
"Cogne"; anche questa era stata ritirata con l'assicurazione da
parte della Giunta che si sarebbe proceduto in quella
direzione.
Il 3 dicembre 1998, con l'audizione dei rappresentanti
all'interno dei Consigli di amministrazione di SAV e RAV da parte
della II Commissione, si è affrontato il problema della possibilità
di un pagamento tramite abbonamento per i residenti in Valle. A
queste audizioni, da parte di uno dei nostri rappresentanti
all'interno delle società, veniva così risposto:
"Noi capiamo le
esigenze di chi utilizza l'autostrada soprattutto per motivi di
lavoro, perché il fatto di pagare il pedaggio, ogni giorno, alla
fine diventa un peso, però vorrei dire che le tariffe di pedaggio
sono fissate con decreto interministeriale e i nostri atti di
convenzione con l'ANAS non prevedono nel minimo modo la concessione
di sconti"
. Lo stesso rappresentante però aggiungeva:
"Si
può tuttavia studiare una formula, su questa possiamo garantire la
nostra collaborazione, affinché l'utente goda di sconto, però
qualcuno poi deve intervenire a conguaglio"
.
Per quanto concerne il primo problema, quello del pedaggio, ho
già detto che una parte è stata risolta con il "telepass", il
pedaggio di Aosta Est fino a Courmayeur, però rimane quello per
l'abbonamento, quindi nella mozione chiediamo che venga ripreso
questo argomento.
Sul discorso invece dell'Aosta Est-Aosta Ovest in quanto
tangenziale, siamo, anche noi, coscienti del fatto che sia un
grosso problema da affrontare, un problema già sollevato dalla
città di Aosta più volte, che lo aveva legato, allora, quando si
diceva che forse non era possibile sganciare dall'autostrada la
tangenziale - quindi a pedaggio gratuito -, ma si parlava di un
parcheggio nella zona "F8 bis" legata alla porta sud della città. È
di questi giorni una lettera della SAV, fatta dal Comune di Aosta,
per un accordo di programma; la SAV si dichiara sempre disponibile
a studiare un qualcosa nella zona "F8 bis" legata all'autostrada,
quindi anche legata all'entrata e all'uscita dalla "Cogne", cosa
che ritengo sia molto importante per sgravare il "Quartiere Dora"
dal passaggio dei TIR e anche per facilitare l'entrata e l'uscita
dallo stabilimento.
Per quanto concerne il problema della tariffa, quindi
dell'abbonamento, ho chiesto cosa succede in quel di Bardonecchia,
Susa e Bardonecchia tangenziale Torino; già dal 1996 in
quell'autostrada, a seguito di una richiesta della comunità montana
e dei Comuni di Bardonecchia, Susa e Avigliana la società
dell'autostrada, che è la "SITAF", si era mossa chiedendo un
incontro con l'ANAS perché accogliesse le esigenze dei cittadini di
quella vallata. L'ANAS rispose che si poteva fare, l'importante era
che non ci fossero delle perdite. La "SITAF" si è messa allora in
movimento, facendo un censimento dei passaggi sulla statale,
intervistando i pendolari e queste sono le sue conclusioni:
"Oggi abbiamo un traffico di 192 utenti, con un introito annuo
di 422 milioni, quindi l'utente paga mensilmente 200.000 lire; con
un abbonamento a costo mensile di 100.000, pari al 50%, dovremmo
avere il doppio di utenti, fino ad arrivare alla cifra di 45.000
pari a circa il 22% della spesa mensile attuale; occorrono 661
nuovi abbonati".
Questo avveniva ad aprile; a maggio l'ANAS le
chiedeva di fare un'indagine, a giugno l'analisi era consegnata e a
luglio c'era la risposta dell'ANAS, che diceva: "va bene, fissate
pure l'abbonamento, perché i vostri dati garantiscono gli
introiti". Dal 1996 ad oggi, 2004, da 300 abbonati si è passati a
1.600 abbonati per gli interi caselli; anche lì ci sono 2 società
che gestiscono l'autostrada. Pertanto non è vero che la cosa non
sia fattibile, non è vero che mai nessuno in Italia l'aveva fatta,
perché in quell'audizione si era detto: "la Caserta-Reggio è
addirittura gratuita", ma si era obiettato che lì non vi è ancora
una società privata, è dello Stato e lo Stato è libero di fare quel
che vuole, noi non possiamo farlo perché il decreto ministeriale
non si cambia, l'ANAS non è d'accordo... questo non è vero!
L'invito che rivolgo alla Giunta è quello di far sì che i nostri
rappresentanti, all'interno delle 2 società, si attivino per
arrivare a questo tipo di abbonamento che favorirebbe chi deve
muoversi per lavoro nella nostra regione. Al Fréjus si parla di 50
corse mensili, qui è chiaro che si può vedere come articolare il
discorso, senza con questo far valere l'abbonamento sabato e
domenica, si può far valere dal lunedì al venerdì, quando è
utilizzato per lavoro. Quindi, favorire l'incontro fra le 2 società
e i loro amministratori delegati e con l'ANAS, non solo dicendo:
"verificheremo", perché rispetto a quanto è stato detto: "noi
dovremo fare un esperimento e metteremo il "telepass"", rilevo che
il "telepass" costa, e se i cittadini non vengono incentivati ad
utilizzare l'autostrada, è chiaro che l'esperimento rimarrà con un
numero molto basso di utenti, potrebbe avere risposta negativa,
mentre se c'è la volontà da parte della società di fare in modo che
questa autostrada non sia un nastro di asfalto quasi sempre vuoto
(specie dalla parte Aosta-Courmayeur), che le 2 società si attivino
anche nei confronti dell'ANAS.
Per quanto riguarda invece il parcheggio "F8 bis", il parcheggio
di utilizzo dell'autostrada, ma in funzione della città, sarebbe
interessante riprendere questo tipo di accordo di programma con il
Comune di Aosta, Regione, e società autostradale, la SAV in questo
caso, per far sì che si possa entrare anche all'interno della
"Cogne" e uscire dalla "Cogne" senza passare nel "Quartiere
Dora".
Président - La parole au Conseiller Sandri.
Sandri (GV-DS-PSE) - Qualche tempo fa mi sono sentito con il
Consigliere Stacchetti, perché ero molto vicino a casa sua e alla
sua attività, ero a Pila, e guardavo Aosta dall'alto... è molto
bello, d'estate, verso sera, e notavo questa cosa buffissima: che
c'era un asse stradale ampio e bello - 2 carreggiate, 4 corsie
lungo la Dora... - completamente vuoto, mentre tutto l'asse a una
sola carreggiata e 2 sole corsie che dal cimitero arriva fino verso
Corso Ivrea, intasato di autovetture. Credo che questo sia il
risultato di quanto diceva prima di me il Capogruppo dell'"Union
Valdôtaine" Borre, cioè di una situazione che, negli anni, è andata
degradandosi a causa delle disfunzioni, sia per quanto riguarda i
costi, sia per quanto riguarda l'organizzazione, e questo risultato
è negativo in termini economici di costi per la popolazione, e
negativo in termini di ambiente, per il nostro ambiente, perché un
traffico così caotico e lento è molto più impattante e "polluante"
che non quello scorrevole, che può esserci su un segmento
autostradale.
Se guardiamo con i piedi per terra, qua, da questo Consiglio,
oggi la dobbiamo vedere ancora in maniera più preoccupante, perché
non solo il tratto di montagna è uno dei più cari d'Italia, ma il
tratto che c'è da Aymavilles al traforo e che verrà aperto nel suo
ultimo pezzo fra qualche mese, è già oggi l'autostrada più cara
d'Italia: superiamo gli 8 centesimi a km. Con il fatto che è un
sistema aperto, noi oggi paghiamo da Aosta Est fino a Courmayeur,
fra qualche mese pagheremo fino a Entrèves, e questo sarà caricato
su ogni passaggio, per cui chi entra ad Entrèves pagherà fino ad
Aosta Est, ma anche chi entra a Aymavilles pagherà fino da
Entrèves, quindi ci saranno tariffe che renderanno sempre meno
utilizzata un'opera che è costata tanti soldi alla nostra Regione,
che ha significato un grosso impatto ambientale e che oggi è
sottoutilizzata.
Dobbiamo cercare di capire le ragioni per cui siamo arrivati a
questa situazione, con spirito sereno, e facendo un'autocritica
rispetto al passato e alle scelte fatte finora. Penso si debba
ragionare su come mai non abbiamo, in tempi molto lontani, saputo
rendere il tratto Aosta Est-Aosta Ovest una circonvallazione senza
tariffa, come era prevista agli inizi degli anni '70. Se fosse
stata fatta quella scelta, oggi non saremmo in questa situazione,
però capito l'errore, forse abbiamo cominciato a trovare un punto
su cui poter ragionare per il futuro. Credo che uno degli obiettivi
che ci si debba porre - in aggiunta a quelli detti poco fa dal
collega Borre - sia quello di vedere se è possibile utilizzare,
come succede in molte città d'Italia e di altri paesi d'Europa,
questo tratto autostradale come vera e propria tangenziale della
città, dove la gente può entrare e uscire senza pagare un
biglietto, ma riportando la tariffazione sul sistema - diciamo - di
"tariffazione globale". A Torino, per esempio, si può fare tutto un
tratto della tangenziale nord senza pagare alcun tipo di biglietto;
in altre parti si deve invece pagare l'esazione della tariffa. È un
sistema possibile, così come esiste già un esempio in Valle
d'Aosta, perché il tratto da Aosta Est all'imbocco di Gignod è un
tratto autostradale detariffato, nel senso che quei km. sono
conteggiati alla SAV che ne è la concessionaria, in base a un
rapporto di calcolo previsto dai meccanismi nazionali.
La seconda riflessione autocritica che bisogna fare su questo
punto è che credo la situazione sarebbe completamente diversa, se
oggi fossimo proprietari di queste società autostradali; ben
diversi, ad esempio, sono una serie di interventi che riusciamo a
fare sul traforo del Gran San Bernardo, di cui siamo proprietari
per oltre il 60%; invece, nei casi della RAV siamo al 49 e, nei
casi della SAV, ancora meno.
Forse in passato una politica di disattenzione alla proprietà
delle concessionarie autostradali ha comportato che poi, di fatto,
abbiamo permesso al gruppo "Gavio" di entrare fortemente sul nostro
territorio e di prendersi la maggioranza di questa società. Questo
non ha comportato grandissimi vantaggi per la nostra Regione; penso
ad esempio alla battaglia che i nostri assessori da anni portano
avanti per installare delle barriere antirumore e che non si
riescono a realizzare. Ritengo che allora una riflessione su questo
punto si debba fare, si debba stare attenti anche alla cronaca di
questi giorni, che non vede tale gruppo particolarmente "brillare",
soprattutto dalle parti di Milano e nei rapporti con l'ex
Presidente della Giunta provinciale di Milano, Ombretta Colli;
bisogna andare a ritrovare con queste concessionarie un rapporto
costruttivo, a ritrovare un "modus vivendi" che però
responsabilizzi queste società nei confronti di una regione che,
fino adesso, a queste società ha sempre dato e poco ha ricevuto!
Penso che una politica intelligente in questo senso passi per tutta
una serie di passaggi, non ultimo quello della scelta di
rappresentanti all'interno di queste società, che difendano con più
ardore di quanto non abbiano fatto fino adesso gli interessi della
Regione.
Infine, proprio per affrontare tale problema - di cui abbiamo
illustrato i temi più dettagliati -, credo sia importante vedere
come la Regione possa ritrovare in un unico contenitore tutte le
partecipazioni regionali riunite in un'unica società, in modo che
ci sia qualcuno che, come nostro rappresentante, difenda gli
interessi della Regione, anche là dove ci sono delle quote di
compartecipazione di minoranza. Potrebbe essere la "SITRASB" come
capofila, e il Presidente di questa società potrebbe rappresentare
la Regione in quanto detentore delle quote, sia nel traforo del
Monte Bianco, che nella SAV, che nella RAV, o in altre società
concessionarie che venissero in futuro a presentarsi. Dico questo
perché è un lavoro importante che dobbiamo fare, di cui dobbiamo
curare ciascun aspetto; non ultimo quello rispetto alla città di
Aosta. La città di Aosta è il capoluogo della regione, è la nostra
capitale, credo che stia aspettando - e il Sindaco ancora
recentemente lo ha ribadito pubblicamente - di fare un grosso passo
avanti, non solo rispetto al discorso di tangenziale che ho fatto
prima, ma anche rispetto all'utilizzo di questa tangenziale,
proprio rispetto a un punto nodale che è la cosiddetta "porta sud";
il che significa poter accedere, senza passare attraverso il
tessuto residenziale cittadino, all'area "Cogne", con un passaggio
diretto fra l'altro già utilizzato in occasione dell'Adunata degli
Alpini, e per quanto riguarda l'area "F8 bis", che ha una
importanza notevole per quanto riguarda il collegamento Aosta-Pila
come lo abbiamo presentato in questa mozione.
Con questa mozione abbiamo messo molta carne al fuoco; il lavoro
non è facile, c'è da capire come in passato non siamo riusciti a
trovare "il bandolo della matassa". Se oggi partissimo con il piede
giusto, sulla base di queste indicazioni, sono sicuro che d'ora in
avanti potremmo andare a casa del Consigliere Stacchetti e vedere
che il flusso è tornato quello che dovrebbe essere, cioè
soprattutto sull'autostrada e meno sulle vie urbane di Aosta!
Président - La parole au Conseiller Tibaldi.
Tibaldi (CdL) - Fa piacere sentire come ci sia un rinnovato
interesse nei confronti di questo problema, un interesse che si
manifesta con affermazioni quasi bucoliche, nel senso che dalla
conca di Pila si riesce ad osservare i serpentoni di traffico nelle
2 arterie principali della regione nel fondovalle, ovvero la
statale e l'autostrada, e qualcuno si è reso conto che c'è qualche
distonia su questo argomento! Fa piacere, e non possiamo che
condividere l'impostazione e i contenuti di questo documento, anche
perché se ne discute da anni in questo Consiglio, vuoi non solo con
delle iniziative ispettive proposte dalla minoranza, vuoi con delle
petizioni che sono arrivate all'attenzione dell'aula e che hanno
sollecitato l'interesse dei Consiglieri e soprattutto dei governi
che, di volta in volta, si sono succeduti.
Indubbiamente i problemi sono 2: i Valdostani sopportano il
costo dell'autostrada e i rumori generati dal traffico che transita
su di essa; sono questi due i patimenti e le sopportazioni di cui
si fanno carico e qualsiasi intervento che vada nella direzione di
ridurre o gli oneri economici o gli oneri acustici non può che
vederci concordi. Questo rinnovato interesse ci stupisce; il
Consigliere Borre non è un novizio di quest'aula e si ricorderà
che, da tempo, se ne parla di detto problema. È dagli albori della
sua applicazione che questa strana modalità di pagamento di
pedaggio che viene applicata sull'autostrada non è proporzionata al
chilometraggio percorso, ma è indipendente da esso, e ha suscitato
un notevole malcontento in capo a persone, i pendolari
innanzitutto, che si spostano dalla media o dalla basse Valle verso
il capoluogo, e adesso anche dall'alta Valle verso il capoluogo, o
viceversa.
Sarebbe quindi auspicabile che questa importante arteria di
comunicazione, l'autostrada, vedesse confluire una quota
ragguardevole del traffico che oggi corre sulla strada statale,
quindi gli intenti sono quanto mai condivisibili e condivisi;
purtroppo i pedaggi sono sempre più onerosi, perché la loro
lievitazione in questi ultimi anni è stata più che proporzionale
rispetto all'incremento ISTAT.
Abbiamo analizzato petizioni come quella del 24 ottobre 1996 a
firma di 382 cittadini, dove il Consiglio si è limitato a prendere
atto, quindi un approccio alquanto "tiepido" nei confronti di
questo problema. Ha preso atto di questa petizione per la revisione
del pedaggio autostradale in vigore nel tratto Aosta/Saint-Pierre e
Aosta/Morgex, la cosiddetta "tangenziale Aosta Est-Aosta Ovest".
Poi sono state presentate diverse interpellanze da parte di diversi
gruppi politici e tutte cercavano di mirare allo stesso obiettivo:
la politica tariffaria è condivisibile da questo Governo regionale?
Anche qui, nonostante la non condivisione, perché alla fine non
siamo solo parti di gruppi politici, ma siamo anche utenti del
sistema autostradale valdostano, non è che siano pervenute delle
soluzioni concrete, ma solo delle promesse di studio, di
approfondire la questione con gli enti concessionari e, di volta in
volta, la SAV o la RAV o con la stessa ANAS, ma nulla di più; anzi,
spesso e volentieri il Presidente - o chi per esso - concludeva
annunciando che queste due società avrebbero approfondito la
questione. Qualche suggestione è pervenuta nel senso indicato dal
Capogruppo dell'"Union", ovvero che si poteva proporre l'adozione
da parte degli utenti valdostani di un "telepass" in modo da pagare
esattamente il chilometraggio percorso ed evitare queste tariffe
empiriche ed onerose che vengono addossate sulle spalle degli
utenti, ma alla fine siamo rimasti ai punti di partenza.
La prima questione che ci poniamo è questa: ma con quali
elementi aggiuntivi oggi i Consiglieri Borre e Sandri ci propongono
qualche novità? Cosa c'è dietro l'angolo? Perché lo devono proporre
2 Consiglieri di maggioranza e non c'è alcuna iniziativa concreta
da parte della Giunta? Fra l'altro, un emendamento che viene
proposto alla mozione in oggetto, se prima si parlava di intesa,
quindi c'era all'orizzonte una probabile intesa, oggi più
genericamente si ricade nello schema di una soluzione da trovare
con le società concessionarie al fine di arrivare agli obiettivi
che sono stati più volte ripetuti.
Cos'è cambiato allora? Mi rivolgo soprattutto a voi che siete i
sottoscrittori di questo documento: cosa è cambiato rispetto al
1996 quando lo chiedevano i 382 cittadini oppure quando qualche
consigliere proponeva delle meritevoli mozioni in quest'aula, che
però non venivano accolte perché bisognava continuare a rimestare
in questi studi di cui non conosciamo la risultanza? Ci piacerebbe
anche capire se viene "prima l'uovo o la gallina", se c'è prima
l'iniziativa dei Consiglieri Sandri e Borre o quella curiosa e
apprezzabile petizione giornalistica che è stata fatta da un
direttore di una testata locale, "Il Mercatone valdostano", che sta
raccogliendo una serie di tagliandi da presentare al Presidente
della Regione, chiedendo che i residenti in Valle d'Aosta ottengano
agevolazioni sul pedaggio autostradale Quincinetto-Aosta e
l'abolizione del pedaggio sul tratto Aosta Est-Aosta Ovest: anche
questa è una iniziativa che va nella stessa direzione, non so se
c'è stato "prima l'uovo o la gallina", chi dei due ha ispirato
l'altro; comunque l'obiettivo al quale si tende è il medesimo.
Noi - lo ripeto - condividiamo l'essenza, perché non ci siamo
mai tirati indietro, anzi, abbiamo proposto iniziative in questo
senso, ed è altrettanto vero che nella RAV e nella SAV la Regione
ha quote di rappresentanza più o meno significative, ma in entrambi
i casi la Regione non è assente, non è uno spettatore delle
politiche di espansione aziendale che vengono decise e condivise,
ma anche le politiche tariffarie che vengono stabilite. Non
possiamo comprare tutto, non possiamo comprare anche la strada; il
Consigliere Sandri vorrebbe comprare tutto nella Regione, forse
improntato a questa idea statalista... devo stare attento a
coprirmi le spalle però perché non vorrei che mi accoltellasse...
vorrebbe regionalizzare anche l'autostrada e, di conseguenza,
acquisirla al patrimonio pubblico, forse per poter gratificare i
Valdostani di tariffe più convenienti.
Noi crediamo che non sia questa la cruna dell'ago attraverso cui
passare per trovare una via d'uscita, anche perché all'interno di
queste società ci sono dei rappresentanti della Regione che possono
tutelare gli interessi dell'ente pubblico e degli stessi
Valdostani. Il Consigliere Sandri ben saprà che fra i
rappresentanti più autorevoli e confermati che ci sono all'interno
della SAV ce n'è uno che appartiene al suo gruppo politico, che
svolge anche la funzione di consigliere comunale e che ha potuto
svolgere un suo ruolo all'interno della SAV anche a tutela degli
interessi della collettività. Non so come abbia reagito nell'arco
di questo ultimo decennio, mentre sono montate le critiche nei
confronti di questa politica tariffaria esosa; so solo che costui è
stato incaricato con una lauta ricompensa - quasi 60 milioni l'anno
- dalla stessa SAV per tenere i rapporti con gli enti locali, per
cercare di dirimere certe questioni che possono nascere con i vari
comuni anche e soprattutto in riferimento alle barriere
antirumore.
Lodevole anche la firma del Consigliere Sandri in questo
documento, forse non è memore del fatto che il suo collega Ferraris
in occasione del dibattito del 1996 si dimostrò, anche lui,
"tiepido" nei confronti di quella famosa petizione, tanto che diede
una risposta in "politichese" dicendo che il Consiglio e la Giunta
si sarebbero impegnate presso l'ANAS e la RAVA perché gli abitanti,
i frequentatori del territorio di competenza avessero soddisfazione
delle loro legittime esigenze. Oggi si torna alla carica: speriamo
che sia la volta decisiva, visto che il documento ha le firme
importanti dei 2 Capigruppo dei partiti che costituiscono la
maggioranza.
Noi, al di là dei contenuti che condividiamo, vorremmo capire
qualcosa di più, non solo dai sottoscrittori, ma anche dalla
Giunta, che ha più voce in capitolo. È il Governo che può darci
qualche emozione in più rispetto al 1996 e non limitarsi a dire:
"troveremo una soluzione, ci incontreremo con SAV e RAV, parleremo
con ANAS, studieremo il problema"! Direi che, dopo 10 anni, è
doveroso fare un passo in più, altrimenti ha tutto il sapore di
propaganda che si può fare dalle colonne di un giornale o di
propaganda che viene fatta sottoscrivendo un documento come questa
mozione.
Président - La parole au Conseiller Lanièce.
Lanièce (SA) - Il nostro gruppo è d'accordo sul contenuto di
questa mozione, anche perché la parte impegnativa della stessa è
stata già oggetto di precedenti iniziative, che il sottoscritto
aveva portato in quest'aula. Al tempo stesso occorre fare alcune
riflessioni sull'argomento, iniziando dall'analisi cronologica
delle volte in cui questo problema è stato analizzato in
quest'aula.
Come hanno detto i colleghi Borre e Tibaldi, la prima iniziativa
in queste ultime legislature risale al 1996 quando arrivò in aula
una petizione che impegnava la Giunta presso la RAV, affinché gli
abitanti e i frequentatori del territorio di pertinenza della
comunità montana Grand Paradis possano usufruire dell'autostrada,
pagando un pedaggio proporzionale al percorso effettuato. A seguito
della risposta fornita dall'allora Presidente Viérin, era
intervenuto il Consigliere Ferraris, che aveva detto che la
risposta fornita dal Presidente veniva incontro parzialmente al
problema e aggiungeva che il Consiglio avrebbe dovuto, in ogni
caso, porsi il problema di trovare una soluzione di carattere più
generale.
Il 2 aprile 1998 il sottoscritto presenta una mozione che
impegna la Giunta regionale a farsi promotrice presso il Consiglio
di amministrazione della SAV di iniziative volte all'abolizione del
pedaggio del tratto stradale in oggetto - si parla della
tangenziale Aosta Est-Aosta Ovest -, al fine di incoraggiare
l'utilizzo di tale percorso, rendendo così maggiormente fluido il
traffico da e verso la città di Aosta, salvaguardando inoltre
l'ambiente circostante il capoluogo valdostano, nonché a verificare
la possibilità della creazione di uno svincolo presso la zona
denominata "F8" della città di Aosta, cosiddetta "porta sud".
Il Presidente Viérin metteva in evidenza, nella sua risposta,
che la problematica era dovuta al fatto che allora non c'era la
porta Aosta Est, per cui non si poteva considerare "tangenziale" un
tratto dove non c'era una uscita, tanto che concludeva dicendo:
"Il me semble qu'à l'état actuel des choses on ne peut pas
demander l'abolition du péage, que nous avons par contre déjà
répondu aux sollicitations de M. Lanièce du fait que nous avons
déjà demandé aux sociétés autoroutières de prendre en charge les
problèmes qui ont été énoncés. Donc, tout en partageant les
sollicitudes exprimées par M. Lanièce, nous lui demandons, sur la
base des engagements, de vouloir retirer cette motion parce que le
Gouvernement a déjà contacté les sociétés en leur demandant d'agir
dans la direction souhaitée, mais le problème pourra être réexaminé
dès que ces mêmes projets seront présentés et qu'on pourra donc
avoir une vision d'ensemble des différents problèmes liés à cet
accès ou à cette sortie. C'est donc pour ces raisons que je demande
à M. Lanièce de bien vouloir retirer cette motion tout en réitérant
l'engagement que nous avons exprimé en demandant aux sociétés pour
procéder dans la direction qu'il a souhaitée".
In conseguenza a
questo impegno il sottoscritto ritira la mozione.
Nel frattempo, ci sono alcune audizioni nelle commissioni
consiliari e si arriva al 22 gennaio 2003, quando il sottoscritto
presenta una interpellanza legata al problema dell'aumento dei
pedaggi dei trafori Monte Bianco e Gran San Bernardo, all'interno
della quale chiedo se esiste la volontà politica di prevedere un
sistema tariffario contenente delle agevolazioni per i residenti in
Valle d'Aosta, quindi parlavo del sistema tariffario agevolato
complessivo. L'allora Presidente Louvin nella sua risposta dice:
"Pour ce qui concerne tout le système - tunnel, d'un côté, et
autoroute géré par la SAV et la RAV, de l'autre -, nous sollicitons
l'engagement des sociétés concernées et dans ce sens nous serons
particulièrement heureux de pouvoir mener à bonne fin les
initiatives qui avaient déjà été lancées au cours des années
précédentes"
, quindi faceva riferimento al fatto che si stava
valutando la possibilità di predisporre un sistema tariffario
agevolato.
Il 19 marzo 2003 presento un'interrogazione richiamando il fatto
che il Presidente Louvin, ad una mia precisa domanda, aveva
manifestato la sua disponibilità a verificare, nelle sedi
competenti, la possibilità di porre in essere un progetto di
sistema tariffario agevolato, non solo per i trafori, ma anche per
il tratto autostradale valdostano a tutto vantaggio dei residenti
in Valle. A questa ennesima interrogazione risponde il Presidente
Louvin:
"Au sujet de la possibilité de différencier les tarifs
autoroutiers au profit des usagers résidants au Val d'Aoste, il
faut rappeler qu'au mois de juin 2001, lors de l'ouverture du
dernier tronçon de l'autoroute Aoste-Courmayeur la Présidence de la
Région avait rappelé à l'ANAS et aux sociétés gestionnaires
l'exigence de faire face à cette question d'une manière unitaire,
en raison des retombées positives d'une différenciation des tarifs
en matière de réduction du volume du trafic local et d'une
incitation à emprunter l'autoroute, en raison, notamment, des
possibilités offertes pas le système de "telepass". Cet aspect a
nouvellement été soumis au cours du mois de janvier 2003 à
l'attention de SAV et de RAV et j'en ai fait, moi-même, l'objet
d'une sollicitation directe avec les responsables de l'ANAS, qui
ont manifesté leur disponibilité à manifester à la négociation avec
l'Administration régionale, dans le but de décider en la matière de
représenter de la part des sociétés concessionnaires à l'ANAS les
solutions possibles. Nous attendons, à ce propos, que l'on nous
remet des propositions formelles".
Anche qui, un impegno a
cercare di trovare insieme a SAV, RAV e ANAS una soluzione.
Nella mia risposta infatti dico: "ben venga che approfittando di
questo problema legato all'aumento delle tariffe dei trafori lo si
possa analizzare", sorto anche perché in quel periodo vi sarebbe
stato un doppio aumento delle tariffe autostradali. Questo doppio
aumento arriva nel gennaio 2004, alcuni organi di informazioni
escono con il titolo: "Due aumenti in due mesi, molte lettere di
utenti scrivono arrabbiati per questo aumento delle tariffe
autostradali", anche perché il tratto autostradale valdostano non è
che sia il più bello del mondo, vi sono dei problemi (pensiamo
all'annoso problema delle barriere antirumore di cui si parla da
decenni... adesso finalmente partiranno i lavori).
A seguito di questi aumenti, il sottoscritto, insieme al collega
Salzone presenta un'interpellanza il 28 gennaio 2004, nella quale,
prendendo spunto dell'aumento delle tariffe autostradali, chiede se
la Giunta intende adoperarsi per la predisposizione in tempi utili
di un sistema tariffario agevolato nei tratti autostradali
valdostani a favore dei residenti, utilizzando, al riguardo,
l'esempio dell'adeguamento magnetico a tariffe ribassate del
"telepass" o, meglio ancora, delle diverse applicazioni della
"Carta Vallée". Si fa quindi riferimento che ad Aosta si
concentrano le principali attività lavorative e che molti residenti
dei comuni distanti dal capoluogo non possono fare a meno di
utilizzare quotidianamente l'autostrada per giungere in orario sui
posti di lavoro e poi, per far ritorno alle proprie abitazioni,
quindi facendo riferimento alla peculiare morfologia del nostro
territorio, in cui 20-30 km. si percorrono in tempi maggiori
rispetto agli stessi km. in altre Regioni come Lombardia,
Veneto...
A questa domanda mi risponde l'attuale Presidente Perrin:
"Je
tiens à réaffirmer que le Gouvernement attache la plus haute
importance à la question des tarifs autoroutiers; nous estimons
alors que la mise en place du tarif préférentiel pour les
résidants, notamment sur des courts tronçons, peut encourager
ceux-ci à emprunter l'autoroute et avoir des effets bénéfiques sur
la sécurité de la circulation, puisqu'elle contribuerait au
délestage du trafic local qui encombre la route nationale n° 26 et
congestionne trop souvent l'agglomération d'Aoste. Sur le principe
nous sommes donc tout à fait d'accord avec l'exposition qui a été
faite dans l'illustration de l'interpellation. Nous avons essayé, à
plusieurs reprises, de constituer un groupe de travail avec SAV,
RAV et ANAS, en vue d'étudier la manière d'inciter les conducteurs
à considérer les tronçons Aosta Est-Aosta Ouest comme une véritable
voie de contournement du chef-lieu, mais l'ANAS n'a toujours pas
désigné son représentant, au moins pour créer un groupe de travail
qui aille étudier les solutions possibles suivant les suggestions
qui ont été faites".
Viene ribadita l'importanza di seguire
questo problema, sia cercando di trovare delle agevolazioni
tariffarie per venire incontro ai residenti, sia per vedere di
considerare Aosta Est e Aosta Ovest una vera e propria tangenziale,
e quindi la creazione di un gruppo di lavoro che studi questo.
Oggi, secondo gli ultimi passaggi dal collega Tibaldi, c'è
questa iniziativa di raccolta firme che è partita l'anno scorso,
sono dei "coupons" da spedire, a quanto mi risulta sono già
pervenuto circa 600 "coupons" e bisogna dire che questa è cosa
diversa dalla raccolta firme. La raccolta firme è gratuita, mentre
il fatto stesso che la gente debba ritagliare un "coupon" presente
su "Il Mercatone", che non è il giornale più diffuso in Valle e lo
spedisca anche, significa che c'è un certo interesse. Sicuramente
questo mette in evidenza come i Valdostani siano sensibili al
problema.
Sempre in merito alle modalità con cui si potrebbe intravedere
se questa sarà la direzione, ovviamente al di là del "telepass",
che sicuramente è uno strumento posseduto da tutti, esiste la
"Carte Vallée" che è collegata al fatto di avere la patente e ha
anche una funzione "minipay". Non è difficile l'utilizzo di questa
carta a microprocessore che viene utilizzata per la gestione del
carburante in esenzione fiscale. Implementare un'opzione in più per
il pagamento scontato o agevolato dell'autostrada in Valle d'Aosta
non è difficile, non più della gestione dello stesso "minipay", che
già viene utilizzato per il pagamento dei parcheggi in Aosta in
alcuni esercizi commerciali. Penso che la cosa più opportuna sia
quella di utilizzare la "Carte Vallée", anche perché sappiamo che
ci sono centinaia di vecchi lettori di "Carte Vallée" recentemente
sostituiti e che potrebbero essere riconvertiti nei caselli
autostradali: questo è un consiglio tecnico, se si arriverà a
prevedere una forma agevolata per quanto riguarda i tratti
autostradali valdostani.
Per concludere, due considerazioni. Sicuramente questa mozione
contiene un impegno che riprende quello che è stato fatto in
passato: nel 1998, per quanto riguarda la tangenziale e, nel 2003,
per quanto riguarda il problema delle tariffe agevolate; mi fa
piacere che una iniziativa del sottoscritto veda un prosieguo,
perché vuol dire che l'idea presentata era valida. La cosa che però
mi sorprende è che, dopo che questo problema è stato analizzato
tante volte dal 1996 ad oggi, arriviamo a presentare, in aula, una
mozione di indirizzo che impegna la Giunta a trovare delle
soluzioni, quando, in risposta alle mie iniziative, si è sempre
detto che si stava cercando di costituire un gruppo di lavoro.
Sembra quasi che abbiamo passato 8 anni a parlare di niente e oggi
ripartiamo daccapo! Capisco che in politica tutto è possibile, ma
mettiamoci nei panni di un cittadino di Pont-Saint-Martin che ogni
giorno viene a lavorare ad Aosta e spende 8,6 euro al giorno, in un
mese 172,00 euro, solo per venire a lavorare ad Aosta! Non sono
pochi per uno che, magari, fa l'operaio! Io sapevo che dal 1998
c'era un gruppo di lavoro che stava studiando qualcosa... adesso,
dopo 6 anni, si riparte daccapo!
Noi non abbiamo questi problemi, abbiamo la tessera, però penso
che un cittadino si senta preso in giro. Pur essendo disponibili a
votare questa mozione, chiederemo che venga inserito un emendamento
là dove si impegna la Regione a costituire al più presto questo
gruppo di lavoro, che si impegna a dire, entro 6 mesi, se vi sono
queste possibilità di soluzioni. Un gruppo di lavoro composto non
solo dalla Regione, SAV e RAV, perché sappiamo che le tariffe le
decide l'ANAS, quindi Regione, gli azionisti di riferimenti di SAV
e RAV e soprattutto l'ANAS, altrimenti continuiamo a ragionare con
degli enti che sono disponibili, mentre l'ANAS nicchia!
Emenderemo dicendo:
"Impegna la Giunta regionale a costituire
al più presto un gruppo di lavoro, che comprenda gli azionisti di
riferimento delle società concessionarie (RAV e SAV), l'Ente
concedente (ANAS) e la Regione, che si impegni entro 6 mesi dalla
sua costituzione a predisporre delle ipotesi di soluzioni atte: a
prevedere forme di agevolazione tariffaria..."
, così avremo
qualcosa di concreto, altrimenti è una semplice indicazione di
principio sulla quale siamo disponibili ma che, di fatto, non porta
a soluzione.
Questa è l'indicazione che "Stella Alpina" vuole dare, perché
penso sia giusto, visto che è passato tanto tempo, dare più
concretezza al problema. Altrimenti vuol dire che ogni tanto
tiriamo fuori questo argomento, magari in concomitanza delle
elezioni comunali, ma non facciamo un buon servizio. Visti gli
impegni degli allora Presidenti a risolvere il problema, diamogli
concretezza e inseriamo in questa mozione dei dati precisi, in modo
che fra 6 mesi potremmo dire: "sì, c'è la possibilità visto che
l'ANAS è d'accordo", oppure "no, non c'è la possibilità", così
evitiamo di illudere gli utenti autostradali, che sono sempre più
penalizzati da detto costo. Questa è l'indicazione che dà la
"Stella Alpina"; ripeto, siamo d'accordo sulla filosofia della
mozione, ma occorre dare più concretezza al problema.
Président - La parole au Conseiller La Torre.
La Torre (FA) - Su una cosa non sono d'accordo con il
Consigliere Giovanni Sandri; non avrei voluto essere il Consigliere
Stacchetti, a Pila... avrei voluto essere, sì, sempre a Pila, ma...
il figlio di Marcellino Gavio, mentre papà gli diceva: "Guarda,
figlio mio, un giorno tutto questo sarà tuo". Però poi lo
riprendeva e gli diceva: "Non guardare Saint-Vincent, sto parlando
dell'autostrada adesso"! Avrei preferito essere lui, sarebbe stato
più simpatico che essere il Consigliere Stacchetti!
In realtà dico questo ironizzando l'argomento, in quanto è un
argomento su cui si può ironizzare, seppure molto serio, perché
come già sollevato dai Consiglieri Lanièce e Salzone in altre
occasioni, è evidente che questa è una mozione che non può che
essere sostenuta. D'altronde, il Consigliere Salzone - che aveva
sollevato già il problema molto tempo fa - mi diceva: "cosa ci può
essere di meglio di far pagare un po' meno l'autostrada ai
pendolari?", e poi mi dava anche un'altra soluzione, quella di non
fargliela pagare. Questo cosa vuol dire? Vuol dire che il problema
non è solo quello di fare una mozione di indirizzo, perché qui
continuiamo a fare mozioni di indirizzo! Ho sentito delle
validissime critiche nei confronti dei rappresentanti della Regione
negli enti, vi devo dire che sono rimasto stupito: io pensavo che
fossero dipendenti e non rappresentanti della Regione, perché vedo
le stesse persone lì da vent'anni! No, sono ancora rappresentanti:
meno male, ero già preoccupato, altrimenti bisognava dargli anche
la pensione, invece così ce la siamo cavata con il gettone di
presenza, è andata ancora bene!
Validissime le critiche, le comprendo, quindi siamo d'accordo su
quello che ha detto il Consigliere Lanièce, su quello che ha detto
il Consigliere Borre, però vorrei intervenire aggiungendo qualcosa
sul discorso che è emerso parlando della tangenziale di Aosta, di
cui tanto si era parlato. Mi verrebbe quasi come da "nitrire",
perché la porta a sud di Aosta era un mio "cavallo di battaglia";
su questa ho fatto una campagna elettorale, fra l'altro la feci
anche con il Consigliere Borre ed ebbi la fortuna di arrivare prima
di lui, che, in termini elettorali, arrivò 2°, dopo di me.
Noi avevamo già individuato che il problema centrale del
rilancio di Aosta era quello di creare un'area che potesse essere
identificata come un nuovo accesso della città, perché ci eravamo
posti il problema dei passaggi (all'epoca, li avevamo definiti
"passaggi ad alta velocità"). Un'autostrada diventava pertanto un
passaggio ad alta velocità, nel senso che... chi si ferma? Si ferma
qualcuno che è incentivato a fermarsi, qualcuno che viene indotto,
attraverso le attrattive turistiche e commerciali della città, ma
anche i servizi che sono legati ad esse e quindi anche i parcheggi
e le vie di accesso, a fermarsi. Ecco, la porta a sud voleva essere
lo strumento che permetteva alla città di attrarre in modo
funzionale tutto quello che poteva essere "turismo di passaggio" e
quelli che potevano essere i vantaggi dati da una regione come la
nostra che è un crocevia e che vede una serie di passaggi
importanti e anche occasionali.
Allora mi piace che si parli della porta a sud, però non ci
dobbiamo dimenticare che la porta a sud era cosa fatta, cioè non
era un discorso sulla carta, ma il Comune di Aosta aveva fatto una
società mista, pubblico-privato, c'era il comune, c'era la "Cogne",
c'era la "CIDAC", c'erano i privati proprietari dell'area, si era
costituita questa società mista... poi non so che fine abbia fatto!
Avevamo addirittura fatto approvare dal Parlamento europeo il
sottopasso, 17 miliardi che ci avevano stanziato dalla CE per il
sottopasso alla ferrovia; poi, anche lì, li abbiamo ottenuti, poi
il collegamento con il Decumano, addirittura c'era Faval che
propose di fare un "tapis roulant", per dire che c'erano cose anche
interessanti.
Ben venga allora che questa mozione riporti in discussione tali
argomenti, anche perché immagino che il Consigliere Borre, essendo
un abitante di Aosta, in qualche modo, dicendo queste cose, voglia
già introdurre degli argomenti che potrebbero tornare sul tappeto
per il programma delle "comunali" di Aosta. Mi sembra di intuire
questo dal suo intervento, quindi se all'interno di questa mozione
c'è la volontà di riparlare della porta a sud, di riprendere i
discorsi che si erano fatti allora - fra l'altro erano tutti
d'accordo, però poi non si fece più -, se questo argomento può
tornare di attualità, ben venga!
Siamo pertanto favorevoli alla mozione del Consigliere Borre, si
potrebbe fare di meglio non facendo pagare l'autostrada, sarebbe
già tanto utile far funzionare bene i treni, perché tutti questi
pendolari che vengono su e giù con la macchina, sì, ne conosco, ma
non sono tanti, perché andare in auto costa non solo di autostrada,
ma anche di benzina! Se funzionassero meglio i treni e i pullman,
non prenderebbero probabilmente la macchina, ma siccome il treno
non funziona bene, sono obbligati a prendere la macchina. Allora se
funziona bene tutto, probabilmente i pendolari sono più contenti,
quindi bravo, Consigliere Borre, che ha avuto questa splendida idea
di fare questa mozione... siamo tutti con te, mi piace questa idea
di poter parlare ancora della porta a sud! È una cosa importante,
bravo, siamo con te, la votiamo!
Président - La parole au Conseiller Curtaz.
Curtaz (Arc-VA) - Sicuramente questa mozione ha il merito di
portare all'attenzione del Consiglio un tema che - come già stato
ricordato da chi mi ha preceduto - è stato trattato più volte
dall'aula sotto vari profili. L'iniziativa di far esprimere il
Consiglio su questa materia è senz'altro encomiabile, consentendo
al Consiglio di esprimersi.
Noi faremo, tuttavia, una distinzione fra i due punti del
deliberato che viene proposto. Per quanto riguarda il 1° punto,
quello dell'agevolazione tariffaria per incentivare l'uso
dell'intera tratta autostradale, noi abbiamo delle perplessità, ci
sembra un discorso per certi versi ambiguo, perché, da un lato,
denunciamo la pesantezza del traffico automobilistico nella nostra
regione e, dall'altra, proporremmo delle incentivazioni di
carattere economico. Peraltro sappiamo già che in alcune mezze
giornate, nei periodi di punta, l'autostrada, soprattutto in
direzione della bassa Valle, è assai congestionata, quindi direi
che è una cosa che deve farci riflettere nel complesso.
Sapete come la pensiamo: noi siamo dell'avviso che andrebbe
incentivato il traffico ferroviario in luogo del traffico su gomma,
intendo "su gomma" anche quello di carattere locale, turistico e
commerciale. Quindi abbiamo delle perplessità. Siamo invece molto
d'accordo sul 2° punto della mozione, perché riteniamo che,
rispetto alla vicenda della cosiddetta "tangenziale", perché si
tratta di un tronco autostradale vero e proprio e non di una
tangenziale come siamo abituati ad immaginarla, la nostra regione
paghi un errore originale: quello di aver consentito la
realizzazione di un'autostrada a pedaggio, quando probabilmente
all'epoca - stiamo parlando di circa 20 anni fa - c'erano tutti i
presupposti per poter realizzare una tangenziale vera e propria.
All'epoca, crediamo che il vizio originale fu quello di mettere in
prima linea l'obiettivo di arrivare il prima possibile al Monte
Bianco, quindi di favorire quel collegamento, piuttosto che pensare
ai problemi della città di Aosta, ai problemi del traffico che si
sarebbero aggravati di decennio in decennio, piuttosto che
occuparci delle questioni ambientali: questo è stato l'errore
originale. Se oggi si tenta di riparare a questo errore, siamo
d'accordo; riteniamo anche noi che sia del tutto condivisibile
l'esigenza di recuperare quella parte di autostrada ad un traffico
libero, senza pedaggio, perché favorirebbe il passaggio dalla parte
Est alla parte Ovest della città e finirebbe con agevolare il
trasporto di traffico dal centro città alla periferia. Servirebbe
anche enormemente alla "Nazionale Cogne" e a tutto il settore
industriale che ci auguriamo nell'area "Cogne" verrà
insediarsi.
Avrebbe anche un effetto benefico per quanto riguarda l'afflusso
turistico, perché le persone potrebbero direttamente scendere
dall'autostrada per prendere l'ovovia Aosta-Pila. Mi sembra che vi
siano tutta una serie di ragioni, che sono fin troppo evidenti per
chi conosce la geografia di questa regione, la topografia di
Aosta... quindi non è il caso di approfondirle ulteriormente. Mi
sembra anche che questa iniziativa sarebbe strategica verso
quell'obiettivo che viene spesso dichiarato, ma non è stato ancora
realizzato, di ottenere ad Aosta un centro storico libero dal
traffico automobilistico. È strategico a questa iniziativa
complessiva il fatto di poter fare accedere le auto direttamente
sull'autostrada, il fatto di avere dei parcheggi alla porta sud
della città adeguati, per poter fermare le automobili, i pullman e
quant'altro, e poter fare in modo che i cittadini possano
avvicinarsi al centro città o a piedi, perché è veramente un tratto
breve da percorrere, oppure con mezzi pubblici. Questa mozione, sul
2° punto in discussione, intende centrare questi obiettivi? A
questo si associa un minore inquinamento atmosferico, un minore
inquinamento acustico che si otterrebbe con una soluzione di questo
tipo.
Voglio anche dire, richiamando alcune riserve di colleghi di
opposizione, che non ci accontenteremo da parte della maggioranza,
di questa petizione di principio, perché è facile per un gruppo di
maggioranza venire in Consiglio, proporre una mozione, farcela
discutere ed ottenere un voto favorevole ben spendibile
all'esterno; è invece più complicato concretizzare questo impegno
attraverso dei risultati tangibili! È chiaro che bisognerà fare uno
sforzo contrattuale, diplomatico con la controparte, in questo caso
una controparte di carattere privato, dove la Regione ha un ruolo
anche relativamente importante. Vi giudicheremo non tanto
dall'approvazione di questo atto, ma dalla concretizzazione che
saprete dare a questi intenti e, se si tratterà di una mera azione
propagandistica come qualcuno teme, oppure di una volontà sincera e
concreta di voler raggiungere dei risultati, lo vedremo nei
prossimi mesi!
Président - La parole au Conseiller Borre.
Borre (UV) - Prima di tutto non è che sia una cosa improvvisata
adesso perché ci saranno le elezioni comunali o meno; vorrei
ricordare che dal 1996, chi parla di abbonamento è il gruppo
dell'"Union Valdôtaine", e non ha parlato di "autostrada gratuita"
o di altre forme di tariffe ridotte per tutti i transiti
sull'autostrada. Abbiamo parlato di "abbonamento" perché in una
regione dove si ha l'abbonamento per andare a sciare, l'abbonamento
per il traforo del Monte Bianco e del Gran San Bernardo,
l'abbonamento per il treno, l'abbonamento per i pullman... ci
sembra strano che non si possa avere anche un abbonamento
sull'autostrada!
Perché viene riproposta oggi questa mozione dai gruppi "Union" e
"DS"? Semplicemente perché, a conoscenza di quanto succede
sull'autostrada della "SITAF", con piena soddisfazione da parte dei
gestori dell'autostrada, abbiamo ritenuto che quanto ci era stato
detto che non si poteva fare, non è vero; si può fare perché con un
abbonamento si può avere un maggior numero di utenti con un maggior
numero di ricavato, anziché perdersi sui transiti ed avendo anche i
liquidi subito: questo è uno dei motivi.
L'altro motivo, per quanto riguarda la porta sud della città di
Aosta e quindi riprendendo il discorso del parcheggio, è legato a
una lettera che il Comune di Aosta ha inviato alla Regione e a
tutti gli alti enti interessati - lavori pubblici, direzione grandi
infrastrutture e impianti a fune della Regione, al dirigente
dell'area, alla SAV di Châtillon - del 14 settembre 2004, dicendo
che, in seguito a un incontro avuto nell'ottobre 2003, si dovevano
stringere i tempi per arrivare alla conclusione di un accordo di
programma e che la SAV doveva le sue proposte. Abbiamo colto detta
occasione per impegnarci affinché questo accordo di programma
riveda la possibilità di tale parcheggio all'interno
dell'autostrada.
Per quanto diceva il Consigliere Lanièce, mi dispiace sentir
dire che qui vogliamo vendere qualcosa ai cittadini, che già
sapevano che qualcun altro, tempo addietro, aveva detto: da
Pont-Saint-Martin a Aosta potrebbe costare meno... invece, non è
stato fatto niente, adesso lo ripropone di nuovo un altro gruppo,
chissà perché... Non è vero! Nel 1998, Consigliere Lanièce, lei
parlava per la tangenziale Aosta Est e Aosta Ovest, andando a fare
un pedaggio gratuito trasformandolo in tangenziale, non parlava di
riduzioni su tutta la tratta autostradale...
(interruzione del Consigliere Lanièce, fuori
microfono)
... ah, 2003, con interpellanza questo è stato fatto, ma lei
prima parlava del 1998 e dell'impegno, all'epoca, da parte della
Giunta a costituire un gruppo di lavoro. Il gruppo di lavoro è
stato fatto per quell'argomento, non per altri, quindi non è che si
è venduto del fumo. È stato fatto il gruppo di lavoro, è stato
portato avanti il "telepass", che poi non dà i frutti che tutti
volevamo, questo è verissimo, quindi noi abbiamo ripreso il
discorso dell'abbonamento, del parcheggio zona "F8" e delle entrate
ed uscite della "Cogne" per evitare il passaggio del "Quartiere
Dora"!
Voi avete presentato un emendamento che forse mette in italiano
un po' meglio quando abbiamo messo giù noi. Chiederei una breve
sospensione per concordarlo, perché mi sembra accettabile, ma
vorrei verificarlo anche assieme ad altre forze che aderiscono a
questa mozione. Ringrazio il Consigliere La Torre che mi ha
ringraziato prima.
Si dà atto che la seduta è sospesa dalle ore 17,00 alle ore
17,17.
Président - Il y a un nouveau amendement qui absorbe celui qui
avait été présenté par le groupe de la "Stella Alpina".
La parole au Conseiller Riccarand.
Riccarand (Arc-VA) - Come ha già detto nel suo intervento il
Consigliere Curtaz, in questa mozione ci sono due concetti che
riguardano due aspetti molto diversi fra di loro.
Un concetto che condividiamo totalmente è quello che riguarda il
cosiddetto tratto "Aosta Est-Aosta Ovest", che attualmente ha una
caratterizzazione autostradale, sia per modalità di accesso,
entrata ed uscita, sia per modalità di pagamento tariffario, anzi è
penalizzante dal punto di vista tariffario, perché si pagano delle
somme spropositate. Condividiamo pienamente l'obiettivo di
trasformare questo tratto in una vera e propria tangenziale, un
sistema aperto che consenta l'accesso dai comuni e dall'Envers, che
consenta di fluidificare il traffico, condividiamo quello che è
detto al punto 2, l'organizzazione tariffaria diversa, condividiamo
anche tutto il discorso di fare di questo tratto tangenziale anche
un'apertura verso Aosta, la cosiddetta "porta sud"... questo ci
trova pienamente concordi, quindi noi, questa parte della mozione,
la condividiamo e la votiamo.
Viceversa, c'è un'altra parte della mozione su cui abbiamo forti
perplessità, che è il discorso di dire, come viene detto nel punto
1 di questa deliberazione, che dobbiamo fare un'azione per
incentivare l'utilizzo della carta autostradale da
Pont-Saint-Martin fino a Courmayeur. Questa impostazione noi non la
condividiamo dal punto di vista strategico, urbanistico ed
ecologico; proprio la tratta da Pont-Saint-Martin a Aosta, che
segue il percorso autostradale, sappiamo che è sovrapposta, sia da
una strada statale, sia da una ferrovia, quindi abbiamo sempre
sostenuto e continuiamo ad essere convinti che soprattutto sulle
distanze di alcune decine di km., come possono essere quelle della
bassa Valle ad Aosta, dobbiamo incentivare soprattutto il trasporto
collettivo, sia esso su gomma attraverso i pullman, ma soprattutto
il trasporto su ferrovia. Non possiamo incentivare il trasporto con
l'automobile singola, perché è un sistema di mobilità completamente
distorto e non è una mobilità sostenibile; ha dei costi, anche dal
punto di vista energetico, che sono enormi.
Ben sappiamo che in Valle d'Aosta abbiamo già un sistema
fortemente distorto, perché abbiamo il sistema delle incentivazioni
e delle agevolazioni legate ai buoni benzina, per cui gli utenti
valdostani che usano la macchina pagano meno di altri utenti perché
hanno questo sconto; se vogliamo inserire un'ulteriore
incentivazione, questo significa che non potremo mai puntare su un
potenziamento reale del servizio trasporto pubblico e tanto meno
del servizio ferroviario che tutti diciamo bisogna potenziare,
incentivare... ma poi facciamo delle scelte che vanno in direzioni
diametralmente opposte.
Ci sono questi due aspetti che non collimano nella mozione, sono
due aspetti diversi, che probabilmente andavano affrontati
all'interno di 2 testi diversi, perché sono due problematiche ben
diverse. Pertanto chiediamo che ci sia una votazione per punti
separati, sia rispetto ai punti della premessa, sia rispetto ai
punti della parte deliberativa, in modo che noi, avendo delle
perplessità sui primi 3 punti della premessa, non li voteremo, ma
voteremo gli ultimi 2, non voteremo il 1° punto della parte
deliberativa, ma ne voteremo il 2°.
Président - La parole au Conseiller Comé.
Comé (SA) - Molto brevemente, solo per una dichiarazione di
voto. La "Stella Alpina" voterà questa mozione, anche perché ci fa
piacere che la maggioranza presenti mozioni di indirizzo per
spingere il Governo alla ricerca di risposte ai problemi sollevati
da anni da parte dell'opposizione.
Ho accolto favorevolmente l'intervento del collega Sandri,
perché ha detto, che qui bisogna anche cercare di fare autocritica
ed è vero, perché la Regione, anziché costruire un'autostrada
classica con le barriere, ha voluto costruire per abbattere
l'inquinamento acustico, per non avere il traffico in quel di
Morgex o in quel di Courmayeur, quindi l'abbattimento
dell'inquinamento acustico e dell'aria, un'autostrada aperta:
questa, ha creato dei problemi dal punto di vista del controllo
tariffario. Mi ricordo che quando ero Consigliere della RAV, già
allora pur non essendo ancora aperta l'autostrada il tratto che
andava fino a Morgex, già si discuteva come si potevano trovare
soluzioni per risolvere il problema, perché rischiare di essere il
tratto di autostrada più caro d'Italia; proprio per il fatto di
aver voluto un'autostrada aperta. I Presidenti nella passata
legislatura hanno risposto alle diverse iniziative che erano state
presentate, dicendo correttamente che era impossibile trovare
soluzioni, se non vi era l'autorizzazione da parte dell'ente
concedente che è l'ANAS. Per quanto riguarda gli abbonamenti che ci
sono, che partono addirittura dal 1990, e non dal 1996, sono degli
accordi sindacali che sono stati fatti fra la "FIAT", gli enti di
gestione e l'ANAS per agevolare i dipendenti della "FIAT" che
scendevano dalla Val di Susa per raggiungere la città di
Torino...
Sono scettico nell'affermazione che questo abbonamento abbia
creato dei grossi benefici per quella società, perché altrimenti le
altre società che hanno in gestione dei tratti autostradali
avrebbero ripercorso questo esempio, che mi pare sia l'unico in
tutta Italia. Votiamo comunque favorevolmente questa mozione e ci
fa piacere che ne sia stata accolta la parte emendata su nostra
proposta, la quale ci sembra, oggi, più concreta rispetto a quella
formulata all'inizio.
Président - La parole au Conseiller Salzone.
Salzone (FA) - Brevemente per dire che, come gruppo della
"Fédération", prendiamo atto con soddisfazione delle motivazioni
che hanno indotto a presentare tale mozione, che ha lo scopo di
trovare una unanimità all'interno di questo Consiglio su un
problema in discussione da più di 6 anni. È un argomento che ha
trovato molti Consiglieri, fra cui il sottoscritto, promotori di
interpellanze, proprio per sottolineare quello che è un problema
vero e che è sentito da parte della gente. L'aspetto positivo è
legato al fatto che - per quello che abbiamo capito - c'è stata una
ricerca di coinvolgimento anche delle forze politiche di
opposizione, per cui siamo soddisfatti di detto atteggiamento e
votiamo con soddisfazione tale impegno.
Président - Nous passons à la votation. Comme M. Riccarand a
demandé, nous votons par points, donc je mets en votation la
motion.
Je pose une question qui découle de l'annonce qui avait fait le
Conseiller Riccarand: est-ce que je peux mettre en votation les
premiers 3 points conjointement? Tout le monde est d'accord? Je
soumets au vote les premiers 3 points de la motion:
Conseillers présents: 27
Votants: 24
Pour: 24
Abstentions: 3 (Curtaz, Riccarand, Squarzino Secondina)
Le Conseil approuve.
Président - Je soumets au vote le paragraphe
"Considerato..."
et
"Ritenuto..."
:
Conseillers présents et votants: 27
Pour: 27
Le Conseil approuve à l'unanimité.
Président - Je soumets au vote la partie qui va de
"La
Giunta..."
jusqu'à
"tratta autostradale";
nous votons
l'amendement qui supprime celui qui avait été présenté auparavant
et qui récite:
Emendamento
"Il Consiglio regionale
Impegna
La Giunta regionale a costituire al più presto un gruppo di
lavoro, che comprenda gli azionisti di riferimento delle società
concessionarie (RAV e SAV), l'Ente concedente (ANAS) e la Regione,
che si impegni entro 12 mesi dalla sua costituzione a predisporre
delle ipotesi di soluzioni atte:
- a prevedere forme di agevolazione tariffaria, abbonamento o
altro, per incentivare l'utilizzo della tratta
autostradale;"
Conseillers présents: 27
Votants: 24
Pour: 24
Abstentions: 3 (Curtaz, Riccarand, Squarzino Secondina)
Le Conseil approuve.
Président - Je soumets au vote la deuxième partie de
l'
"Engage"
, qui récite:
"- a rivedere l'organizzazione tariffaria Aosta Est-Morgex al
fine di utilizzare il tratto autostradale Aosta Est-Aosta Ovest
come vera e propria tangenziale del capoluogo regionale, anche
attraverso un accesso diretto all'area Cogne e ai parcheggi della
Funivia Aosta-Pila".
Conseillers présents et votants: 27
Pour: 27
Le Conseil approuve à l'unanimité.
Président - Je soumets au vote la motion dans le texte
suivant:
Mozione
Evidenziato che il sistema autostradale
Pont-Saint-Martin/Courmayeur è sottoutilizzato dai cittadini
valdostani per l'elevato costo chilometrico che comporta un peso
particolare nei confronti dei residenti, soprattutto i lavoratori
pendolari, che usando frequentemente l'autostrada, si ritrovano
moltiplicati questi effetti negativi;
Preso atto che per tali motivazioni una parte significativa
dei possibili utenti valdostani dell'autostrada è obbligata ad
utilizzare la viabilità ordinaria, con aumento dei tempi di
percorrenza, del rischio, dei consumi di carburante e
dell'inquinamento, contribuendo inoltre alla caoticità del traffico
nel capoluogo regionale;
Auspicando un utilizzo dell'asse autostradale
Pont-Saint-Martin/Courmayeur che consenta di deviare su tale asse
il traffico di transito che oggi insiste sulla viabilità ordinaria,
attraverso forme di agevolazione tariffaria, a partire da
abbonamenti pluricorse prepagati a tariffa agevolata;
Considerato inoltre che il sistema autostradale a monte di
Aosta Est e sino a Courmayeur è attualmente un sistema aperto, con
riscossione dei pedaggi alla barriera di Aosta Est, e che ciò
comporta la tariffazione sino a Courmayeur anche se l'utilizzo
effettivo è limitato ad Aosta Ovest e Morgex, con importante
aggravio per gli utenti;
Ritenuto necessario un utilizzo del tratto autostradale Aosta
Est - Aosta Ovest come vera e propria tangenziale di Aosta;
Il Consiglio regionale
Impegna
La Giunta regionale a costituire al più presto un gruppo di
lavoro, che comprenda gli azionisti di riferimento delle società
concessionarie (RAV e SAV), l'Ente concedente (ANAS) e la Regione,
che si impegni entro 12 mesi dalla sua costituzione a predisporre
delle ipotesi di soluzioni atte:
- a prevedere forme di agevolazione tariffaria, abbonamento o
altro, per incentivare l'utilizzo della tratta
autostradale;
- a rivedere l'organizzazione tariffaria Aosta Est-Morgex al
fine di utilizzare il tratto autostradale Aosta Est-Aosta Ovest
come vera e propria tangenziale del capoluogo regionale, anche
attraverso un accesso diretto all'area Cogne e ai parcheggi della
Funivia Aosta-Pila.
Conseillers présents: 26
Votants: 23
Pour: 23
Abstentions: 3 (Curtaz, Riccarand, Squarzino Secondina)
Le Conseil approuve.
