Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 3238 del 8 febbraio 2024 - Resoconto
OGGETTO N. 3238/XVI - Interpellanza: "Intendimenti in merito
all'estensione dell'indennità sanitaria temporanea agli operatori
socio-sanitari e al comparto amministrativo e tecnico".
Bertin (Presidente) -
Punto n. 41. Consigliere Baccega, a
lei la parola.
Baccega (FI) -
Quest'interpellanza sull'indennità
sanitaria per OSS, personale amministrativo e personale tecnico,
prende anche un po' spunto dalle dichiarazioni dell'assessore
Marzi, che ci ha correttamente affermato che gli avanzi di
amministrazione che derivano da leggi regionali non possono
finanziare altre leggi. Gli avanzi per gli investimenti - questo
era sicuramente noto - sono norme ben definite, crediamo però che
si poteva dare un input all'Azienda USL a seguito delle tante
risorse messe a disposizione che potevano essere spese anche per
ampliare la platea dei beneficiari dell'indennità sanitaria. Forza
Italia ha sempre sostenuto la legge 35/2021 come il primo passo a
sostegno dei dipendenti dell'USL, che aveva assegnato risorse
economiche come indennità di attrattività all'epoca, già nel mese
di luglio 2022, e a partire dal gennaio 2022, quindi ai dirigenti
medici e infermieri, poi, vista la legge 22, modificata dalla legge
regionale  25, che ha stanziato 9.300.000 euro come indennità
sanitaria, per la dirigenza medica per un importo di 4.942.000 euro
e 4.375.000 euro per il personale infermieristico. Abbiamo
richiamato il disegno di legge 129 che la maggioranza ha presentato
e ha approvato che si è sovrapposto al disegno di legge 95
presentato il 10 marzo, quindi ben 9 mesi in anticipo rispetto a
questo e che ha sostituito il DL 95 con un'indennità sanitaria a
favore della dirigenza sanitaria non medica, veterinaria, le
professioni sanitarie e il personale delle professioni sanitarie
del comparto sanità. È un altro pezzo che si è aggiunto al puzzle
ma, come abbiamo detto sempre, non ci soddisfa perché è iniquo, non
è sufficiente, non è corretto. Abbiamo sempre sostenuto, e
continueremo a sostenerlo, che in sanità si lavora in
équipe
e tutto il personale che lavora in sanità deve ottenere l'indennità
sanitaria della Valle d'Aosta, ancorché sperimentale, quindi
nessuno escluso. Al momento la maggioranza esclude da questo
percorso gli operatori socio-sanitari, le OSS, era stata presentata
nel Consiglio scorso da parte dei colleghi della Lega
un'interpellanza in questo senso, o comunque un atto ispettivo in
questo senso, il comparto sanitario tecnico, la dirigenza
amministrativa, la dirigenza professionale. Si tratta quindi di
circa 900 professionisti della sanità che, secondo noi, sulla base
delle differenti posizioni e responsabilità - questo va detto -
dovrebbero ottenere il giusto riconoscimento che servirebbe anche e
soprattutto a calmierare il malcontento che comunque esiste già tra
gli operatori, non certo creato da noi. Abbiamo anche effettuato
delle simulazioni, ma crediamo che sia in questo caso opportuna una
concertazione sindacale perché più appropriata, ma riteniamo che un
investimento di 2.400.000 euro darebbe risposte importanti a tutte
queste categorie ora escluse e certamente ridurrebbe l'esodo verso
altre Regioni, soprattutto degli operatori socio-sanitari.
Tenuto conto che, in occasione del dibattito sul bilancio e
discutendo un ordine del giorno appropriato, l'Assessore si era
espresso dicendo che al momento era un impegno che non si poteva
assumere, quindi, ai fini dell'eventuale presentazione di un
adeguato provvedimento legislativo che stiamo predisponendo e che
presenteremo nei prossimi giorni, noi chiediamo intanto come sono
state utilizzate quelle risorse che sono andate in avanzo in USL, i
famosi 9.300.000 euro, quindi circa quasi 2 milioni e mezzo di
risorse in avanzo, nei due anni ovviamente, ma soprattutto
chiediamo se è intenzione della Giunta regionale prevedere
l'indennità anche agli operatori socio-sanitari, alla dirigenza
medica del comparto amministrativo, per il comparto tecnico e per
la dirigenza professionale, investendo quei 2.400.000 euro che
sarebbero necessari per una giusta equità.
Dalle ore 10:31 assume la Presidenza il vicepresidente
Marguerettaz.
Marguerettaz (Presidente) -
Per la risposta, la parola
all'assessore Marzi.
Marzi (SA) -
Informiamo di aver già svolto importanti
confronti con le parti sindacali per individuare insieme le
possibili soluzioni e i percorsi amministrativi percorribili
all'interno dei canonici istituti contrattuali previsti dalle
contrattazioni sindacali: ultimo di questi confronti, lo scorso 2
febbraio, insieme al Presidente della Regione.
Sono infatti già in corso i necessari approfondimenti, anche con
i competenti uffici dell'USL, finalizzati a individuare le
possibili soluzioni nell'ambito della contrattazione integrativa.
Vi è infatti la consapevolezza, con particolare riferimento agli
operatori socio-sanitari, che tali attenzioni debbano trovare
concreta valorizzazione nell'ambito degli istituti contrattuali. I
fondi regionali destinati all'applicazione della legge regionale
22/2022, la cosiddetta "legge di attrattività 1", trasferiti
all'Azienda USL e non utilizzati, come tra l'altro richiamato dalla
presentazione dell'iniziativa da parte sua, si qualificano come
avanzi: pertanto gli stessi devono rientrare nel bilancio regionale
e trovare una destinazione nell'ambito di nuovi e specifici
interventi legislativi speriamo di natura sanitaria. Le somme
avanzate sulle singole annualità formalmente comunicate
dall'Azienda USL all'Amministrazione regionale costituiranno
pertanto oggetto di copertura finanziaria in ambito di nuove
disposizioni regionali.
Come abbiamo evidenziato nell'ampio e ripetuto confronto in
quest'aula - e, tra l'altro, ben esplicitato nel comunicato stampa
di tutte le forze di maggioranza di dicembre -, si è completato il
corso di valorizzazione complessiva dei professionisti sanitari. Le
ventisei figure contrattuali previste dal Contratto nazionale dei
professionisti sanitari sono individuate specificatamente e non
sono suscettibili di aumento o di diminuzione da parte nostra: sono
individuate a monte. Questa normativa, tra l'altro, era volta al
rafforzamento della presenza sanitaria sul territorio regionale,
tutto ciò, tra l'altro, secondo il solo mandato politico ricevuto
dopo la prima legge di attrattività. Tale percorso, già
inizialmente ben individuato e intrapreso con la legge 22/2022, la
prima legge di attrattività, si è concluso, come previsto
dall'ordine del giorno approvato dal Consiglio, il 19 ottobre del
2022 con la legge di attrattività 2 cioè l'attuale l.r.
27/2023.
Ultimato questo percorso, che poteva riguardare esclusivamente i
professionisti della sanità, sono i venticinque che mancavano
rispetto alla legge di attrattività 1/2022 perché gli infermieri
erano già stati inseriti nella legge d'attrattività 1. La
maggioranza regionale ha in ogni caso sottolineato la propria
attenzione nei confronti di tutti gli operatori nel mondo della
sanità e su questo stiamo concentrando il nostro impegno. Siamo
pertanto a condividere pienamente quanto portato all'attenzione da
quest'iniziativa circa la necessità di individuare percorsi utili a
valorizzare tutto il personale che, a vario titolo, presta la
propria attività nel mondo della sanità. Tra l'altro, collega
Baccega, nell'essere assolutamente solidale con quest'iniziativa, a
nome del Governo specifichiamo anche che abbiamo avuto degli
incontri specifici con tutti i sindacati che hanno deciso di
trattare questo tema ai quali, a tutti quanti, abbiamo comunicato
la stessa cosa. Peraltro alcuni sindacati si erano già espressi a
monte rispetto all'esigenza di trovare le soluzioni adeguate
all'interno dei dovuti istituti contrattuali, abbandonando leggi
specifiche, con tutte le problematiche che queste comportano. In
tal senso il 2 di febbraio il sottoscritto e il Presidente della
Regione abbiamo voluto richiamare un ritorno ai giusti rapporti per
risolvere questo tipo di necessità che non solo condividiamo, ma
troviamo assolutamente legittime, e da parte dei sindacati, con i
quali la collaborazione e il confronto è sempre proficuo e
assolutamente cordiale, è arrivata una condivisione rispetto al
fatto che arriveranno delle proposte che si devono racchiudere
all'interno dei dovuti istituti contrattuali. Anche per quanto
riguarda gli operatori socio-sanitari, il percorso che avevamo
individuato già nel comunicato stampa di dicembre sta avendo
concreta prosecuzione.
Presidente -
La parola al collega Baccega.
Baccega (FI) -
Grazie Assessore. Lei quindi mi dice che
qualcosa si sta muovendo; noi vogliamo sottolineare fortemente
l'esigenza che da più tempo portiamo avanti proprio per far sì che
non si scrivano più articoli come quello che è apparso su "La
Stampa" dove si titola: "Umiliati dalla legge che si esclude
dall'indennità"; riguarda le OSS, gli operatori tecnici OCSE, gli
ambulanzieri e il comparto amministrativo che lamentavano questa
dimenticanza nel percorso della legge di attrattività. Se la scelta
è quella - concentrati gli sforzi insieme ai sindacati - verso un
istituto contrattuale che va ad ampliare il rapporto economico
anche per queste categorie, noi ci prendiamo tempo, nel senso che
abbiamo una legge pronta, se c'è questo percorso, la mettiamo per
un momento in
stand-by
, dopodiché se non si arriva a una
definizione soddisfacente, ovviamente la presenteremo.
Va detta un'altra cosa: come sapete, abbiamo vissuto da febbraio
2020 in avanti con il discorso della pandemia, le OSS e gli
ambulanzieri erano vestiti come i medici e come le infermiere e
questo non può non essere conosciuto. Tutti quelli che andavano in
Ospedale dovevano vestirsi in un certo modo, quindi riteniamo che
sia doveroso dare loro il giusto compenso e una giusta
soddisfazione rispetto a tutti gli altri professionisti della
sanità evitando guerriglie, nel senso "perché a loro sì e a loro
no? ", evitando questa iniquità che in questo momento c'è ancora.
Comunque ringrazio per la risposta.
