Classificazione
ZONA FRANCA


Resoconto integrale del dibattito dell'aula
Oggetto del Consiglio n. 1526 del 27 settembre 2000 - Resoconto
OGGETTO N. 1526/XI Problematiche concernenti l'utilizzo da
parte dei gestori della "Carte Vallée". (Interpellanza)
Interpellanza Considerate le continue sollecitazioni
pervenute all’Assessore all’Industria
dai gestori di distributori di carburante, che evidenziano già da
molto tempo disagi nell’utilizzo dei Pos per la
Carte Vallée, non essendo possibile emettere il doppio scontrino
con le attuali attrezzature;
il sottoscritto Consigliere regionale
Interpella
l’Assessore competente al fine di conoscere:
1) se pensa di accelerare la dotazione di strumenti idonei ai
gestori;
2) quali sono le dotazioni di scorta messe a disposizione dei
medesimi in caso di guasto dei Pos;
3) quali sono le procedure per la registrazione e il controllo
dei dati, al fine di una corretta contabilizzazione dei
quantitativi di carburanti erogati.
F.to: Lattanzi
Presidente
La parola al Consigliere Lattanzi.
Lattanzi (FI)
Questa è una questione che in primavera era
già stata portata a questo Consiglio, in quella occasione su
denuncia di specifiche anomalie degli strumenti chiamati Pos,
utilizzati per la contabilità della Carte Vallée, l'Assessore aveva
dato una serie di indicazioni rispetto a quelle anomalie.
Ricordo che aveva sostenuto che le anomalie riscontrate dai
gestori erano dovute al fatto che i Pos dati in dotazione erano di
nuovissima tecnologia per cui, contrariamente a quello che si
poteva pensare, quelli di nuova generazione non avevano
un'impostazione adatta come invece i gestori avevano richiesto.
In quell'ambito mi ricordo che, anche a seguito di una
commissione, l'Assessore aveva indicato come termine per la
soluzione di questo problema l'estate dicendo appunto che entro
l'estate questa situazione si sarebbe risolta perché erano in
arrivo i nuovi Pos da dare in dotazione ai tutti i gestori sia per
un quantitativo di Pos di scorta di quella generazione utile a una
corretta contabilizzazione della Carte Vallée in grado di eliminare
quelli che allora erano considerati gravissimi disagi più per i
gestori per la verità che per gli utenti.
Le domande dell'interpellanza sono molto chiare, vogliamo sapere
se questa dotazione, visto che si hanno voci che sia andata molto a
rilento, ha subito in queste settimane un'accelerazione, se le
dotazioni hanno coinvolto anche delle scorte a magazzino per
mettere in condizione i gestori, nel caso di rottura di questi
strumenti elettronici, di averne a disposizione sin da subito e
naturalmente quali sono state le procedure riviste o modificate che
possano permettere una contabilizzazione dei quantitativi di
carburanti erogati perché erano sorte problematiche rispetto ad
alcune tessere che, azzerandosi, perdevano totalmente la
contabilità e non si aveva la possibilità di andare a recuperare i
dati.
In questo senso chiedo all'Assessore di illuminarci, se gli è
possibile.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Nell'ambito del sistema informatico a
supporto della gestione di carburanti in esenzione fiscale nel
corso del 1998 e nei primi mesi del 1999 sono stati installati,
come era stato ricordato nella passata interpellanza, presso gli
esercenti dislocati sul territorio e nelle stazioni extra rete, le
apparecchiature denominate Pos (point of sale) per la gestione del
flusso informativo delle carte a microprocessore distribuite alla
popolazione per la raccolta dei dati nel sistema centrale.
Su una dotazione complessiva di 180 terminali ne sono stati
installati 164 presso le stazioni di servizio con un rapporto di
poco superiore a 1,5 a 1; il criterio era appunto quello di avere
due Pos nei distributori in cui c'è maggiore vendita di carburante
e uno in quello in cui ce n'è meno.
Il modello di apparecchiature installato, denominato "Lyra due",
rappresentava, come ricordava Lattanzi, la versione più avanzata
proposta dall'azienda fornitrice, leader nazionale del settore,
anche per soddisfare le esigenze di sicurezza imposte dalle
transazioni bancarie attraverso l'applicazione mini pay, essendo i
Pos dotati anche di questo tipo di funzione, determinata da
particolari normative che riguardano l'applicazione del mini
pay.
Tenuto conto che già nel corso del 1999 si era provveduto ad
effettuare un considerevole numero di interventi di manutenzione e
di ottimizzazione del sistema di trasmissione dei dati e che gli
operatori avevano manifestato la preferenza per sistemi con
stampanti ad impatto al fine di consentire la stampa in duplice
copia degli scontrini, si è inteso valutare l'ipotesi di procedere
alla sostituzione dei dispositivi installati con un modello meno
recente, denominato "Lyra uno", dotato di stampante a impatto. Gli
attuali Pos consentono di avere sì la ricevuta, ma attraverso una
duplice operazione, mentre la stampante a impatto con un'unica
operazione consente di avere il doppio scontrino.
A tale scopo nel mese di novembre 1999 sono state installate
cinque apparecchiature pilota presso altrettanti distributori di
carburante caratterizzati da un elevato numero di transazioni
giornaliere: si è trattato di una prima sperimentazione.
Ora, qual è la situazione e quali sono le risposte da dare ai
singoli quesiti?
Primo quesito: come concordato con le associazioni di categoria
nel corso delle riunioni tenutesi nelle prime due settimane del
mese di luglio, la fornitura delle nuove apparecchiature Pos ha
avuto inizio nella seconda settimana del mese di settembre. Sono
state installate le prime 30 apparecchiature, mentre le restanti 70
sono in fase di approvvigionamento oppure di test preliminare.
Il termine della distribuzione delle nuove apparecchiature è
previsto per la fine del mese di ottobre.
Nel corso dei primi giorni di funzionamento, e questa è la
novità, è emerso un problema tecnico al lettore della carta a
microprocessore, che ha rallentato il programma di
approvvigionamento e conseguentemente la distribuzione delle nuove
apparecchiature agli esercenti di carburante.
Questo problema tecnico è stato rilevato in fase di studio con
la società fornitrice. In sostanza il lettore di questi nuovi Pos,
che è identico a quelli che attualmente sono in funzione, ha
dimostrato di avere dei problemi, nel senso che non legge tutte le
carte: questo ha comportato un rallentamento nella distribuzione
dei nuovi Pos.
Il funzionamento del sistema di raccolta dei dati delle carte a
microprocessore non è comunque pregiudicato, tenuto conto che le
apparecchiature attualmente in uso non riscontrano alcun problema e
sono state recentemente sottoposte ad interventi di manutenzione
preventiva.
Secondo quesito: superato il problema tecnico riscontrato, la
fornitura delle prime cento nuove apparecchiature prevede la
sostituzione di altrettanti terminali periferici in dotazione
presso gli esercenti di carburante e successivamente un ulteriore
lotto di 50 apparecchiature: quindi complessivamente ci saranno 150
nuovi Pos a doppio scontrino.
A conti fatti, a fronte dell'attuale disponibilità di 180
terminali periferici e al termine della fornitura dei due lotti il
numero complessivo di apparecchiature salirà a 230, garantendo la
copertura di tutti gli esercenti con almeno un'apparecchiatura Pos
dotata di stampante a impatto per la produzione del doppio
scontrino.
La disponibilità di apparecchiature in caso di guasto sarà
incrementata dall'attuale 10 percento al 15 percento circa
dell'ammontare complessivo pari a 30-35 terminali periferici;
ovviamente il numero eccedente dei Pos di prima generazione viene
restituito alla casa madre.
Terzo quesito: la normativa fiscale vigente in materia impone
agli esercenti di carburante di tenere la contabilità giornaliera
dei quantitativi complessivamente erogati, incluse le quantità in
esenzione fiscale. La tenuta della contabilità avviene generalmente
in modo manuale.
Per quanto attiene i dati relativi ai quantitativi erogati in
esenzione fiscale, essi sono memorizzati dal terminale Pos e
comunicati automaticamente al sistema centrale dell'Amministrazione
regionale al termine di ogni giornata.
Il sistema centrale elabora, conserva ed organizza i dati della
contabilità consentendo la gestione in tempo reale dei contingenti
di carburante annualmente disponibili. La stampa immediata del
doppio scontrino consente all'esercente di disporre di una copia
della transazione effettuata senza ricorrere alla doppia stampa
dello scontrino.
La struttura competente in materia di gestione e ripartizione di
generi contingentati dispone di tutte le informazioni sui
prelevamenti di cui l'esercente potrebbe avere necessità di
riscontro.
Inoltre, in caso di mal funzionamento del Pos, generalmente
l'esercente dispone di un'altra apparecchiatura per l'effettuazione
delle operazioni tramite la carta a microprocessore, comunque,
entro le due ore dalla segnalazione del guasto, è garantita la
riparazione o la sostituzione dell'apparecchiatura.
Nel periodo di tempo intercorrente l'esercente deve emettere
delle bollette di ricevuta che, consegnate alla struttura regionale
competente in materia, consentono di ripristinare entro breve la
situazione contabile dell'interessato.
Presidente
La parola al Consigliere Lattanzi.
Lattanzi (FI)
La questione più importante, sulla quale
volevamo avere un chiarimento, credo che sia stata sufficientemente
chiarita ed era quella della dotazione delle macchine.
In una serie di incontri che ha citato l'Assessore, che hanno
avuto come fase conclusiva la seconda settimana di luglio, anche se
in realtà la questione con i rappresentanti dei distributori di
carburanti si protrae ormai da un anno e mezzo, si prevedeva che
entro l'estate tutto si sarebbe risolto e, preso atto che l'ultima
generazione di Pos non era adatta a quel tipo di operatività, si
era concluso che tornare alla prima generazione sarebbe stata la
cosa migliore.
Era tutto chiaro molto prima della seconda settimana di luglio
tant'è che l'Assessore aveva garantito che con la fine dell'estate
tutto si sarebbe risolto.
La notizia penso che possiamo darla ora anche ufficialmente a
quelli che da qualche settimana stanno aspettando che con settembre
si traducano in concretezza le promesse dell'Assessore, cioè le
macchine non ci sono ancora perché c'è un problema tecnico e questo
problema lo abbiamo scoperto ormai a distanza di un anno dal
secondo progetto pilota.
Perché quando ricostruiamo questa vicenda noi partiamo dal
1998-99 con la prima generazione di Pos e con il lancio
dell'operatività della Carte Vallée, ma poi arriviamo a definire a
novembre 1999 che i nuovi Pos non funzionano.
L'Assessore ci ricorda che allora venne messo in atto un sistema
pilota di 5 Pos e che con quel sistema pilota dal novembre 1999
finalmente si arriva a luglio a determinare che si potrebbe
teoricamente con la fine dell'estate dotare tutti i gestori della
nuova tecnologia.
Questo però non avviene perché dopo due anni e mezzo di
sperimentazioni, dopo i 5 Pos pilota dal novembre 1999, scopriamo
in piena estate che le macchine, quelle vecchie, continuano a non
funzionare e continuano a non arrivare quelle nuove.
Le domande qui potrebbero essere molte: perché solo 5 Pos pilota
a novembre 1999?
Perché non ne avete preventivati una trentina in modo da
scoprire non a metà luglio 2000 il problema tecnico che poi si è
evidenziato e che oggi fa dire all'Assessore che per questo tipo di
problema tecnico si procederà alla distribuzione di altri 70 e poi
di altri 50 per cercare di dare una soluzione?
Ho la sensazione che lei, Assessore, dovrebbe essere onesto
perlomeno con i gestori e smetterla di fare delle promesse da
marinaio da una settimana all'altra.
Qui i Pos non ci sono, prima della fine di quest'anno della
nuova generazione dei Pos non saremo in grado di dare la
distribuzione perché c'è un problema tecnico che abbiamo scoperto a
distanza di due anni e mezzo da quando è partita l'operazione Carte
Vallée.
Assessore, lei ha gestito questa cosa in maniera veramente
disastrosa. Meno male che questo non è uno dei fattori importanti
dell'economia valdostana, però vediamo che lo stile è questo anche
in tutti gli altri settori importanti dell'economia della Valle
d'Aosta.
Questo non sarà determinante per l'economia della Valle d'Aosta,
ma anche in questo caso la sua incapacità si è resa evidente, cioè
nell'era della globalizzazione dell'informatica noi assistiamo in
tutti i processi commerciali all'installazione di Pos, alla nascita
di nuovi servizi, a nuove tecnologie, mentre la Valle d'Aosta
arranca alla ricerca di un Pos che hanno in tutto il mondo e c'è
bisogno addirittura di un anno e mezzo di sperimentazione, di studi
e di approfondimenti per capire che i 5 Pos da novembre 1999
all'estate 2000 non funzionano.
Non riesco ad arrivare a capire i reali motivi se non la
superficialità e la non attenzione dell'Assessorato rispetto a
questo problema.
Certo che bisognerebbe essere onesti e dire ai distributori dei
carburanti: guardate, questo non è un elemento primario delle
nostre attenzioni, è nella scaletta delle cose che dobbiamo mettere
a posto, ma è in penultima o terzultima posizione.
In questo modo perlomeno si direbbe la verità. Perché da
novembre si è evidenziata la necessità di introdurre il modello
"Lira uno" i Pos di penultima generazione perché più funzionali al
sistema, da novembre all'estate, siamo al settembre 2000, scopriamo
che quel tipo di operazione pilota crea dei problemi tecnici.
Assessore, ci sono delle famiglie che ci vivono su questa cosa,
c'è della contabilità che va tenuta manualmente, ci sono dei tipi
di carburante in esenzione fiscale che non possono essere
controllati senza l'utilizzo di queste macchine elettroniche; lei
non può continuare a tenere cento famiglie alla berlina delle sue
false promesse e poi andarsene al mare e poi magari essere
disturbato anche lì perché i Pos non ci sono e la Carte Vallée non
funziona.
Devo dire per onestà che gli utenti questo aspetto lo sentono
meno perché per l'utente nel passaggio dal vecchio sistema di
distribuzione dei buoni al nuovo sistema c'è stato un
miglioramento, ma chi ci deve lavorare tutti i giorni immagino
abbia delle difficoltà che meriterebbero perlomeno un minimo di
rispetto.
Presidente
La parola all'Assessore all'industria,
artigianato ed energia, Ferraris, per una precisazione.
Ferraris (GV-DS-PSE)
Vorrei chiarire al Consigliere
Lattanzi che non è l'Assessorato dell'industria che produce i Pos e
posso anche tranquillizzarlo che nessuno mi ha disturbato in
vacanza, non ero al mare, ero qua e nessuno sta telefonando
all'Assessorato perché non riesce a mandare avanti il proprio
distributore per carenza dei Pos.
La benzina si sta normalmente distribuendo e credo che anche il
Consigliere Lattanzi assieme a tutti gli altri si stia normalmente
approvvigionando, non l'ho visto spingere l'auto perché mancava la
benzina.
