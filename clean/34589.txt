Classificazione
TURISMO E INDUSTRIA ALBERGHIERA



Oggetto del Consiglio n. 2341 del 4 aprile 2012 - Resoconto
OGGETTO N. 2341/XIII - Interpellanza: "Adozione di iniziative
promozionali per incrementare il flusso turistico di clientela
internazionale".
Interpellanza
Preso atto delle azioni di promozione messe in campo
dall'Assessorato regionale al Turismo, Sport, Commercio e Trasporti
per incrementare il flusso turistico di clientela internazionale
che ammontano ad un milione 435 mila euro;
Considerati i dati relativi agli arrivi e alle presenze degli
stranieri in Valle d'Aosta nel corso del 2011;
Ritenuto necessario utilizzare al meglio le risorse destinate
alla promozione turistica in un periodo di ristrettezze finanziarie
quale quello che la nostra regione sta attraversando;
i sottoscritti Consiglieri regionali
Interpellano
l'Assessore competente per conoscere:
1) in quali paesi stranieri si intende investire
maggiormente;
2) sulla base di quali criteri vengono individuati i paesi
stranieri in cui fare promozione e vengono assegnati i relativi
budget;
3) quali sono le modalità attuative prescelte (TV, stampa,
Internet, fiere ecc.);
4) come viene valutata l'efficacia delle campagne
promozionali.
F.to: Patrizia Morelli - Chatrian
Presidente -
La parola alla Consigliera Patrizia
Morelli.
Morelli (ALPE)
- Merci M. le Président.
Ci occupiamo di politiche di promozione turistica, un argomento
che ci sta particolarmente a cuore, che sta a cuore a molti
valdostani, tenuto conto del fatto che il turismo è un motore
importante della nostra economia. Abbiamo avuto modo di prendere
visione delle delibere che sono state predisposte ultimamente
dall'Assessorato del turismo per la promozione nei paesi stranieri,
quindi in Europa, ma anche oltre; delibere che prevedono importanti
investimenti, pari a 1.435.000 euro (se i dati di cui disponiamo
sono corretti).
In considerazione dei dati relativi agli arrivi ed alle presenze
dei turisti stranieri nel 2011, e poiché riteniamo che in periodi
di ristrettezze economiche come l'attuale le risorse pubbliche
vadano assolutamente gestite in modo più oculato ancora del solito,
ci interesserebbe sapere dall'Assessore quali sono i paesi in cui
si prevede di investire maggiormente per il futuro, sulla base di
quali criteri vengono individuati questi paesi e vengono assegnati
i relativi budget, se sono state fatte delle ricerche per riuscire
ad individuare le migliori metodologie di promozione a seconda dei
paesi, perché immaginiamo che i canali non siano gli stessi per
tutti i paesi, quindi la tivù, la stampa, Internet o la
partecipazione a fiere; infine, come viene valutata l'efficacia
delle campagne promozionali.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Ringrazio la
collega Morelli per questa interpellanza.
"In quali paesi stranieri si intende investire
maggiormente"
: così come previsto dal piano di marketing
strategico per il 2010-2012, i paesi stranieri sui quali
l'Assessorato è attivo dal 2010 in modo strutturato e continuativo,
con l'ausilio di agenzie locali specializzate in comunicazioni
turistiche, sono i seguenti: Francia, Svizzera, Belgio, Paesi
Bassi, Regno Unito, Russia, Ucraina, Kazakistan, Giappone e, dal
2012, Germania. A questi paesi si aggiungono i seguenti, sui quali
l'Assessorato opera prioritariamente in collaborazione con la
Chambre
nell'ambito del progetto "Buy VdA 2012" attraverso
un'azione di sensibilizzazione degli operatori di intermediazione
turistica: Svezia, Norvegia, Finlandia, Danimarca, Polonia,
Ungheria, Repubblica Ceca, Lituania, Lettonia, Estonia, Spagna,
Stati Uniti e Canada.
Seconda domanda:
"sulla base di quali criteri vengono
individuati i paesi stranieri in cui fare promozione e vengono
assegnati i relativi budget".
I mercati turistici sono in
numero potenzialmente infinito, mentre le risorse per raggiungerli
sono sempre più limitate. Per questo si rende necessario
identificare delle priorità, si impongono cioè delle scelte
motivate sulla base delle potenzialità oggettive dei singoli
mercati e della potenziale efficacia delle azioni promozionali. La
selezione dei mercati su cui concentrare gli sforzi promozionali è
stata effettuata tenendo conto della combinazione dei seguenti
fattori: l'attuale importanza del singolo paese di origine di
flussi turistici per la Valle d'Aosta in termini di quote di
mercato, ovvero quanto pesano le presenze di ciascun bacino di
domanda sul totale delle presenze regionali, che possiamo definire
"quota di mercato"; la capacità di attrazione della Valle d'Aosta
su quel mercato, ovvero l'indice di penetrazione misurato
raffrontando il numero degli arrivi registrati da quel paese
rispetto alla popolazione residente in quel paese. La scelta
strategica operata è stata quindi quella di intervenire sui paesi
nei quali già si registravano flussi turistici spontanei verso la
Valle d'Aosta ed in un interesse crescente per la montagna e per le
Alpi. L'attività promozionale si innesta quindi su interessi e su
un passaparola già esistenti, che amplificano e fanno da volano
alle nostre iniziative, mirando in particolare ai segmenti di
clientela più motivati e maggiormente propensi al consumo dei
prodotti "star" e "connotanti" - così li abbiamo definiti nel piano
di marketing - della destinazione Valle d'Aosta, ad esempio:
montagna, natura, sport, enogastronomia, tradizioni. Il riparto del
budget fra i mercati selezionati tiene conto dei numeri dei turisti
provenienti dalle aree selezionate, intensità della domanda attuale
e della domanda potenziale residua ancora da sensibilizzare. Più
precisamente, sui mercati Russia, Ucraina, Giappone, Belgio ed
Olanda, l'investimento è ricompreso fra i 210.000 euro ed i 250.000
euro annui per paese, IVA compresa; superiori rispettivamente a
280.000 ed a 370.000 annui, IVA compresa, sono invece gli
investimenti su Regno Unito e Francia e Svizzera; la Germania parte
da un investimento di 100.000 euro nel 2012, destinato a
raddoppiare almeno nel 2013, da quando si intende avviare un'azione
di comunicazione integrata, strutturata e continuativa come sugli
altri mercati di riferimento.
Terza domanda:
"quali sono le modalità attuative prescelte
(TV, stampa, Internet, fiere eccetera)"
. Per ciascun mercato le
agenzie di comunicazione rispettivamente incaricate individuano il
media mix e le iniziative più appropriate, quindi il ruolo
dell'agenzia è fondamentale perché - come ha giustamente detto la
collega Morelli - non si può andare a caso, ma bisogna che qualcuno
guidi a seconda della cultura e della tradizione. Sostanzialmente
le modalità attuative delle campagne di comunicazione all'estero
possono essere così sintetizzate: per quanto riguarda le fiere, si
privilegiano le fiere di settore, specializzate nei prodotti star
per la Regione, lo sci, la bicicletta, lo sport outdoor; come
abbiamo già avuto modo di parlarne, quelle generaliste vengono
abbandonate per quelle puntuali, ad esempio la fiera della
randonnée
in Francia. Per quanto riguarda Internet, grande e
sempre maggiore è l'attenzione dedicata al web, sia alla rete del
web 1.0, sia specie nell'ultimo anno delle reti sociali, del web
2.0; abbiamo una serie di agenzie che hanno dei blog sui paesi
stranieri. Se fate una ricerca, troverete dei blog che sono in
inglese e gestiti dalle agenzie. Per la Stampa e la tivù, l'azione
condotta presso gli organi di informazione consiste in attività di
ufficio stampa e pubbliche relazioni, volte alla sensibilizzazione
delle redazioni e delle organizzazioni di educational tour e viaggi
conoscitivi in Valle d'Aosta. Non viene acquistata in nessun caso,
se non in modo assolutamente marginale e funzionale ad eventuali
media partnership, pubblicità tabellare. Dovremmo spendere delle
cifre molto importanti, per cui è più efficace prendere i
giornalisti dei vari paesi, farli venire in Valle d'Aosta ed
abbiamo visto che c'è un buon ritorno. Nei paesi più lontani come
Giappone, Russia, Ucraina e Regno Unito l'attività di
sensibilizzazione è svolta presso gli operatori
dell'intermediazione turistica, è molto intensa e prevalente. Nei
mercati così lontani, oltre all'agenzia, abbiamo delle attività che
vengono fatte insieme ai tour operator, cioè soggetti che investono
loro risorse sul mercato valdostano, alle online travel agency e
alle agenzie di nicchia.
"Come viene valutata l'efficacia delle campagne
promozionali"
: il periodo di tempo mediamente necessario per
dare modo all'attività di promozione di cominciare a generare
risultati tangibili è almeno un triennio, che è anche l'arco
temporale minimo durante il quale la tendenza di un mercato può
essere ragionevolmente rilevata, al netto dei fattori esogeni che
possono in un determinato anno condizionare anche in modo pesante,
ma non del tutto contingente, i flussi. Dopo tre anni dall'inizio
degli interventi, l'efficacia delle azioni promozionali viene
quindi misurata sui numeri, cioè sulla base delle variazioni
intervenute sui flussi turistici, arrivi e presenze, originati dai
paesi target. Abbiamo fatto una presentazione per gli operatori
alla Biblioteca regionale di Aosta, dove abbiamo messo in fila le
annualità facendo un rapporto fra gli investimenti ed i flussi.
Nell'ambito del triennio di attività l'efficacia delle iniziative
progressivamente realizzate viene monitorata attraverso i seguenti
indicatori allo scopo di correggere ed eventualmente ritirare gli
interventi che non hanno generato i risultati attesi: interesse
dimostrato dalla stampa per le destinazioni ed i prodotti turistici
valdostani misurato attraverso il numero, l'ampiezza e la qualità
dei servizi redazionali restituiti in esito ai viaggi conoscitivi
in Valle d'Aosta; numeri ed incrementi degli accessi ai minisiti
web Valle d'Aosta, realizzati sui mercati target; numeri di
richieste di informazioni pervenute in relazione alle proposte
commerciali di soggiorno, caricate sui minisiti e sulle versioni
linguistiche del portale turistico regionale Lovevda; interesse
manifestato dai tour operator nell'includere nei propri cataloghi
le destinazioni valdostane e le relative strutture ricettive;
variazione negli anni dell'interesse e del livello di conoscenza
delle destinazioni turistiche e dei prodotti Valle d'Aosta,
manifestato dal pubblico intercettato durante le fiere
partecipate.
Presidente -
La parola alla Consigliera Patrizia
Morelli.
Morelli (ALPE)
- Merci M. le Président.
Assessore, ho ascoltato con molto interesse la sua risposta, che
ha tracciato un quadro piuttosto esaustivo rispetto alle mie
richieste. Per quanto riguarda i criteri, lei ha detto: le quote di
mercato e l'indice di penetrazione...mi sembra che siano dei
criteri oggettivi sui quali è giusto basarsi. Dai dati però che ho
acquisito sulle presenze e gli arrivi dell'anno scorso ed i
corrispondenti investimenti, mi sembra di rilevare qualche
contraddizione. Mi sono divertita a fare un po' di conti ed ho
osservato che il Regno Unito effettivamente è il nostro miglior
cliente con cinque giorni di media di soggiorno, 297.883 presenze,
ed un investimento procapite di 1.323 euro. La Francia, anche, è la
seconda, con però una media di soggiorno più breve, di due giorni,
ed un investimento di circa 1.000 euro. I paesi scandinavi lei mi
dice che sono oggetto di promozione...io, nelle delibere di Giunta,
non ho trovato nessuna delibera...
(interruzione dell'Assessore Marguerettaz, fuori
microfono)
...ecco, con la
Chambre
...le sarei grata se potesse
fornirmi i dati rispetto ai paesi scandinavi, perché mi sembrano un
mercato molto interessante, sia la Norvegia, che la Finlandia, che
la Svezia...questa mi sembra addirittura quinta con 66.000 presenze
e...
(nuova interruzione dell'Assessore Marguerettaz, fuori
microfono)
...ah, tour operator, okay. Dicevo la Svezia con cinque giorni
di media di soggiorno, quindi decisamente interessante.
Ho rilevato però quella che a mio avviso è un'incongruenza: il
Giappone ha 11.975 presenze con 5.992 arrivi, quindi un soggiorno
medio di 2 giorni scarsi; ho visto una delibera di Giunta che
prevede 83.300 euro di promozione, ma lei ci ha detto che il
Giappone è oggetto di una promozione con la
Chambre
...me lo
conferma?
(nuova interruzione dell'Assessore Marguerettaz, fuori
microfono)
...fanno mercati...perché dal punto di vista prettamente
turistico mi sembra decisamente esigua, il risultato non mi sembra
proporzionato all'investimento, perché 83.300 euro diviso 11.000
presenze, fa 6.931 euro a persona...a momenti ci conviene portare i
soldi direttamente e far venire più giapponesi di quanti non
vengano così! La promozione in Russia è interessante, è in aumento
con soggiorni medi di 6 giorni; anche il Belgio rimane un mercato
molto interessante per noi in termini di rapporti costi-benefici,
pure se vediamo che le presenze sono diminuite rispetto agli anni
precedenti, forse per effetto della crisi economica; la Germania è
un mercato ancora da scoprire ed è interessante investire, anche se
per il momento i soggiorni sono piuttosto brevi, ma sono un popolo
di sportivi che ama la montagna, quindi...
I dati ci dicono che nonostante il mercato straniero sia
interessante ed in crescita, quello italiano rimane ancora il
doppio rispetto a quello straniero, quindi anche lì mi sembra
giusto continuare ad investire. Dobbiamo rilevare però qualche
incongruenza, perché se gli esperti di economia turistica ci dicono
che nei momenti di crisi bisogna cercare di abbassare le tariffe ed
aumentare la promozione, noi forse non stiamo andando esattamente
in quella direzione, abbiamo introdotto una tassa di soggiorno nel
momento più sbagliato possibile. Per quanto riguarda la promozione,
nelle Regioni italiane forse dobbiamo e possiamo fare di più.
Grazie.
