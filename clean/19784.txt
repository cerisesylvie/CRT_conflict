Classificazione
ACQUE
Acque pubbliche
ENTI LOCALI
Comuni


Resoconto integrale del dibattito dell'aula
Oggetto del Consiglio n. 2965 del 22 gennaio 2003 - Resoconto
OGGETTO N. 2965/XI Modalità di realizzazione dell'impianto di
depurazione consortile nel Comune di La Salle. (Interrogazione)
Interrogazione Richiamata la deliberazione della Giunta
regionale n. 4723 del 9 dicembre 2002, avente per oggetto
"Approvazione di una convenzione, ex. articolo 104 della L.R. n.
54/1998, tra la Regione Autonoma Valle d'Aosta e la Comunità
montana Valdigne Mont-Blanc, inerente ai lavori di risanamento del
collettore fognario ed alla realizzazione di un impianto di
depurazione consortile nel Comune di La Salle. Prenotazione di
spesa.";
Ricordate le lungaggini decisionali, ambientali ed operative che
hanno caratterizzato in questi anni l'impianto di depurazione, sin
dalla sua concezione;
Evidenziate le numerose polemiche sollevate, sia a livello
regionale, sia a livello comunale, riguardanti la localizzazione e
la realizzazione di tale opera;
il sottoscritto Consigliere regionale
Interroga
l'Assessore competente per sapere:
1) se la convenzione in oggetto è già operativa;
2) se è già a conoscenza dei tempi e delle modalità di
realizzazione dell'impianto di depurazione consortile nel Comune di
La Salle;
3) in caso di risposta negativa quando pensa che possa essere
ipotizzabile l'avvio dei lavori di realizzazione dell'opera in
oggetto.
F.to: Lanièce
Presidente
La parola all'Assessore al territorio,
ambiente ed opere pubbliche, Vallet.
Vallet (UV)
La realizzazione del depuratore consortile
della Valdigne è di competenza degli enti locali e a questi la
Giunta ha garantito il sostegno finanziario della Regione, sia per
quanto riguarda i collettori, sia per quanto riguarda le fasi di
progettazione e di realizzazione dello stesso impianto: è quanto
abbiamo voluto formalizzare con la convenzione che il Consigliere
ha citato. La convenzione quindi - e rispondo alla prima domanda -
è effettivamente operativa.
In data 14 gennaio 2003 si sono svolte le operazioni di apertura
delle domande di partecipazione all'istruttoria, istituita ai sensi
degli articoli 19 e 21 della legge n. 12/1996, appositamente
avviata dalla Comunità montana Valdigne Mont-Blanc, per
l'affidamento dell'incarico di progettazione preliminare
dell'impianto di depurazione comunitario. La Comunità montana ha
deciso di affidare, in una prima fase, esclusivamente la
progettazione preliminare, al fine di vincolare fortemente lo
sviluppo della progettazione, in accordo con quanto richiesto
espressamente dal Consiglio comunale di La Salle, che si era
dichiarato contrario ad uno sviluppo progettuale che prevedesse
l'appalto-concorso. L'Amministrazione comunale di La Salle ritiene
di poter meglio intervenire nelle scelte, nel momento in cui è a
disposizione tutta la progettazione e non solo la progettazione
preliminare, che nelle procedure di appalto-concorso viene messa a
concorso.
Per quanto concerne l'attività relativa al risanamento dei
collettori fognari comunitari, è stata esperita una prima gara
relativa all'effettuazione dell'attività di ispezione interna delle
tubazioni, al fine di verificarne lo stato di conservazione, gara
che tuttavia è andata deserta. La Comunità montana è al momento
impegnata nello svolgimento delle attività amministrative
necessarie per bandire nuovamente la suddetta gara di appalto.
Per quanto riguarda i tempi, qui potrei mettere insieme un
elenco di previsioni che però lasciano assolutamente il tempo che
trovano:
- affidamento e svolgimento dell'incarico di progettazione
preliminare e relative procedure di approvazione dei documenti
progettuali preliminari: conclusione prevista per fine maggio
2003;
- attività di ispezione dei collettori fognari comunitari:
conclusione prevista per fine anno 2003;
- esperimento della gara ad evidenza europea per l'incarico del
servizio di progettazione definitiva ed esecutiva dell'impianto:
conclusione prevista entro fine ottobre 2003;
- svolgimento dell'attività di progettazione definitiva
dell'impianto: conclusione prevista per il mese di aprile 2004;
- iter amministrativo ottenimento delle autorizzazioni e di
approvazione del progetto definitivo: per settembre 2004;
- redazione progettazione esecutiva del progetto, esperimento
della gara di appalto ad evidenza europea: conclusione prevista per
giugno 2005;
- lavori di realizzazione dell'impianto: conclusione prevista
per il giugno 2008.
Sono date che do con assoluto beneficio di inventario, perché
sono legate a possibili inconvenienti o intralci che, quasi
abitualmente, ricorrono quando le procedure passano attraverso
momenti di gara.
Eventuali lavori ancora di riparazione dei collettori nei tratti
danneggiati, ottenimento delle autorizzazioni, eccetera: da
effettuarsi nel periodo intercorrente fra gennaio 2004 e gennaio
2008.
La morale è che i tempi per vedere finalmente realizzato il
depuratore della Valdigne sono ancora assolutamente lunghi.
Presidente
La parola al Consigliere Lanièce.
Lanièce (SA)
La conclusione dell'Assessore mi sembra che
sia molto chiara. In effetti, l'impianto di depurazione consortile
ha una lunga storia, risale alla fine del 1989, con la
deliberazione della Giunta che approvava l'aggiudicazione
dell'appalto.
Ora, dopo tredici anni, siamo a ricominciare daccapo con l'iter
progettuale per la realizzazione. Ovviamente questo dimostra che su
tale vicenda vi sono state tante lungaggini burocratiche, tanti
passaggi che non hanno funzionato a dovere, visto che oggi siamo a
discutere di nuovo l'ennesimo avvio dell'iter. L'augurio è che
stavolta sia "la volta buona", anche se i tempi prospettati
indicano quasi la fine della prossima legislatura. Penso che il
fatto essenziale sia quello di riuscire finalmente a vedere
realizzata questa importante opera, che da anni è oggetto di
dibattiti politici nella Valdigne.
Con questa speranza mi auguro che al più presto venga ultimato
tale progetto e si dia inizio ai lavori, confidando che non vi
siano delle ennesime interruzioni che procrastino la realizzazione
di questo impianto, da tempo atteso dalla comunità della
Valdigne.
