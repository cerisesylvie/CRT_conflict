Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2025 del 28 maggio 1986 - Resoconto
OGGETTO N. 2025/VIII - PERSONALE ADDETTO, CON MANSIONE DI
BARELLIERE, AI CENTRI DI PRONTO SOCCORSO DELLA REGIONE.
(Interpellanza).
PRESIDENTE
: Do lettura dell'interpellanza presentata dai
Consiglieri Mafrica e Millet:
INTERPELLANZA
Avuta notizia
di una recente decisione dei
barellieri addetti ai centri di pronto soccorso di Morgex, Aosta,
Châtillon e Donnas, i quali hanno proclamato lo stato di agitazione
in seguito al mancato riconoscimento delle funzioni di
"soccorritori" di fatto da essi svolte;
Appreso
che le ambulanze in dotazione ai centri
di intervento dell'USL hanno superato quasi tutte i 100.000 km di
percorrenza, alcune anche i 200.000 km e una addirittura i 300.000
km;
Preoccupati
dalla prospettiva che i problemi
irrisolti del personale possano creare disagi ai cittadini e che la
vetustà del parco macchine possa rappresentare un pericolo sia per
i pazienti che per gli stessi addetti al soccorso;
i sottoscritti Consiglieri regionali
Interpellano
l'Assessore alla Sanità ed Assistenza Sociale per
conoscere:
1)
i motivi per cui non hanno ancora trovato soluzione
le questioni normative poste dai barellieri;
2)
le ragioni per cui la sostituzione delle ambulanze
viene effettuata quando ormai tali mezzi hanno percorso un tale
numero di chilometri da rappresentare più un pericolo potenziale
che un mezzo di soccorso.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.):
Al momento in cui abbiamo scritto
l'interpellanza si era aperta una agitazione dei barellieri
dell'U.S.L., ed allora abbiamo cercato di interessarci del problema
e abbiamo scoperto delle cose che ci hanno fatto inorridire. Vale a
dire che abbiamo rilevato che le ambulanze della Valle d'Aosta
hanno delle percorrenze che riferisco direttamente:
- l'ambulanza targata 90927 aveva fatto alla fine del 1985
255.335 km.
- l'ambulanza targata 106768 aveva percorso 309.023 km.
- l'ambulanza targata 115781 aveva percorso 193.523 km.
- l'ambulanza targata 119264 aveva percorso 266.580 km.
- l'ambulanza targata 119953 aveva percorso 196.953 km.
- il pulmino ambulanza 238, targato 77689 aveva percorso 194.686
km.
Esistono altri casi, sempre con percorrenze abbastanza
rilevanti, quindi mi chiedo in base a quali criteri tecnici possono
essere mantenute in servizio ambulanze che hanno superato i 200 300
mila km. Considerando che i numeri di targa partono da 77-78 mila,
sono ambulanze che hanno come minimo dieci anni.
Mi viene la preoccupazione, al di là del problema dei
barellieri, che i pazienti forse corrano più rischi quando sono
sull'ambulanza che non al momento dell'incidente.
Chiedo se tra la fine del 1985 e questo momento qualcuna di
queste ambulanze da antiquariato è stata sostituita, e poi qual'è
il criterio in base al quale l'U.S.L. chiede alla Regione, di
provvedere poi all'acquisto delle ambulanze. Mi pare che in questo
caso non si tenga conto dell'usura, delle condizioni di alta
velocità cui sono costrette a viaggiare le ambulanze, non si tenga
conto di una sicurezza particolare che è necessaria.
Vorrei sapere se i Consiglieri regionali, quando salgono sulle
auto di rappresentanza, salirebbero volentieri sapendo di viaggiare
con auto che hanno 250 mila km., non parlo degli Assessori ma solo
dei Consiglieri.
Questo è un problema cui chiediamo delle risposte ed anche dei
provvedimenti di intervento radicali.
Vogliamo poi sapere a che punto si trova la vertenza per il
riconoscimento del titolo di soccorritore per questi barellieri, se
sono autisti e sono barellieri, cioè hanno anche una funzione
sanitaria e fanno delle richieste in questo senso, siccome si
tratta di personale che svolge un compito delicato, credo si debba
fare uno sforzo per risolvere le loro questioni.
Si dà atto che alle ore 12.09 riassume la Presidenza il
Presidente Giovanni BONDAZ.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Partendo dal secondo punto
dell'interpellanza, non volendo obiettare sul numero dei chilometri
percorsi dalle ambulanze, voglio innanzitutto spiegare al
Consigliere Mafrica che bisognerebbe pensare non tanto al numero di
targa quanto al motore, e posso garantire che tutte le ambulanze
sono sottoposte alle revisioni ordinarie e straordinarie, con la
revisione o addirittura il cambio del motore, quando è necessario.
Su questo c'è la garanzia più totale.
Penso che non sia il caso di allarmare o di allarmarsi perchè
una ambulanza è targata 70 mila; può darsi che quella ambulanza
abbia fatto meno chilometri di quella targata 140 mila, e bisogna
vedere anche a che trattamento è stata sottoposta. Si potrà dire
qualcosa il giorno in cui il problema si presenterà realmente, ma
per il momento penso che non ci sia nessuna preoccupazione, in
quanto le ambulanze sono sottoposte a controlli a periodi fissi,
sulla base dei chilometri e dell'anzianità. Quest'anno è stato
deciso di cambiarne quattro, in più ci sarà, da quanto mi risulta
dai contatti dell'U.S.L. con la banca S. Paolo, la donazione da
parte di questo istituto di uno o due ambulanze, senza considerare
poi che tutti gli anni viene rinnovato un certo numero di
ambulanze.
Per quanto riguarda il primo punto dell'interpellanza, pur
essendo d'accordo che all'interno del CEB (Centro Emergenza di
Base) debba esserci personale dello stesso livello retributivo e
che faccia lo stesso lavoro, rispondo che finora, su un totale di
34 dipendenti, erano inseriti al 4° livello retributivo gli
autisti-barellieri, mentre gli altri 18 erano stati assunti come
solo barellieri. Di questi, cinque non hanno fatto nessun corso in
quanto sono passati direttamente dall'Amministrazione regionale
all'U.S.L., mentre gli atri tredici hanno fatto un corso specifico
per barellieri, quindi sapevano benissimo, a quel momento, che
erano assunti come barellieri.
Riconosciamo che sia più giusto mettere tutto su uno stesso
livello, questo è già stato detto dall'Amministrazione regionale in
due occasioni ad alcuni di quei dipendenti che chiedevano degli
incontri ed è stata data assicurazione anche da parte dell'U.S.L.,
però non, forse come vuole qualcuno, attraverso un passaggio dal 2°
al 4° livello (che non è previsto da nessuna parte), ma attraverso
un corso che dia il riconoscimento del titolo di autista, ed in
seguito attraverso un concorso.
Questo è stato garantito, si sta preparando adesso il corso
perchè questi barellieri possano, dopo averlo frequentato,
partecipare al concorso e diventare autisti-barellieri; però questo
non sarà possibile per tutti i barellieri, in quanto ci sono degli
invalidi che non potranno mai avere la patente, pertanto è inutile
che da una parte si insista sul passaggio diretto dal 2° al 4°
livello, e soprattutto è inutile che lo si chieda per tutti.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo che le risposte dell'Assessore
siano quanto di più insoddisfacente ci si potesse attendere.
Dice l'Assessore che i barellieri sono al 2° livello, chiedono
di passare al 4° e per fare questo dovranno anche diventare
autisti, alcuni di essi sono invalidi e quindi sono destinati a
rimanere al 2° livello, per poi quelli che vorranno fare il corso,
bene, gli altri si arrangino; questo è stato un po' il senso della
risposta.
Mi chiedo se è giusto che una persona rimanga al 2° livello dato
che ha una responsabilità per cui può trovare in un incidente una
persona quasi in pericolo di vita e da come interviene può
determinare l'esito positivo o negativo della vita stessa della
persona. È un lavoro di 2° livello questo? Se il giudizio
dell'Amministrazione è questo, vuol dire che non lo
condividiamo.
Si facciano tutti i corsi che sono necessari, ma si riconosca a
persone che fanno un lavoro molto delicato il trattamento economico
adeguato.
È del tutto inaccettabile poi la questione che le ambulanze
vengono sottoposte a periodiche revisioni per cui possono avere
percorrenze di 100-200-300 mila km. Credo che in una Regione come
questa, in cui esiste una tale disponibilità finanziaria, non si
possa fare la speculazione sulle ambulanze per cui si continua a
sostituire una-due-tre volte il motore. Non sono un tecnico di
automobili, però nessuno mi potrà mai convincere che un auto che ha
fatto 300 mila km. anche se revisionata, ha la stessa sicurezza di
un auto nuova o di un auto che non ha ancora raggiunto i 100 mila
km. Quindi su questa questione ritorneremo, non siamo assolutamente
d'accordo che continui una situazione di questo tipo. D'altronde
queste notizie non ce le siamo inventate, vuol dire che gli stessi
autisti-barellieri non sono sicuri dei loro mezzi, quindi se non
sono sicuri loro che assistono ai controlli e alle revisioni,
possiamo essere sicuri noi per i cittadini della Valle d'Aosta?
