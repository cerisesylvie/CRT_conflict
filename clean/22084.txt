Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 1765 del 8 febbraio 2006 - Resoconto
OGGETTO N. 1765/XII - Valorizzazione della riserva naturale del
Marais nei Comuni di La Salle e Morgex. (Interrogazione)
Interrogazione
Ricordato che nel 1992 è stata istituita la riserva naturale
del Marais, nei Comuni di La Salle e Morgex;
Ricordato altresì che, nel 1996, è stato redatto un progetto
per la fruizione naturalistica e turistica del comprensorio del
Marais;
Evidenziato che il progetto di valorizzazione e fruizione
dell'area del
Marais, a dieci anni di distanza dalla sua
progettazione, non è ancora stato realizzato;
il sottoscritto Consigliere regionale
Interroga
la Giunta regionale e l'Assessore competente per
conoscere:
1) a che punto è la realizzazione dell'intervento per la
fruizione naturalistica e turistica del comprensorio del
Marais;
2) quali sono i tempi previsti per la realizzazione del
progetto.
F.to: Riccarand
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Prima domanda:
"a che punto è la
realizzazione dell'intervento per la fruizione naturalistica e
turistica del comprensorio del Marais"
, qui c'è da premettere
una cronistoria di passaggi amministrativi. Nel 1996 - anzitutto
una puntualizzazione - non è stato redatto un progetto, come è
nelle premesse dell'interrogazione, bensì affidato un incarico per
la redazione di uno studio, più precisamente di una proposta per la
fruizione naturalistica e turistica del comprensorio del "Marais",
di Morgex, di La Salle. Successivamente era stata elaborata la
legge di finanziamento n. 47/1999, il programma degli interventi
comprendeva in alcune linee essenziali la riqualificazione
complessiva dell'area con la creazione di un ecomuseo, di una serie
di strutture di visita e fruizione e realizzazione di un centro di
ricerca sulla biologia alpina.
Per quel che riguarda la realizzazione del progetto, tenuto
conto dei numerosi interventi previsti, l'iter amministrativo è
risultato particolarmente complesso. Accennerò brevemente ai vari
passaggi e relativi provvedimenti. Con una deliberazione di Giunta
del 2000 è stato approvato un appalto di servizio mediante
procedura aperta per la progettazione preliminare, lo studio VIA,
la perizia geologica, lo studio naturalistico, storico, geografico
per la riqualificazione dell'area; l'esperimento di gara è
risultato infruttuoso in quanto non sono pervenute proposte.
Successivamente, con deliberazione di Giunta del 2001, è stato
approvato un nuovo appalto di servizio avente le stesse finalità;
questo non è andato deserto in quanto poi, con deliberazione di
Giunta n. 3860/2002, è stato approvato l'esito del concorso di
progettazione e nominati i vincitori. Con una deliberazione
successiva del novembre 2002 è stata affidata al gruppo la
revisione del progetto preliminare sulla base delle indicazioni
della Commissione di valutazione del concorso, della redazione del
VIA, della progettazione definitiva ed esecutiva. Il Dott.
Pasquettaz, allora Coordinatore del ciclo, ha prodotto la
certificazione del progetto preliminare all'approvazione della
Giunta il 17 settembre 2003. Il 7 novembre 2003 il progetto è stato
inviato all'ufficio VIA, a giugno 2004 è stato nominato un nuovo
coordinatore del ciclo: l'Architetto Katia Papandrea;
successivamente, con deliberazione di Giunta n. 1340/2004, la
valutazione positiva di VIA è stata approvata. Con deliberazione di
Giunta n. 2379/2004 l'approvazione del progetto preliminare e avvio
del procedimento per il raggiungimento dell'intesa ai sensi
dell'articolo 29 della legge urbanistica n. 11/1998.
Successivamente, con deliberazione di Giunta n. 3402/2004, è stato
integrato e parzialmente modificato il disciplinare di incarico.
L'atto si era reso necessario a seguito di alcune motivazioni che
indico brevemente: recepire le prescrizioni poste in sede di VIA,
valutare la possibilità di suddividere l'opera in due stralci
funzionali, cosiddetti "interventi area ad est", comprendente
centro di ricerca, sistemazione naturalistica dell'attuale riserva
naturale, e "interventi area ovest" per ecomuseo, parcheggio,
sistemazione ambientale, percorsi di visita; recepire le richieste
pervenute dal Comune di La Salle, per adeguamento all'edifico ed
approfondire alcuni aspetti della richiesta della Direzione flora,
fauna, caccia e pesca; elaborare un'analisi dettagliata delle
modalità di gestione e dei costi e redigere, trattandosi di un sito
"Natura 2000", il piano di gestione del sito stesso. Abbiamo poi la
deliberazione n. 2313/2005 con l'approvazione del progetto
definitivo, primo macrostralcio funzionale, interventi dell'area
est, raggiungimento dell'intesa con previsti due interventi: il
centro di ricerca e gli interventi di sistemazione naturalistica
dell'attuale riserva naturale. Qui è stato necessario concordare
degli interventi di risistemazione naturalistica con la "CVA", in
quanto in prossimità del "Marais" esiste un invaso che deve essere
parzialmente svuotato, quindi è necessario avere una compatibilità
con questa attività. Il sottopasso pedonale non è risultato
realizzabile sia perché troppo oneroso, sia per il parere negativo
di "RFI". Successivamente, con deliberazione di Giunta del 17
settembre 2005, abbiamo l'approvazione del progetto esecutivo del
primo lotto relativo al centro di ricerca del macrostralcio area
est. Successivamente è stata indetta gara di appalto mediante
provvedimento dirigenziale, mediante procedura aperta del bando di
gara, relativo al lavoro di costruzione del centro di ricerca,
primo lotto funzionale, opere edili, strutture ed impianti, per un
importo complessivo di euro 2.504.680. A questo importo si
aggiungerà poi il lotto relativo alle attrezzature ed arredi per
euro 648.540. Parallelamente sono state avviate dai competenti
uffici regionali le procedure per gli espropri dell'area
interessata dagli interventi naturalistici con un costo pari a euro
552.353.
Per quanto attiene invece alle modalità gestionali delle
strutture, è previsto il coinvolgimento diretto anche del Museo di
scienze naturali di Saint-Pierre, dell'Università della Valle
d'Aosta. In particolare il centro ricerche è stato individuato
anche nell'ottica di razionalizzare le risorse come seconda sede
del museo, tenuto conto che il Castello di Saint-Pierre non
presenta spazi idonei da destinare all'attività di ricerca
scientifica, conservazione delle collezioni e biblioteca
scientifica.
In merito a
"i tempi previsti per la realizzazione del
progetto"
- seconda domanda -, l'apertura delle buste relative
all'appalto dei lavori di costruzione del centro ricerca è avvenuta
regolarmente il 1° febbraio, una volta effettuati gli accertamenti
previsti dalla legge, sarà possibile effettuare la consegna dei
lavori, presumibilmente nel mese di aprile prossimo. La
realizzazione dell'opera è prevista in 540 giorni dalla consegna
dei lavori.
Per quanto riguarda il lotto relativo agli interventi
naturalistici, sarà a breve definita un'apposita convenzione con
"CVA", che disciplini nel dettaglio anche le modalità di pulizia
dell'invaso. Recentemente sono stati ridefiniti i confini del
"SIC", abbiamo fatto una deliberazione di Giunta apposita proprio
per tener conto di tali antropizzazioni che si sono venute a creare
nel tempo e della necessità di svolgere questa pulizia dell'invaso.
A breve sarà ultimato anche il piano di gestione del sito.
Quanto alle problematiche che rimangono aperte, nel corso del
2006 dovrebbe essere ultimata la progettazione definitiva di
macrostralcio area ovest con l'ecomuseo, i percorsi di visita e il
parcheggio. Le linee guida erano già state fornite, occorrerà
invece un incontro anche con gli enti locali per fare il punto al
riguardo, anche perché bisogna definire le modalità di gestione di
quell'area. La proposta di valorizzazione iniziale prevedeva anche
l'ampliamento della riserva naturale nella parte a monte della
strada statale, fino a comprendere l'intero sito "Natura 2000". Non
si è ancora provveduto in tal senso, ma sul piano della tutela, se
questa è anche una preoccupazione degli interroganti, ciò non ha
comportato particolari problemi, in quanto l'area è comunque
tutelata come sito "Natura 2000" a prescindere dall'intervento di
riqualificazione del comprensorio del "Marais".
Président - La parole au Conseiller Riccarand.
Riccarand (Arc-VA) - L'Assessore ha fornito una ricostruzione
puntuale dell'iter burocratico dell'intervento previsto nell'area
del "Marais" nei Comuni di La Salle e Morgex; purtroppo, prendiamo
atto che le procedure sono avanzate molto lentamente. Dispiace
perché questo è un progetto di sistemazione di un'area che ha una
grossa valenza dal punto di vista naturalistico, è un progetto
interessante anche rispetto a tutta la problematica dell'"Espace
Mont Blanc", è uno dei progetti più importanti previsti anche dal
Piano territoriale e paesistico, quindi ci auguriamo che vi sia
un'accelerazione. Adesso ci dice l'Assessore che i lavori del primo
lotto dovrebbero partire nel mese di aprile, quindi potrebbe essere
un avvio concreto. È chiaro che, per gestire bene tutta questa
operazione, bisogna dedicarci una notevole determinazione, perché
il progetto è complesso. Mi sembra positiva la proposta di
coinvolgere organicamente il Museo di scienze naturali di
Saint-Pierre e anche l'Università della Valle d'Aosta nella
gestione di quest'area. Quello che chiediamo è che vi sia uno
studio sulla tempistica, in modo che non venga diluito troppo nel
tempo tale intervento, perché la sua efficacia esiste nel momento
in cui si riesce a dare un'immagine nuova e complessiva di tutta
quest'area; se si procede solo a degli interventi isolati e
parziali, perderà molta della sua efficacia. Ci auguriamo che con
il mese di aprile si avvii un intervento che proceda poi
speditamente anche rispetto agli altri lotti e a tutta la parte di
sistemazione e gestione, in modo che finalmente questo progetto,
che data ormai da 10 anni, possa trovare la sua realizzazione.
