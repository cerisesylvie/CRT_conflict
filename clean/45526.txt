Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2201 del 23 marzo 2023 - Resoconto
OGGETTO N. 2201/XVI - Interrogazione: "Notizie in merito alla
riorganizzazione dell'Amministrazione regionale annunciata nel
programma di governo 2023-2025".
Bertin (Presidente) -
Punto n. 25. Risponde il Presidente
della Regione.
Testolin (UV) -
Il collega Restano interroga per
conoscere se la sopra menzionata DGR 189/2023 rappresenti la
riorganizzazione annunciata nel programma di governo oppure si
limiti al compimento di un atto dovuto per avviare la seconda parte
di legislatura. Preliminarmente ritengo opportuno rilevare come
abitualmente le interrogazioni chiedono dei dati piuttosto che
delle interpretazioni, ma, al di là di questo, che è un mio
cruccio... Peraltro credo che il collega Restano sia troppo
intelligente per poter veramente credere a quello che chiede.
Raccogliamo dunque questa sua interrogazione come uno stimolo a
volere in qualche modo auspicare quei cambiamenti
nell'organizzazione dell'Amministrazione in relazione ai quali
abbiamo già iniziato a lavorare proprio perché costituiscono una
nostra priorità, anche sulla base dei primi riscontri e delle prime
indicazioni forniteci dallo studio curato dall'Università Bocconi
che ci stanno indicando un percorso da seguire. Tale percorso dovrà
essere calato sulla realtà valdostana e costituirà la traccia per
delineare una trasformazione a partire dalla definizione del nuovo
assetto dirigenziale del Dipartimento personale, per poi giungere a
decisioni più operative su tutte le strutture, che un po' alla
volta e compatibilmente con i vari aspetti normativi,
organizzativi, contrattuali, potranno essere tempo per tempo
applicate per addivenire a una soluzione di cambiamento e di
efficientamento organizzativo nel suo complesso.
In ogni caso, per tornare alla specifica richiesta, appare
evidente che come la deliberazione 189 del 6 marzo 2023, in questo
momento l'approvazione della cosiddetta "macrostruttura" sia un
atto dovuto e necessario e a seguito dell'elezione della nuova
Giunta regionale da parte del Consiglio per definire
l'articolazione delle strutture dell'Amministrazione regionale e
delle relative competenze.
Detto questo, è un argomento sul quale avremo modo e piacere di
tornare molto volentieri e raccogliamo la sua indicazione con la
voglia nel tempo di riproporci a nuove interrogazioni o nuove
valutazioni su quello che saremo in grado di apportare.
Presidente -
Per la replica, la parola al consigliere
Restano.
Restano (GM) -
Grazie Signor Presidente per la
risposta.
Quale umile montanaro e operaio della sanità che si dedica al
turismo e allo sport, le dico che non era una provocazione, ma la
mia richiesta è data dall'avere attentamente ascoltato un programma
di governo. Allora, come si fa in montagna, mi sono posto una
riflessione: ma io prima di fare una casa, cosa faccio? Definisco
il perimetro e l'area di occupazione.
Ecco, lei nell'illustrare il suo programma relativamente alla
riforma della Regione non ha definito il perimetro. Oggi a noi non
è dato sapere cosa intende riformare, perché l'Amministrazione
regionale, che lei mi insegna è molto complessa e articolata,
attorno a sé ha dei satelliti, quali gli enti strumentali, delle
fondazioni e noi viviamo in una realtà dove le fondazioni a volte
sono molto più potenti del singolo Assessorato e indicano dei
percorsi che vanno a incidere sulle strategie turistiche e future
di determinate attività. Allora con la nostra richiesta banalmente
volevamo sapere il perimetro che lei non ci ha enunciato e partendo
proprio dal perimetro capire qual era la richiesta che la sua
maggioranza, la sua Giunta che è stata rinnovata, guardo così,
almeno per tre ottavi, ha detto quali sono indicazioni che ha dato
o intenderà dare all'Università Bocconi che ha sede fuori Valle e
quindi non conosce nel dettaglio la nostra realtà e intende dare
per arrivare alla ridefinizione del nostro modello organizzativo,
perché, quando lei mi dice che il percorso sarà calato alla nostra
realtà sulla base delle indicazioni date dalla Bocconi, inverte un
pochino i ruoli. È lei dall'alto della sua esperienza che deve
avere chiaro il modello che vuole dare a questa Regione e le faccio
un esempio: oggigiorno abbiamo circa un centinaio di dirigenti.
La mia domanda è questa: nelle vostre intenzioni vi è quello di
rafforzare gli ottavi che sono quelli che materialmente fanno il
lavoro, che ci mancano, o quello di andare avanti con i concorsi
già stabiliti per dirigenti? Perché rischiamo di avere, e lo dico a
lei, che è uno dei Colonnelli, un esercito fatto più di ufficiali
che di marescialli, non abbiamo la gente che lavora! Questa è la
risposta che volevo sentirmi dire, però, guardi, la
riorganizzazione politica, in un certo qual senso lei ce l'ha data,
abbiamo un importante Assessorato della montagna, poi avremo modo
di capire nei vari spostamenti dove andrà a operare, abbiamo
riportato la cultura in seno alla Pubblica istruzione, cosa che si
può discutere, però è una scelta e va bene, va un po' contro a un
percorso che era stato fatto anche da Amministrazioni che lei ha
diretto, era proprio quello amministrativo. Io colgo nella sua
risposta la buona intenzione di relazionarsi con il Consiglio.
Aspetto da parte sua, invertendo ancora una volta i ruoli, una
richiesta di venire in I Commissione a illustrarci nel dettaglio
quello che vuole fare, così terminerà l'illustrazione di questa
parte del programma che vi vede partecipi e primi protagonisti.
Un altro spunto: cosa vogliamo fare delle locazioni passive? Ci
sono degli uffici delocalizzati per i quali paghiamo fior di
affitti, oggi mi risulta che abbiamo degli stabili regionali anche
prossimi a questo edificio che sono vuoti e che dobbiamo ancora
decidere cosa fare. Ecco, lo colga come uno stimolo che va verso
quella forma di collaborazione che lei ci ha chiesto, ovviamente
nel rispetto dei ruoli, però per collaborare, dobbiamo avere le
informazioni. Ho saputo oggi che ha già in mano un primo rapporto
della Bocconi, ho detto una piccola bugia, lo sapevo, perché ne
parlano tutti, tranne i Consiglieri. Allora per noi sarebbe
opportuno avere in mano il primo
report
per poterci
confrontare alla pari.
Noi le chiediamo questo: di essere più chiaro, più dettagliato,
di venire a riferire in I Commissione e le prometto che non farò
risoluzioni perché ne ho appena fatta una per andare in
Commissione, ma aspettiamo un suo esercizio di buona volontà nei
confronti anche dei Consiglieri che non conoscono le cose.
Presidente -
Chiedo se affrontiamo ancora un punto o no.
Allora i lavori del Consiglio sono sospesi e riprenderanno nel
pomeriggio alle ore 15:00.
---
La seduta termina alle ore 12:56.
