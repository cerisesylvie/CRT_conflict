Classificazione
DEMANIO E PATRIMONIO REGIONALE
TRASPORTI E VIABILITÀ
Trasporti



Oggetto del Consiglio n. 2081 del 11 maggio 2016 - Resoconto
OGGETTO N. 2081/XIV - Interpellanza: "Verifica dello stato di
conservazione e la destinazione della collezione di materiale
ferroviario "Righetti"".
Viérin M. (Président) -
Point n° 30 de l'ordre du jour.
La parole au collègue Bertin.
Bertin (ALPE) -
Questa è una vicenda che risale a
parecchio tempo fa, alla fine degli anni Novanta l'Amministrazione
regionale acquistò per un valore di circa 50 milioni di vecchie
lire una collezione appartenente al Signor Righetti di Grosseto.
Questa collezione è particolarmente interessante perché contiene
molti elementi provenienti dalla tratta ferroviaria valdostana sia
di fine Ottocento che di inizio Novecento, ricostruisce l'epoca
dell'arrivo della ferrovia in Valle d'Aosta. Un avvenimento, quello
dell'arrivo della ferrovia, che ha segnato notevolmente la nostra
regione e che ha rappresentato un elemento di modernità, di
innovazione e di accessibilità. Il problema dell'accessibilità c'è
sempre stato per una regione come la nostra, ma in quel momento
l'arrivo della ferrovia rappresentò un fatto epocale, un
cambiamento anche economico importante per la nostra regione. Le
comunicazioni e lo sviluppo della nostra regione sono sempre stati
collegati.
Ritorniamo a questa collezione, che aveva e ha un notevole
interesse dal punto di vista storico proprio per le sue
caratteristiche legate anche alla tratta ferroviaria della nostra
regione. Questa collezione doveva servire per realizzare un museo o
comunque uno spazio espositivo permanente sulla ferrovia in Valle
d'Aosta, una cosa decisamente interessante, come dicevo, anche per
il valore storico e simbolico che ha rappresentato l'arrivo della
ferrovia in Valle d'Aosta. Ci chiedevamo pertanto, visto che in
questi anni non abbiamo più sentito parlare di questa collezione, a
che punto fosse l'allestimento di quest'esposizione permanente
sulla ferrovia in Valle, quali erano poi gli intendimenti in merito
a questa collezione e lo stato di conservazione di questi beni -
che oramai dal lontano 1998 fanno parte del patrimonio
dell'Amministrazione regionale, per cui sono di proprietà dei
valdostani -,e purtroppo non sono stati valorizzati sinora, ci
chiedevamo quali erano le intenzioni future dell'Amministrazione
regionale.
Président -
La parole à l'Assesseur Bianchi.
Bianchi (UV) -
L'argomento affrontato, come ha ricordato
lei, risale a molti anni fa, quindi credo sia utile riassumere
brevemente il contesto normativo e amministrativo di riferimento
visto che parliamo del 1998. La deliberazione del 1998, citata
anche da lei nelle premesse, oltre ad approvare l'acquisto della
collezione Righetti, stabiliva che il relativo materiale sarebbe
stato preso in carico e conservato dal Museo minerario regionale,
nell'ambito del quale sarebbero state perseguite le attività di
valorizzazione museografiche del patrimonio ferroviario in Valle
d'Aosta.
Il Museo minerario - e qui, se mi permette, apro una parentesi -
è stato istituito con legge del 1992, aveva personalità giuridica
di diritto pubblico e autonomia amministrativa. Il bilancio
preventivo, così come il conto consuntivo, oltre al piano di
attività, era trasmesso all'Assessorato della pubblica istruzione
(vedi leggi regionali n. 6/1992 e n. 18/1995). Successivamente la
legge regionale n. 12/2008, relativamente alla valorizzazione dei
siti minerari dismessi, ha abrogato la legge istitutiva del Museo
minerario che ha dunque cessato la sua attività. Quasi dieci anni
prima (nel 1999) è stata stipulata una convenzione tra le Ferrovie
dello Stato e il Museo minerario, nella quale si stabiliva che le
Ferrovie autorizzavano il deposito di tale materiale ferroviario
nel magazzino merci della stazione di Châtillon. Tale convenzione
aveva la durata di un anno, quindi a far data dal 23 giugno 1999.
Con una proroga tacita di un ulteriore anno arriviamo al giugno del
2000 e con la proroga parliamo del giugno del 2001.
Con la deliberazione che lei, collega Bertin, ha citato, quella
del luglio del 2000, veniva deliberata la cessione da parte della
Regione in comodato gratuito al Museo minerario della collezione
Righetti. La conseguente scrittura privata, stipulata tra il
Presidente della Regione e il Presidente del Museo minerario, aveva
quale presupposto quello che il Museo minerario utilizzasse i beni
elencati nella collezione nel contesto di attività finalizzate alla
valorizzazione museografica del patrimonio ferroviario in Valle
d'Aosta mediante l'allestimento di un'esposizione permanente sulle
ferrovie. Il Museo minerario, finché ha operato e svolto la sua
attività, per quanto si conosce, non ha mai valorizzato tale
materiale.
Ricostruire tutti i passaggi non è stato sicuramente semplice,
anche perché l'Assessorato del territorio e dell'ambiente nel suo
assetto attuale si è occupato incidentalmente del Museo minerario
solo a far data dal 2009, a seguito dell'abrogazione della legge
istitutiva del Museo minerario, avendo l'esigenza di recuperare i
beni minerari di interesse storico, culturale da destinare
all'istituendo Parco minerario. Precisamente il Coordinatore del
Dipartimento territorio e ambiente, con nota del luglio 2009,
chiedeva alla struttura competente in materia di musei di disporre
della consistenza patrimoniale finale del Museo minerario, com'è
prassi a pochi mesi dalla chiusura dell'ultimo bilancio, cioè
quello del 2008. Con propria nota, sempre del luglio 2009, la
Sovrintendenza per i beni culturali trasmetteva quindi al
Dipartimento territorio e ambiente il verbale del Consiglio
direttivo del Museo minerario relativamente all'approvazione del
conto consuntivo di chiusura e contenente la comunicazione del
Presidente del Museo stesso, avente ad oggetto la trasmissione del
consuntivo all'Assessore all'istruzione e cultura di allora, con
annessa definitiva consistenza patrimoniale attiva e passiva al
fine di procedere alla liquidazione della stessa.
A seguito di tale nota e della relativa istruttoria tecnica e
contabile, la Giunta regionale, con deliberazione n. 2503 del 11
settembre 2009, approvava le modalità e i termini per il
trasferimento delle funzioni e delle dotazioni finanziarie e
strumentali del Museo minerario alla Regione. In particolare, la
Giunta regionale deliberava l'individuazione delle sedi concesse in
uso alla Fondazione Grand Paradis quale luogo fisico per la
custodia dei beni mobili di interesse minerario trasferiti dal
Museo alla Regione in attesa dell'individuazione della sede del
centro di documentazione del Parco minerario. Si tratta di
materiale di varia natura legato all'attività mineraria, come
strumentazione, vestiario, documentazioni che risultavano iscritte
senza valore economico al patrimonio del Museo ubicato a Cogne
negli edifici 3 e 4 del complesso minerario. Dagli atti trasmessi
all'Assessorato della cultura e provenienti dall'abrogato Museo
minerario emerge quindi che non c'è nulla che riguardi materiale
ferroviario, nemmeno nei conti d'ordine dove, secondo i principi
contabili, dovrebbero comparire i beni concessi o ricevuti in
comodato.
Per quanto di competenza quindi dell'Assessorato, esso è
impegnato nella valorizzazione dei siti minerari dismessi. Stiamo
presentando un progetto ALCOTRA relativamente al recupero delle
miniere di Cogne, però null'altro. Relativamente invece al comodato
d'uso gratuito al Museo minerario del materiale della collezione
Righetti, nel momento in cui il comodato ha cessato la sua
attività, il materiale avrebbe dovuto essere nella disponibilità
del comodante, ossia della Regione, ciò non è mai avvenuto.
Rispetto ai due punti dell'interpellanza, dopo un confronto con
i colleghi, chiaramente io rispondo in quanto il tutto è passato al
Parco minerario, le posso dire che al momento non siamo in grado di
dare informazioni precise circa lo stato di conservazione dei beni
della collezione Righetti e non è tra le priorità procedere con
l'allestimento dell'esposizione delle ferrovie della Valle
d'Aosta.
Presidente -
La parola al collega Bertin.
Bertin (ALPE) -
Devo dire che sono particolarmente
sorpreso della risposta. In pratica ci siamo persi la collezione
Righetti, ci siamo persi un vagone ferroviario. Le ultime notizie
risalgono alla stazione di Châtillon di 10 anni fa, adesso non
sappiamo più dov'è questa collezione Righetti...
(interruzione di un Consigliere, fuori microfono)
...sono 15 anni, bisogna essere precisi. L'ultima volta che
abbiamo avuto notizia della collezione Righetti era in un vagone
ferroviario nella stazione di Châtillon, adesso l'abbiamo persa e
mi sembra una cosa veramente surreale, un film comico-demenziale.
Suggerirei alla Regione di mettere una taglia, magari qualche
cittadino valdostano alla finestra ha visto passare una carrozza
ferroviaria e può segnalare all'Amministrazione regionale la
presenza di questa collezione Righetti:
wanted
, come fanno
nei film americani. Chiediamo la collaborazione dei cittadini, se
qualcuno sa dirci dov'è finita questa collezione Righetti che era
depositata su un vagone ferroviario...
(interruzione dell'Assessore Marguerettaz, fuori
microfono)
...adesso Marguerettaz precisa...Marguerettaz già ha perso gli
aerei, adesso ha pure perso la carrozza ferroviaria, questo è
sintomatico dello stato dei trasporti della Valle d'Aosta. Siamo
veramente in un film tra il demenziale e il tragico, perché adesso
noi scherziamo, ma qui ci sono anche delle responsabilità. Questa
collezione ha comunque un valore significativo e poteva essere una
risorsa da sfruttare. Quando è stata acquistata, è stata comunque
pagata e poteva rappresentare un valore e certamente ancora spero
nella collaborazione dei cittadini per il ritrovamento della
carrozza perduta e spero che magari in un secondo momento
riusciremo a valorizzare questa collezione. Francamente non posso
neanche dire di essere insoddisfatto della sua risposta, mi pare di
essere finito in una commedia.
