Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2071 del 11 maggio 2016 - Resoconto
OGGETTO N. 2071/XIV - Interrogazione: "Mantenimento
inalterato da parte dell'azienda Usl dell'impegno di spesa per il
2016 a favore dei servizi prestati dalla struttura privata
Isav".
Follien (Presidente) -
Punto n. 15 dell'ordine del
giorno. Per la risposta, la parola all'Assessore Fosson.
Fosson (UV) -
Se avessi letto anch'io sul giornale
l'articolo sull'Isav, senza conoscere la situazione, avrei avuto
anch'io qualche problema, poiché l'articolo diceva che per il 2016
era mantenuta la spesa ma peggiorato il servizio. Chiaramente in
un'epoca di grandi tagli, come dice l'interpellante, non sarebbe
stato corretto. Però, riprendendo la delibera dell'Asl del 22
aprile, al punto e) delle premesse si dice proprio: "Rilevato che
in un'ottica di contenimento del saldo, il tetto massimo di spesa
per la remunerazione della casa è mantenuto invariato rispetto
all'anno 2015 e fissato in 7 milioni di euro". È l'importo massimo
di spesa, ma non è l'impegno di spesa per il 2016. In questi 7
milioni, per differenziarli, noi abbiamo 5,2 milioni divisi in 1,8
milioni per l'ortopedia e la chirurgia, quei servizi di ortopedia
che venivano eseguiti fuori regione e che hanno ridotto in modo
molto significativo la mobilità passiva per l'ortopedia, quindi 1,8
milioni per i cittadini valdostani che scelgono l'équipe della
clinica in Valle d'Aosta, e 3,45 milioni di euro per la
riabilitazione, usando delle tariffe sia per quelli che vengono da
fuori che per i nostri e che sono siglate a livello nazionale,
quindi non possono essere ridotte. La stessa struttura ha delle
tariffe, per i privati veri, quelli che vanno a farsi operare senza
convenzione, di 150 euro di più al giorno. Sempre in questo tetto
massimo di 1,75 milioni di euro, c'è poi l'importo per gli extra
regionali, cioè quel tetto che viene concesso alla clinica per
portare dei pazienti da fuori. Questo è il discorso: che noi, con
questi 1.750 euro nella convenzione fatta in precedenza con la
clinica, e come una interpellanza del collega Fabbri aveva
chiarito, gli anni precedenti anticipavamo l'80 percento
dell'importo, e questo per due anni, finché poi il Ministero
avrebbe ripianato la cosa, quindi per due anni noi anticipavamo
l'80 percento della spesa (questo nel contratto iniziale).
La variazione importante nei costi è proprio al punto n. 2 del
deliberato, che da quest'anno, in seguito ad una contrattazione, si
è modificato in tal senso il disposto di cui all'allegato C, nel
senso che non anticipiamo più l'80 percento per due anni ma solo il
65 percento, cioè il 15 percento in meno. Pertanto l'importo della
mobilità attiva non è più di 1,75 milioni di euro, ma di 1,137
milioni. La clinica può fare ancora riferimento per una mobilità
attiva all'importo di 1,75 milioni, ma noi, invece di anticiparle
l'80 percento per due anni, anticipiamo solo il 65 percento. Questo
permette un risparmio di 262 mila euro. Infatti, se si guarda
nell'intestazione della delibera, la stessa dice che l'impegno di
spesa di quest'anno non è di 7 milioni, ma è di 6,387 milioni di
euro. È chiaro, è un acconto che noi non diamo, però è già qualche
cosa di significativo e importante nel senso di una riduzione dei
finanziamenti verso l'azienda.
Sulla seconda osservazione, nel 2016 non vi è stata alcuna
riduzione dei tempi delle prestazioni: i giorni fissati per le
prestazioni sono gli stessi, con una sottolineatura: mentre negli
anni passati i giorni di riabilitazione erano cinque e il sabato e
la domenica non si la faceva, in seguito a questa trattativa è
stato inserito il sabato, noi lo paghiamo come riabilitazione, e
quindi il sabato si fa riabilitazione. Le assicuro che per esempio
questo sabato sono andato a verificare e al mattino c'erano sei
fisioterapisti che facevano normalmente la loro attività, i giorni
sono quindi gli stessi. Il rischio era sul numero dei festivi,
perché il periodo si sarebbe ridotto in modo significativo; invece
adesso la riabilitazione viene fatta in modo corretto sei giorni su
sette. La riduzione di questo acconto e di questo potenziamento del
sabato sembrano cose facili da ottenere, ma le assicuro che il 15
percento in meno di acconto è stata una discussione molto accesa
tra noi e la clinica, perché i proprietari non volevano
assolutamente rinunciare a questo acconto che noi davamo in natura
superiore. È chiaro, nelle prestazioni che noi diamo i 5,2 milioni
per i cittadini valdostani sono nei Lea, cioè servizi che noi
avremmo pagato. E la clinica, come tutti sanno, non ha un bilancio
estremamente florido, per cui nella contrattazione è sempre stato
detto che se non va bene così se ne vanno, con delle notevoli
conseguenze sia sull'utente valdostano, che avrebbe dovuto andare
di nuovo fuori, ma anche sui nostri reparti di ortopedia che,
avendo una riabilitazione lì vicina, funzionano al massimo. La
riduzione pertanto c'è stata e le assicuro che non è stato facile
ottenerla, anche perché poi, se vanno via, i risvolti occupazionali
sono sicuramente significativi. Pertanto la spesa è stata ridotta,
il servizio è mantenuto e, se mi permette ancora, con la questione
del sabato sicuramente è migliorato. Quanto alla qualità del
servizio la constatate anche voi, il servizio che viene dato è
sicuramente di rilievo.
Dalle ore 11:40 riassume la presidenza il Presidente Viérin
Marco.
Viérin M. (Presidente) -
La parola alla Consigliera
Morelli.
Morelli (ALPE) -
Assessore, prendiamo atto delle sue
spiegazioni che naturalmente approfondiremo.
Con questa iniziativa abbiamo voluto sottolineare quella che è
un po' una controtendenza dei dati che ci provengono dalla clinica
di Saint-Pierre rispetto all'andamento generale della sanità
valdostana. Lei ci ha spiegato il meccanismo dell'anticipo (e
questo lo verificheremo, lo abbiamo capito, ma lo verificheremo),
ma confrontando i dati rispetto alla spesa sanitaria regionale dal
2013 al 2016, e io mi sono tirata giù i dati anno per anno,
confrontando l'andamento della spesa generale e l'andamento della
spesa riferita all'Isav, alla clinica di Saint-Pierre, i dati sono
in controtendenza: dove la spesa generale sanitaria regionale cala,
e cala anche di molto, quella per la clinica di Saint-Pierre è
sempre andata in crescendo. La spesa sanitaria generale della
Regione dal 2013 ad oggi è scesa del 13 percento, quella per la
clinica di Saint-Pierre per lo stesso periodo è salita del 30
percento, nonostante le riduzioni che dice lei. È questo che noi
abbiamo voluto sottolineare, questa controtendenza che a noi sembra
curiosa.
Vogliamo sfatare ogni possibile equivoco? Noi non siamo contrari
a priori ad una crescita del privato, qualitativa e quantitativa;
quando il privato si aggiunge al pubblico, quando il privato
collabora con il pubblico in modo chiaro e corretto, è
un'opportunità in più che si dà ai cittadini. Siamo però contrari
quando vediamo che nei confronti del privato vi è un atteggiamento
un po' più morbido, per non dire proprio di favore, che in un
momento come quello attuale va direttamente a scapito del pubblico.
Sul pubblico applichiamo dei tagli netti, sul privato siamo più
morbidi. Chiediamoci perché i rimandi che ci giungono dalla clinica
di Saint-Pierre sono positivi, li abbiamo anche noi, sia per quanto
riguarda l'assistenza che per quanto riguarda il trattamento
alberghiero, il servizio di ristorazione, mentre le segnalazioni
che ci giungono sempre più frequenti dall'ospedale Parini sono
invece sempre più negative. Credo che arrivino anche a lei,
Assessore, e non solo sul problema della ristorazione, che abbiamo
già avuto modo di affrontare, ma addirittura anche sulla pulizia.
Probabilmente quando si rifanno gli appalti per la pulizia bisogna
fare un po' attenzione, e anche sul cambio delle lenzuola,
sull'assistenza notturna, lì sì che si vedono i tagli e li
patiscono i cittadini, i pazienti sulla loro pelle.
In conclusione, Assessore, facciamo attenzione a non creare
disparità, a non creare delle sacche di privilegio, perché sono
percepite dai cittadini in modo molto negativo. Se i tagli vanno
fatti, facciamoli in modo paritario in egual misura, ma sui tagli
facciamo attenzione a non scendere sotto il livello di guardia,
cosa che adesso ci pare quasi raggiunta. L'interpellanza che
tratteremo più avanti riguardo alla diminuzione dell'aspettativa di
vita, è un campanello d'allarme, vale per tutta Italia, ma la Valle
d'Aosta non è esente. I dati di "Osservasalute" sono chiarissimi,
sono dei campanelli d'allarme su cui dobbiamo porre molta
attenzione.
