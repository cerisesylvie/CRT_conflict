Classificazione
BILANCIO E CONTABILITA' REGIONALE



Oggetto del Consiglio n. 289 del 4 dicembre 2013 - Resoconto
OGGETTO N. 289/XIV - Dichiarazioni di voto sui disegni di
legge n. 8 (Legge finanziaria per gli anni 2014/2016) e n. 9
(Bilancio di previsione per il triennio 2014/2016).
Presidente
- Possiamo passare, come abbiamo concordato in
sede di Capigruppo, quindi alle dichiarazioni di voto, in realtà,
poi repliche di 10 minuti al massimo. Chi intende prendere la
parola? La parola alla collega Fontana.
Fontana (PD-SIN.VDA)
- Siamo arrivati non dico alla fine
dei nostri lavori, però si può già trarre un po' di riflessioni.
Questa mattina ho sentito i vari Assessori, volevo rivolgermi
all'Assessore Baccega che ha esordito - mi ha un po' colpito -
dicendo che questo Governo non è più di centro-destra, che c'è una
nuova maggioranza e con un programma di questa maggioranza. Io
voglio chiedere all'Assessore Baccega, che fino a maggio è stato al
Comune di Aosta e, visto che tutt'oggi c'è ancora questa
maggioranza con il centro-destra, che cosa c'entra quest'uscita
visto che si parla di bilancio, però mi piacerebbe avere una
risposta da parte sua.
Sulla questione del confronto, penso che tutta la minoranza
abbia sempre chiesto questo confronto proprio perché è un momento
difficile e tutti siamo coscienti che ci siano dei grossi tagli.
Tuttavia, proprio perché eravamo in un momento così difficile,
bisognava avere la capacità e l'umiltà di confrontarsi e di fare un
lavoro comune, come voglio ringraziare la minoranza per il lavoro
che è stato fatto e soprattutto per la collegialità che c'è stata,
avendo superato anche idee diverse, ma veramente con la voglia di
avere un indirizzo comune, ma soprattutto non per i partiti, ma per
il bene dei cittadini. Io li ringrazio ancora veramente perché
hanno lavorato tantissimo, anche se questo è il nostro dovere, però
abbiamo cercato di dare un'alternativa.
Più volte ho sentito dire: "sì, ci sono dei tagli, però non
tocchiamo i servizi", io vorrei che spiegaste veramente ai
cittadini che non si tocca...lo avete detto pubblicamente che non
si toccano i servizi, ma mi sembra che i tagli siano enormi. Non si
possono dire queste cose! Sarebbe bello parlare dicendo la verità,
perché adesso votate questo bilancio, ma il 2014 è dietro la porta,
poi staremo a vedere, ma le risposte ai cittadini le darete voi!
Penso veramente che d'ora in poi si debba mettere da parte le
proprie posizioni e, se si vuole fare un bel lavoro, bisogna
mettersi veramente insieme e bisogna confrontarsi, cercando di
prendere delle decisioni che vadano in quella direzione, anche
perché gli interventi che ho ascoltato, quelli di Borrello e della
maggioranza in genere, vanno nella direzione che ci danno ragione.
Si dice: "sì, le risorse sono poche; non tagliamo questo, non
tagliamo l'altro". Io, quando arriverà il momento dei tagli,
manderò da voi tutti coloro che verranno a reclamare e darete loro
le risposte necessarie, perché occorre veramente essere corretti e
dire le cose come stanno, anche perché le persone stanno vivendo
momenti di disperazione, sono senza lavoro, con le tasse che
arrivano, sono veramente alla disperazione. È ora di finirla di
dire che tutto va bene ed arrenderci su quello che abbiamo.
Bisognava veramente fare il possibile...
Un'altra cosa che volevo chiedere anche all'Assessore Baccega è
relativa alla questione che dice che il bilancio è innovativo, che
bisognava togliere la politica assistenzialistica...io penso che in
questi anni in maggioranza sia stato presente anche lei, Assessore
Baccega, penso che non siamo stati noi a farla! Poteva trovare un
altro modo di dire questo perché non mi sembra adeguato. Noi sono
anni che continuiamo a dire che occorreva cambiare marcia sulla
questione dell'anticrisi, perché penso che, quando si ha un
raffreddore, si possa prendere un'aspirina, ma, quando si ha la
febbre, il medico dice sempre che è meglio un antibiotico. Le
misure anticrisi se andavano bene nel 2010, di certo non vanno bene
nel 2014, perché stiamo vivendo una crisi drastica, come ha anche
confermato il Presidente della Regione, che lo ha sempre ammesso.
Allora bisognava avere la capacità di prendere un'altra direzione.
Con questo voglio dire che si tratta di un documento molto
importante, mi sarebbe piaciuto davvero poter condividere con voi i
tagli che ci sono stati. Noi penso che avremmo fatto delle scelte,
come dopo spiegheremo attraverso gli emendamenti che abbiamo
presentato, puntando su due o tre pilastri che ci sembrano
importanti: il welfare, le famiglie, il lavoro e la sanità.
Bisognava avere il coraggio di fare queste scelte per il 2014 e poi
per il futuro si vedeva, invece avete fatto la scelta di fare un
"bilancio tampone", uguale agli altri anni, noi non lo
condividiamo. È inutile che rida, Assessore! Se ne accorgerà poi
nel 2014, quando verrà applicata questa finanziaria, dei danni che
provocherà. Noi non siamo d'accordo.
Ora spiegheremo il lavoro che ha fatto la minoranza. Speriamo
che almeno dopo che non avete accolto la nostra richiesta di
lavorare insieme...mai come in questo momento veramente bisognava
lavorare insieme. Lei dice che è venuto qua in Regione nella fossa
dei leoni, ma lei non è un agnellino, caro Assessore! Lei è molto
più preparato di noi, per cui non accettiamo da lei queste cose!
Forse siamo noi che abbiamo i leoni davanti che cercano di farci
credere che questo bilancio non faccia male. Io penso che ci siano
128.000 cittadini che nel 2014 piangeranno veramente lacrime di
sangue con questo bilancio. Lei dice di no, io mi auguro di
sbagliarmi, ma, siccome non è il primo bilancio che faccio e tutti
gli anni mi sento dire la stessa cosa, io non credo più a quello
che dite. Io mi auguro di sbagliarmi, però penso di avere ragione.
Grazie per l'attenzione.
Presidente
- Grazie. Altri? chi intende prendere la
parola? Colleghi, c'è qualcun altro che vuole intervenire? La
parola al collega Ferrero.
Ferrero (M5S)
- Grazie Presidente.
Come avete potuto vedere, il Movimento Cinque Stelle non è
intervenuto in maniera massiccia, perché considera questo
sostanzialmente un libro dei sogni. Potevamo tranquillamente
affrontare in commissione, avendo a disposizione i dettagli, perché
vedere queste macrovoci alla fine lascia il tempo che trova.
Sentire le risposte in alcuni casi sul rinvio del dettaglio delle
voci da parte dell'Assessore è la stessa cosa, questo è un lavoro
che poteva essere tranquillamente fatto in commissione. Potevamo
arrivare in aula, metterci la metà del tempo e non stare qui
sostanzialmente a raccontarci le favole, quindi è un peccato, è
un'occasione che è stata persa. Certo, il Regolamento...certo,
bisogna rispettare la forma, ma poi qui bisogna guardare la
sostanza e di sostanza ne abbiamo veramente vista poca, non c'è
certezza sulle entrate, non c'è certezza sulle uscite, allora di
che cosa stiamo parlando? Non si capisce bene. Per quanto ci
riguarda, è un peccato, tempo veramente perduto che poteva essere
utilizzato in maniera più proficua in commissione e successivamente
in Consiglio.
Presidente
- Grazie. La parola alla collega Péaquin.
Péaquin (UV)
- Grazie Presidente.
Gentili colleghi e colleghe, come definire questo bilancio se
non obbligato per molti aspetti soprattutto dalla crisi? Sarà anche
lo strumento che ci permetterà di affrontare le terribili sfide
future, abbiamo davanti un vuoto di alternative realistiche, non ci
sono i soldi per fare di più, non ci sono i soldi per fare tutto
quello che vorremmo fare, tagli e sacrifici risultano così
necessari. Quali tagli e quali sacrifici? A me sembra chiaro,
chiarissimo l'orizzonte che ci propone questo bilancio. Si è
cercato di fare il meglio possibile per non mortificare i diritti e
le richieste delle persone e dei settori più svantaggiati, per
mantenere la qualità dei servizi e per non tagliarci la possibilità
di ripresa che si spera possa davvero partire al più presto e di
sviluppo socio-economico.
Molte cose dopo l'approvazione del bilancio potranno essere
concretamente fatte. Il percorso è tracciato, ma con i prossimi
interventi si potranno decidere i tempi, le accelerazioni ed ancor
meglio le priorità. Sento allora la necessità di una sottolineatura
ulteriore del ruolo del settore agricolo per cominciare, settore
che può produrre nuova occupazione, che vuol dire difesa ambientale
del nostro territorio, storicamente la nostra vera ricchezza, che
riverbera effetti positivi anche sul turismo, come pure
sull'industria. Sono potenzialità a cui dare nuovo impulso in un
quadro capace di coniugare tradizione, innovazione e favorendo
l'avvio di nuove imprenditorialità. Anche nell'industria non posso
non ricordare il ruolo delle piccole aziende, quelle che, nate in
Valle d'Aosta, ci mettono ogni giorno la loro faccia prima di tutto
davanti ai propri collaboratori. Guardare perciò di più alle
imprese non può che fare bene soprattutto per creare nuovo lavoro e
tutti sappiamo che questa del lavoro è la vera priorità.
Un richiamo, infine, senza retorica lo voglio indirizzare anche
all'esigenza di una revisione della macchina della pubblica
amministrazione per ridurre l'eccesso di burocrazia. So che sono
tutte esigenze condivise dalla Giunta e non c'è che da rallegrarsi.
In tempi di malessere economico e di riduzione delle risorse molte
responsabilità passano infatti direttamente nelle mani degli
Assessori e non ho motivo alcuno per non rinnovare loro la mia
personale fiducia: fiducia in loro, nel Presidente e nella
maggioranza di cui faccio e farò sempre parte con convinta
adesione. Mi chiederete perché lo sottolineo ancora, lo dico
esplicitamente a chi dall'opposizione anche in questi giorni
vorrebbe tirarmi per la giacca, invitandomi ad essere coerente con
quanto avevo detto nei tempi della campagna elettorale sui costi
della politica, prima di tutto non ho lezioni di coerenza da
prendere da nessuno. Vedo nel loro comportamento e nelle loro
dichiarazioni un tentativo soprattutto di strumentalizzazione.
L'opposizione usa l'argomento dei costi della politica per mirare
basso, allora è naturale ed ovvio che io dica: "non ci sto".
Continuerò sulla mia strada, statene certi e, coerentemente con
quello che ho detto, personalmente, non voglio vivere di politica.
Per quanto possano importare le mie scelte personali, le si
vedranno molto presto concretamente applicate, anche se i tempi
tecnici si sono rivelati più lunghi di quanto sperassi, con la
costituzione della fondazione intitolata a Rinaldo Bertolin, uomo
che tanto ha dato alla Valle d'Aosta. Grazie colleghi.
Presidente
- Altri? La parola al collega Grosjean.
Grosjean (UVP)
- Bene. Oggi per me è stata una giornata
importante di scuola, perché non avevo mai seguito un bilancio. Nei
giorni scorsi avevo cercato di leggere un po' questo librone e mi
ero anche fatto delle illusioni. Oggi, purtroppo, ho visto che le
illusioni sono svanite e certi numeri fantastici per cui dicevo:
"qui prima o poi qualcosa salta fuori anche per il nostro
settore"...dalla lettura di questo libro, ahimè, per il 2014, per
l'agricoltura...scusatemi se parlo sempre di agricoltura, ma
capisco solo qualcosa di agricoltura e quindi mi riferisco a
quello. Non ho capito nulla sulla rimodulazione, se ci saranno i
famosi mutui, se non ci saranno i mutui per gli agricoltori, ma
direi che la confusione è nata sin dall'inizio, perché io sono
abituato a fare nel mio piccolo di solito un bilancio consuntivo,
ovvero che cosa ho fatto e poi dopo che cosa posso fare; qui invece
partiamo con il bilancio di quello che faremo senza guardare quello
che abbiamo fatto. Ho sentito l'Assessore parlare di sostegno a
fondo perso per le infrastrutture ed attrezzature nel settore
vitivinicolo, vitifrutticolo, non so quanto e non so se sarà
sostegno a fondo perso, non so se saranno dei mutui. Ho visto delle
cifre veramente risicate per quanto riguarda i fabbricati rurali,
anche qui non so se saranno mutui o contributi. Non ho sentito
parlare di impianti di irrigazione e non ho sentito parlare di
sistemazione di terreni. Non ho ancora capito sugli attrezzi
agricoli...sono un po' duro, penserete. Delle nuove colture non si
sa niente, orticoltura, apicoltura, ma ho capito che per
l'agriturismo è chiuso, non c'è più niente.
Un grande capitolo dell'Assessorato dell'agricoltura erano i
consorzi di miglioramento fondiario, anche qui non ho visto niente,
consorzi che gestiscono il territorio in tutta la Valle con una
forte attività nel settore agricolo, e non solo, perché servono
anche a mantenere l'ambiente e a far funzionare i nostri sistemi di
irrigazione, di solito avevano un forte sostegno per le spese di
gestione, che ho visto praticamente ridotte del 50 percento.
Nessuna cifra per quanto riguarda la manutenzione e gli imprevisti.
Il capitolo è chiuso per quanto riguarda i riordini fondiari, ma
non per il futuro, i riordini fondiari degli ultimi vent'anni che
sono a metà strada sono lì, sono state fatte delle sistemazioni di
terreni, ma il riordino fondiario non è stato fatto. Abbiamo creato
anche qui delle grandi illusioni; tuttavia, ho capito una cosa
molto importante che vi dirò dopo.
Altre cose di cui non ho sentito parlare, poi forse rientra
nella normalità...non ho capito come, fondamentalmente, con tutta
questa mancanza di soldi...che cosa faranno i dipendenti
dell'Assessorato dell'agricoltura. Il nostro Capogruppo, Luigi
Bertschy, ieri diceva che sarebbe ora che magari cominciassero a
produrre anche i dirigenti; credo e spero che sia ora che in
Agricoltura, come negli altri Assessorati, si incominci se non
altro a produrre delle idee, a programmare il futuro, perché
altrimenti non so dove andremo a finire.
Infine non capisco come si possa ritenere corretto avere
accettato le domande di aiuto, averle elaborate con tanto di
sopralluogo dei funzionari, che hanno girato tutta la Valle e per
qualcuno aver anche già inviato una lettera con tanto di
risposta...infine venire a dire che il bilancio, l'assestato del
2013 e il bilancio di previsione del 2014 praticamente sono
uguali...allora ho capito: il pregresso serve per fare il pareggio
di bilancio - non so se sia il termine giusto -, ma mi sembra che
con il pregresso abbiamo fatto pareggiare i due bilanci, quindi la
mia prima esperienza di bilancio mi lascia veramente molto
deluso.
Ho sentito anche parlare di altri settori in cui non mi
addentro, perché non vorrei confondere le mie poche idee per cui
rimango nel settore dell'agricoltura. È vero, si è cercato di
sostenere un po' l'Associazione AREV e questo mi fa piacere, si
vede che lì c'è un gruppo costituito che va bene tenere unito, ma
non credo che sia il futuro. Non ho sentito parlare di nessun
programma, ormai sono passati sei mesi ed aspettavamo anche in
commissione per l'agricoltura di avere delle proposte da valutare,
ma non abbiamo ancora visto niente e mi sembra che tutto taccia. Se
credete che lo sviluppo ed il sostegno dell'agricoltura, come ha
anche decantato la collega Bertolin adesso...l'abbiamo abbandonata,
prima l'abbiamo costretta a viaggiare in un certo modo, con un
certo sistema di contributo e adesso l'abbiamo abbandonata. Questa
è la mia conclusione, per cui sono veramente triste e desolato per
questo bilancio.
Président
- Merci. La parole au collègue Roscio.
Roscio (ALPE)
- Ad un intervento tematico segue un altro
intervento tematico. Ovviamente, mi dedico alla parte ambientale ed
inizio rivolgendomi a lei, Presidente... Mi sarei aspettato la
notizia dell'esito della sentenza della Corte costituzionale, anche
se esula dal tema che strettamente stiamo trattando, però avrei
avuto piacere che si riferisse di questa cosa, che ritengo
piuttosto importante, anche per cogliere l'occasione, magari, per
ribadire l'impegno di una certa gestione secondo un certo
indirizzo. La sua parola...io, Presidente, mi perdoni perché forse
l'ho persa, ma non l'ho sentita. Mi sarebbe piaciuto avere
rassicurazioni, non solo per me, ma anche per tanti valdostani che
aspettavano questo. Questa è la premessa.
Vengo invece a rivolgermi all'Assessore, che ha fatto un
intervento ribadendo alcune cose quali, ad esempio, il fatto che
l'ambiente sia importante e ritengo di condividere questa cosa.
Peccato che, quando poi ci sono iniziative che riguardano
strettamente la gestione dei rifiuti e, in particolar modo,
amministratori che vengono qua sotto, in questa sede, l'Assessore
ha cose più importanti da fare...infatti non viene neanche così
impegnato com'è a fornirci questo nuovo scenario in base alla
convenzione di Valeco.
Altra cosa: ho sentito dire che la Regione mantiene risorse
invariate, ma, se io vado a prendere lo schema che ci avete dato e
vado a leggere solo la gestione rifiuti, quindi solo una cosa
parziale, io ho un assestato di bilancio 2013, che è pari a circa
7.000.000 di euro, che nel 2014 passa a 2.200.000 e si mantiene
costante fino al 2016. Non mi sembra quindi che siano proprio le
stesse risorse, si parla quasi di un terzo delle risorse e queste
risorse sarebbero, a mio parere, da allocare per cercare di trovare
una risposta a questo problema che vorrei ricordare ad oggi,
nonostante sia qualche mese che aspettiamo, non ha ancora avuto
alcuna risposta concreta. Nel frattempo però...e qui vengo al
passaggio sul peso economico a cui siete così attenti, a noi invece
non interessa nulla, noi siamo per fare impianti colossali
infischiandocene grandemente dei costi, siamo completamente
irresponsabili...però, di fatto, la situazione attuale mette in
campo di tutta evidenza una Tares completamente folle, per cui i
cittadini si trovano a pagare cifre spropositate in completa
contraddizione con il principio citato da lei, Assessore: "chi
inquina paga". Si trovano a pagare in base a principi completamente
diversi, non vi è mai il pagamento di un corrispettivo in base ai
rifiuti prodotti, mai. Mi permetta - non faccio io
l'amministratore, per cui non compete a me -, ma alcune idee
potremmo portarle perché, come ho sentito dire dall'Assessore
Marguerettaz: "se avete delle idee, portatele" ed io nel mio campo
sarei ben felice di portarle.
Vorrei fare una valutazione: i costi che vanno a incidere sul
cittadino non sono solo quelli dovuti allo stretto smaltimento, ma
anche quelli che riguardano il trasporto dei rifiuti, gli impianti
che vengono fatti, l'efficienza del servizio e poi bisognerebbe
anche inserire gli introiti derivanti dalle raccolte, insomma, è
qualcosa di abbastanza complicato e su questo vorrei ricordare che
la Valle d'Aosta ha un problema, direi storico. Infatti, se io vado
a prendere i dati pubblicati a livello nazionale, trovo che la
Valle d'Aosta ha un male assoluto, che è quello di avere, come
unico impianto di smaltimento da oltre vent'anni un'unica
discarica, dove andiamo a smaltire, in mancata ottemperanza alle
norme, che noi riteniamo andrebbero rispettate anche quelle, non
solo i costi che vanno ai cittadini...ma noi andiamo a smaltire
ovviamente molti più rifiuti di quelli che dovremmo andare a
metterci, perché non rispettiamo nessun sistema di riduzione e
neanche ottemperiamo agli obblighi previsti dalla legge sulla
raccolta differenziata. Non applichiamo nessun principio di
tariffazione, perché, finché noi continuiamo a mantenere sistemi
come quelli che esistono adesso, in gran parte diffusi, della
raccolta stradale, non riusciremo mai né ad arrivare a dei livelli
di raccolta di qualità, né riusciremo mai a capire chi porta i
rifiuti, quanti ne porta e, quindi, non riusciremo mai a dare una
responsabilità ai cittadini, che io credo lo chiedono anche: io
penso che tanta gente vorrebbe veramente pagare in base ai rifiuti
non riciclabili che produce, cosa che invece non succede
assolutamente.
Su quanto la Valle d'Aosta sia poco virtuosa in questo
senso...vorrei ricordare che si trova al quinto posto per
smaltimento in Italia di rifiuti in discarica. È preceduta solo
dalla Sicilia, dalla Calabria, dalla Liguria e dall'Umbria, dopo
veniamo a noi, ma addirittura balziamo al primo posto per mancata
eccellenza, perché noi siamo l'unica regione in Italia, l'unica,
neanche la Sicilia fa peggio di noi...di smaltimento dei rifiuti
senza alcun pretrattamento: noi smaltiamo, in perfetta mancata
ottemperanza delle leggi, tutti i rifiuti indifferenziati senza
pretrattamento in discarica, neanche i Paesi più arretrati fanno
una cosa di questo genere. Ad aggravare la cosa - e qui veniamo
anche alla questione dei costi - c'è la scelta che io oramai
ritengo politica di avere un sistema di smaltimento che è tra i più
bassi d'Italia. La discarica valdostana costa pochissimo: costa
meno di 70 euro a tonnellata di rifiuto smaltito. Altre realtà,
come, ad esempio, quelle del Veneto o del Trentino, hanno tariffe
superiori ai 100 euro. Il problema qual è? Il problema è che le
tariffe (all'utente finale) del Trentino o del Veneto che paga la
gente non sono più alte di quelle che pagano i valdostani, è perché
lì si fa la scelta di tassare lo smaltimento in discarica, anche
con ecotasse, ma poi si dà un servizio efficiente che riduce i
costi, cosa che noi valdostani non abbiamo: noi abbiamo un servizio
inefficiente, molto energivoro e mangiatore di denaro e, se
vogliamo andare a disincentivare la discarica con dei sistemi,
dobbiamo andare ancora di più a caricare sulle tasche dei
cittadini, questo accade perché non mettiamo in campo nulla e
questa è una grave carenza. Noi su queste cose avremmo anche alcune
idee su come fare, anche i Signori che sono venuti qua sotto
qualche tempo fa le avevano, tant'è vero che, solo a titolo di
esempio, la tariffa media di un cittadino veneto, di quattro
persone all'anno per lo smaltimento di rifiuti indifferenziati è
pari a 150 euro all'anno. Mi sembra assolutamente adeguata, però in
Veneto hanno un'ecotassa, che è più di due volte e mezzo rispetto a
quello che noi paghiamo in Valle d'Aosta, eppure pagano una cifra
assolutamente ragionevole. Noi invece, pur avendo la discarica che
costa poco e non avendo l'ecotassa, perché si parla di 10 euro a
tonnellata, mentre là è pari a 25, paghiamo cifre paragonabili, se
non superiori, cioè siamo perfettamente inadempienti su questa
cosa, né vedo sui documenti che ho letto indicazioni che vadano in
questo senso. Allora - ed io qua mi rivolgo di nuovo al Presidente,
che questa mattina ha fatto un passaggio dicendo: "mi spiegate come
si fa a programmare in questo modo?" -, Presidente, senza avere la
presunzione di poter fare meglio, ma noi qualche idea soprattutto
su questo campo la vorremmo mettere in atto, se ci fosse concesso,
non chiediamo altro. Io sarei qui apposta per fare quello, insomma.
Se mi venisse concesso in quest'ambito, qualche idea la metterei
volentieri, se ci fosse una condivisione, cosa che, secondo me, su
questi temi, bisognerebbe riuscire a trovare prima o poi per
riuscire a dare risposte veloci, perché non si può più aspettare
troppo tempo su questa cosa. È passato un anno e ricordo, tra
l'altro, che abbiamo un piano regionale di gestione dei rifiuti che
prevede raccolta dell'umido e centro di compostaggio.
Vado a concludere. L'Assessore mi dice che state facendo
valutazioni sulla convenzione di Valeco, ma io mi chiedo: perché,
in base alla legge regionale, in particolar modo in base
all'articolo 4, che stabilisce le competenze della Regione, al
comma...introdotto con altra finanziaria...si dice che la Regione
deve finanziare gli impianti di interesse regionale e
quest'impianto di interesse regionale lo mettete in un piano che è
lì da dieci anni, perché non andate lì a reperire le risorse e
quindi le mettete anche in questi documenti dove invece non trovo
niente? Grazie.
Presidente
- Grazie collega Roscio. Altri? Chi intende
prendere la parola? La parola al collega Nogara.
Nogara (UVP)
- Merci Présidente.
Io vorrei cominciare quest'intervento commentando un po' quello
che abbiamo sentito in questi giorni in aula. Vorrei iniziare
proprio da ieri sera quando l'Assessore Marguerettaz ha preso la
parola, verso la fine della giornata, secondo me, cercando di
spostare un po' il problema su quello che si era discusso fino a
quel momento qui in aula. Noi abbiamo parlato poco di pregresso, in
questi giorni, cose vecchie e non si afferma che tutto quello che è
stato fatto sia stato mal realizzato. Nessuno vuole distruggere
niente, infatti diverse volte, anche quando c'è stata una
discussione su altri settori, come sul settore dell'agricoltura, si
è giustamente riconosciuto quanto abbia fatto bene
l'Amministrazione regionale in questo settore per quello che si è
fatto per il ripristino di fabbricati rurali, di terreni agricoli e
di tutte queste cose, anzi, fortunatamente, grazie ad altre
disponibilità finanziarie, appunto si è riusciti a fare tutte
queste cose negli anni in diversi settori, in tutti i settori. Il
discorso è un altro e si riferisce alla destinazione dei fondi
attuali, che, secondo noi, dovrebbero essere allocati con
oculatezza, con un altro approccio rispetto ai bilanci precedenti;
questo lo abbiamo rilevato anche nella relazione del Consigliere La
Torre nella quale si diceva che un approccio diverso deve essere
fatto per questo bilancio.
Prendo spunto anche per dire un'altra cosa: io prima, Assessore
Marguerettaz, le ho chiesto sui contributi del golf. In questi
giorni - e le dico che mi è sembrato strano - abbiamo parlato
pochissimo di turismo, abbiamo parlato tanto di trasporti, di
bimodali, di funivie, per carità, sono tutti problemi importanti,
ma io penso che con l'agricoltura il turismo è un settore...se non
è il settore più importante per la nostra regione. Prima io le ho
chiesto dei fondi per i campi da golf e le ho fatto questa domanda
anche perché conosco un po' il settore ed è un settore che,
comunque, in questo momento, qui in Valle d'Aosta ha un discreto
successo, basti pensare che ci sono circa un centinaio di persone
che lavorano intorno al mondo del golf...
(interruzione di un Consigliere, fuori microfono)
...sì, i numeri sono questi, non sparo numeri grossi. Lei pensi
che ci sono 23 addetti a Cervinia, 22 a Courmayeur e poi, calando,
si arriva ad un'ottantina di persone. Quest'anno il contributo per
il mantenimento dei campi da golf non è stato erogato per i
problemi che ci sono per disponibilità di cassa. Gentilmente i suoi
uffici mi hanno già dato delle notizie per cui probabilmente verrà
erogato. La cosa grave è il prossimo contributo, perché io ho
parlato con qualche presidente di Circolo sono tutti in perdita
senza il contributo che la Regione aveva previsto...ha previsto per
legge. Proprio per questo motivo - e non è per parlare o per fare
da partigiano verso una categoria - diciamo che i campi da golf
hanno una doppia funzione a questo punto: per un'economia turistica
della Valle d'Aosta, perché vi assicuro che tante persone - e voi
lo potete vedere tranquillamente - sia a Courmayeur, sia a Cervinia
vengono in vacanza perché c'è il campo da golf, altrimenti
andrebbero a Cortina, andrebbero al Sestriere, andrebbero in altri
posti dove c'è il campo o a Chamonix; in più c'è
quest'occupazione... Abbiamo sentito parlare anche dei grossi
problemi che hanno certi campi da golf qui in Valle e, se venisse a
mancare questo contributo importante, non so se tutti riuscirebbero
ad andare avanti. Questa è una suggestione che le voglio dare e
spero che nel prossimo futuro, se si riuscirà a reperire
qualcos'altro, si potrà fare qualcosa, ma anche questo è un
problema che c'è in questo momento.
Vorrei poi passare anche all'ultimo intervento che ha fatto la
Consigliera Bertolin. È vero, non ci sono molti soldi ed è proprio
per questo motivo che noi siamo qui a cercare di risolvere tutti
assieme qualche problema. Le dico sinceramente questo: noi abbiamo
valutato questo bilancio ed io penso che siate tutti d'accordo che,
per esempio, in questo momento fare degli archivi regionali e
spendere 8 milioni di euro in tre anni forse non sia la cosa più
intelligente. Sono giorni che parliamo dei gravissimi problemi
esistenti in tutti i settori dell'economia valdostana.
Probabilmente, facendo la nuova università con grandi spazi che ci
potremmo trovare, oppure, parlando di Vallée d'Aoste Structure che
nella relazione che ha fatto ha un sacco di fabbricati vuoti in
giro per la Valle d'Aosta...magari uno spazio si potrebbe trovare,
invece di spendere 8 milioni di euro in tre anni per fare gli
archivi regionali, ma, quando ci sono i soldi, per carità, ben
venga, invece in periodi come questi probabilmente su queste cose
bisognerebbe riflettere un po'.
Lei ha parlato di agricoltura ed industria, è vero, le do
ragione soprattutto sull'agricoltura, ma, se lei guarda quanto è
stato messo in bilancio per l'agricoltura, mi spiega come facciamo
a dire ai nostri agricoltori e allevatori che quella è la strada
giusta dove dobbiamo andare...non c'è una lira! L'industria? Io
parlo di industria. Mi sembra che l'industria qui in Valle
ultimamente non abbia avuto una grande espansione, poi io ho
conosciuto suo marito e le dico che ha perfettamente ragione, era
una gran persona, ma anche mio nonno era una gran persona. Se io
voglio fare una fondazione, la faccio, è un problema suo come
poteva essere un problema mio, non è una cosa eccezionale.
Le dico ancora questo, ma non lo dico per...il discorso di
fedeltà che ha fatto verso il Presidente, verso il Governo va
benissimo, ma io le dico sinceramente che non vedo che cosa c'entri
con il bilancio che stiamo discutendo oggi. Davvero, perché se noi
discutiamo di problemi che abbiamo, lei può essere d'accordo nel
votare o non votare certi emendamenti, ma noi siamo qua proprio per
cercare di convincere non voi, ma di convincere tutti che su certe
cose forse abbiamo ragione, forse... Come dovreste convincere noi
che su certe cose avete ragione voi, con i fatti e non è il fatto
di dire: "io non sarò mai...non andrò mai da nessuna parte". Non è
questo il problema di questo momento. Qui stiamo parlando di
bilancio!
Volevo poi anche parlare dell'intervento che ha fatto
l'Assessore Fosson sulla riorganizzazione, soprattutto di tutto: ha
parlato di microcomunità, di nidi, di tate. Questo fra tutte le
grandi spese che abbiamo, che ci sono - ed è vero perché conosco
l'Assessore Fosson, sulla sanità è molto "caldo"... -, ma io non ho
sentito però parlare, forse per fare dei risparmi, degli appalti
milionari che ci sono sull'ospedale per tutti i macchinari che
vengono acquistati dalla struttura e dall'Usl. Io sono rimasto
allibito dall'interpellanza che a suo tempo ha fatto il Consigliere
Guichardaz. Io non conoscevo questo mondo, ma le cifre che sono
state date...9 milioni di euro per comprare, anzi non per comprare,
ma per prendere per tre anni...non so neanche come dire...in
affitto dei macchinari, spendere 3 milioni di euro per poterli
sistemare in una stanza per fare i lavori e poi con delle spese
pazzesche anche per la loro manutenzione...io avrei forse speso
qualche parola per dire che forse in quel settore bisognerebbe fare
qualche economia.
Assessore Testolin, noi abbiamo ormai dialogato molte volte
sull'agricoltura e non so più veramente che cosa dire. Posso solo
dire che questo è un settore importantissimo per la nostra regione
e forse...
(interruzione di un Consigliere, fuori microfono)
...sì, era...con queste cifre, penso che sarà d'accordo anche
lei con quanto sto dicendo, non andremo molto lontano.
Concludo con l'ultimo intervento dell'Assessore Bianchi,
l'Assessorato, anche se ha pochi soldi...abbiamo continuato a
parlare di risparmio. Non voglio dire che il suo Assessorato non
valga tanto e non si vuole praticamente abolire un Assessorato: si
vuole solo che, come era tempo fa, tutte le competenze, e non sono
tantissime perché si vede il budget che avete...le sue competenze
tornino agli assessorati di competenza come era una volta. Solo
questo e non è per sminuire il suo Assessorato: è per cercare di
risparmiare il più possibile. Questo era lo stesso discorso che
avevamo fatto a suo tempo per la Presidenza del Consiglio, quando
si parlava di quei 250.000 euro; io con 250.000 euro in certi
settori...e qui mi riallaccio di nuovo al discorso dell'Assessore
Fosson per quanto attiene i contributi per i medicinali agli
allevatori per il bestiame...250.000 euro sono più che validi e,
invece di dargli un'ulteriore botta perché non riescono a reperire
questi soldi, glieli togliamo anche. Io preferirei dare questi
250.000 euro a degli agricoltori o a qualsiasi altro settore,
piuttosto che darli in manifestazioni, in questo momento - io penso
che siate tutti d'accordo - non sia il caso. Scusate per la
lungaggine. Grazie.
Presidente
- Grazie. La parola alla collega Certan.
Certan (ALPE)
- Merci Présidente.
Per questo mio intervento partirò da una considerazione, da un
paragone che ha fatto oggi l'Assessore Fosson, che sicuramente è
molto più qualificato e competente di me per fare questo tipo di
esempio, ma che credo possa essere usato per la nostra situazione:
ci ha parlato di un malato gravissimo che deve essere operato
perché è in peritonite e quindi in pericolo di vita. Bene,
Assessore Fosson, non le porterò sicuramente via il lavoro, ma, in
quanto mamma, posso permettermi di dire che molte malattie per le
medicine alternative vengono per un motivo particolare e spesso
creano una crescita all'interno dei malati. Inoltre le malattie si
possono prevenire, si possono e si devono diagnosticare, perché, se
non si sa quale malattia si ha, è molto difficile che si riesca poi
a curare ed io uso questo paragone proprio per riportalo a questa
nostra situazione. Siamo contenti che si sia capito quale sia la
malattia del malato grave, perché finalmente in questi giorni
abbiamo messo qualche punto fermo: i contributi a fondo perso non
sono più possibili, perché siamo in piena crisi e perché,
probabilmente, la coperta è diventata talmente corta che veramente
non si sapeva più come fare per nascondere le bugie dette ad inizio
anno, poi altri sintomi hanno permesso di diagnosticare meglio la
malattia.
Partecipate: tutti d'accordo adesso per aprire e farle diventare
una casa di vetro, come le chiamiamo noi. Penso che questo sia
importante anche per i cittadini che ci ascoltano da casa, perchè
oggi, questo pomeriggio, che il collega Ferrero ha definito
abbastanza una perdita di tempo...ha ragione perché penso sia
difficilissimo seguire questo bilancio, quest'iter che c'è, pagina
per pagina, e soprattutto da casa, ma penso che i cittadini si
siano resi conto che oggi, questo pomeriggio, non abbiamo
assolutamente parlato di società partecipate, sono dei binari
paralleli. Noi abbiamo parlato di un bilancio regionale, di soldi
regionali e pubblici, ma assolutamente non abbiamo mai toccato
quell'argomento, perché tutto quello viaggia su un binario
separato, e qui allora arriviamo al nocciolo: qual è il nostro
ruolo? Da Consiglieri siamo qui a perdere tempo un pomeriggio a
chiedere delle cose inutili. Io non sono d'accordo con il collega
Ferrero sul fatto che questa sia stata una perdita di tempo,
ritengo però che questo passaggio potesse essere fatto meglio, noi
lo abbiamo chiesto infinite volte nelle commissioni, abbiamo
chiesto di avere tutti i dati prima, non ci sono stati forniti,
quindi siamo arrivati...
(interruzione del Presidente della Regione, fuori
microfono)
...non ci sono stati dati tutti, Presidente. Se noi avessimo
avuto il bilancio di gestione, o comunque già una cosa nei
dettagli, avremmo sicuramente evitato molte domande, quindi, se si
vorrà, si potrà migliorare questo...
Dicevamo...va bene, grazie ad alcuni sintomi che da diversi anni
direi...noi avevamo diagnosticato già diversi anni fa il fatto che
questi sintomi avrebbero portato ad una malattia gravissima e
adesso siamo arrivati a questo punto, benissimo...è ancora
possibile evitare di peggiorare la situazione? Qualcuno parla di
collegialità, abbiamo sentito parlare di lavoro comune, credo che
siamo tutti qua, nessuno di noi si è mai tirato indietro per quanto
riguarda la collegialità. Credo anche che all'interno delle
commissioni il lavoro che viene fatto da tutti i
commissari...perché è difficile andare a dire quali sì e quali no,
ognuno con le proprie competenze...credo che si sia iniziato un
buon lavoro, un lavoro che va verso la legalità e la trasparenza.
Benissimo quindi, Assessore Fosson, colgo veramente questo paragone
che ha fatto per dirle che comunque sia non credo che nessuno di
noi, visto che lei ha fatto anche l'ultimo passaggio...che è da
curare, quindi questo malato gravissimo che deve essere operato di
peritonite non deve essere lasciato morire. Guardi, noi non abbiamo
nessuna intenzione di lasciare andare alla
débâcle
tutto, di
lasciare morire il malato grave. Siamo qui per lavorare e per
impegnarci, però è chiaro che, se deve esserci condivisione, deve
esserci da entrambi i lati e non continuare a sentire parlare
tutti, perché oggi gli interventi degli Assessori sono stati:
"tutto bene, qui abbiamo messo", "qui abbiamo recuperato", "lì
c'è", "lì è a posto", ma il bilancio questo pomeriggio ha
dimostrato altre cose.
Nel dettaglio mi permetto di fare due passaggi. Per quanto
riguarda l'Assessore Farcoz e la cultura in particolare, credo che
i tagli siano abbastanza sostanziali e sostanziosi per quanto
riguarda il suo Assessorato e lei ci ha detto: "mi prendo l'impegno
e comunque sicuramente ci sarà un occhio di riguardo per quanto
riguarda i fondi sociali europei". È vero però spesso questi sono
fondi che arrivano per periodi o settenni, adesso ci saranno
probabilmente dei progetti della durata di sette anni, però sono
sempre
una tantum
. Io credo che la cultura abbia bisogno di
una base solida e non possa essere assolutamente colpita, perché da
questo settore escono tutte le future generazioni e credo che in
Valle d'Aosta sia necessario fare un'analisi profonda sul livello
culturale.
Per quanto riguarda Marguerettaz - e mi collego anche a quanto
ha detto anche Baccega -, siete andati a vedere indietro e
continuate a parlare del passato. Assessore Marguerettaz, è da
luglio che lei ogni giorno ci parla, ogni volta...ogni Consiglio ci
riparla di quell'accordo del 2004 e da lì parte per dirci che c'è
quello, che non possiamo cambiare... Forse è il momento di
iniziare, Assessore Baccega, lo consigli anche al suo collega, di
lasciare...lo abbiamo capito che tutti i mali partono da lì,
proviamo a trovare una soluzione per questa ferrovia e magari anche
ad andare avanti. La stessa cosa per quanto riguarda l'aeroporto:
spese enormi, progetti megagalattici e poi comunque adesso tutto è
finalizzato per un semplice volo Aosta-Roma che non si riesce a
fare. Proviamo a vedere se quest'aeroporto, fatto in questo modo,
arrivato a queste conclusioni, può essere fruibile anche con altre
soluzioni, quindi, Assessore Baccega, siamo i primi a guardare al
futuro, anzi forse lo abbiamo sempre fatto e siamo forse stati
anche tra i primi a provare a prevenire e speravamo di non dover
curare i danni. Oggi siamo alle cure terminali e speriamo di non
fare il funerale del malato cronico. Grazie.
Presidente
- Grazie. La parola al collega Gerandin.
Gerandin (UVP)
- Merci Madame la Présidente.
Io volevo, con il tempo che mi rimane, riprendere alcuni
passaggi dei vari Assessori che sono intervenuti e anche del
Presidente. Comincerò da lei, Assessore Testolin, perché lei,
indubbiamente, ha il dono della sintesi e penso che sia anche
profondamente onesto, perché poi ci ha detto che, finché ha potuto,
ha dato contributi, è vero, nel senso che, purtroppo, è l'amara
realtà, lei è stato onesto fino in fondo e lo ha detto. Ci ha anche
detto che poi, attingendo a quel libro dei sogni che sono i fondi
europei, pensa di risolvere tutti i problemi dell'agricoltura, che
rimarranno ancora dei settori con contributi a fondo perso che
andranno rimodulati. Ora, veramente, questa parola "rimodulati"
penso sia il
leitmotiv
del bilancio, perché, quando non ci
sono risorse, si parla di rimodulazione. Quando parlo di onestà, ha
anche parlato di bilancio ridimensionato e su questo ci trova
assolutamente d'accordo.
Assessore Bianchi, è vero che l'esistenza di un Assessorato non
dipende dalle risorse e dai contributi elargiti, dipende dal fatto
che sia necessario per una Valle d'Aosta che sia proiettata nel
futuro. Mantenere un settore fondamentale come l'ambiente...noi non
abbiamo mai pensato che non fosse necessario prestare attenzione
all'ambiente, semplicemente crediamo che a fronte di un Assessorato
che, quando gli togliamo le partite di giro, che sono il rimborso
RAV, SAV e la parte legata all'Arpa, rimane forse meno di 1 milione
di disponibilità...allora questo necessita magari, in un momento
così importante, di mantenere la parola presa con gli elettori,
mantenere fede e ridimensionare le strutture. Non ce l'abbiamo
assolutamente con lei, Assessore, ci mancherebbe, però questo
momento così particolare necessita di particolare attenzione.
Per quello che riguarda i tagli sui rifiuti, lei ci ha parlato
di ripartizioni diverse che non pagherà più la Regione bensì i
subAto. Si è dimenticato un passaggio, ovvero di dire che, se
pagano i subAto, pagano i contribuenti, pagano i cittadini: questa
è l'amara verità, questo è indubbio, non c'è ombra di dubbio. Ha
parlato anche dell'incidenza della Tares, ne approfitto proprio
perché ne ha parlato lei...perché mi dà l'opportunità di dare,
almeno per quelli che vorranno, alcune indicazioni. Penso
soprattutto ai commercianti di Aosta, che hanno messo in piedi una
mezza rivolta per quello che era l'ammontare della Tares. Ebbene,
questo Stato così impietoso di cui tutti parliamo ha approvato, il
28 ottobre 2013, la legge n. 124, che dà la possibilità ai Comuni
di mantenere quella che è l'impostazione tariffaria esattamente
come era la Tarsu prima. Era un'opportunità che tanti Comuni in
Valle hanno accolto, hanno preso al balzo e hanno rimodulato la
tariffa senza fare macelleria legata all'attività produttiva. Lo
dico in tutta sincerità perché è corretto che questi cittadini a
cui è stato detto che lo Stato...è vero, devo dire, con tutta
sincerità, che l'ammontare poi comunque cambia rispetto alla Tarsu,
perché comunque l'ammontare è quello riferito alla Tares. C'è
l'opportunità per i Comuni di ridurre del 7 percento...la mancata
copertura...che può coprire il Comune con fondi propri, però la
cosa più importante che dicevo è la possibilità di rimodularla
senza fare macelleria - e dico "macelleria" perché qualcuno aumenta
di 20 volte la tariffa, la tassa - per le attività produttive. È
comunque un salasso, che sia chiaro, io non voglio difendere né lo
Stato, né nessuno, io dico solo che ci sono opportunità dietro le
quali qualcuno si para dietro e, tenuto conto che vengo da quel
mondo, basterebbe andare sul sito del Celva, in cui si trova uno
spazio che propone già le modifiche al Regolamento per rispettare
l'ultima legge e la circolare del Ministero.
Assessore Viérin, lei ogni tanto, quando interviene, fa
riferimento al sottoscritto...sono obbligato a fare riferimento a
lei in parecchie occasioni...indubbiamente, per quello che riguarda
la legge casa, penso e sono d'accordo con lei sul fatto che i
risultati siano buoni, è stato mantenuto il fondo di rotazione. Ho
qualche perplessità in più quando lei vuole tranquillizzarmi sulle
opere di messa in sicurezza finanziate con il mutuo Finaosta - vale
a dire il piano delle colate, che parla di 20 milioni in tre anni;
io mi auguro che voi interveniate al più presto per il discorso
della frana di La Saxe a Courmayeur. Penso che quest'intervento,
probabilmente, prosciugherà una buona fetta delle disponibilità che
avrete, mentre gli altri rimarranno in braghe di tela... D'accordo,
e ci mancherebbe, è una cosa che abbiamo perseguito negli anni e
che ci ha visti fianco a fianco...la necessità di fare una legge
sulla montagna e sulla sicurezza, perché è chiaro che non possiamo
continuare a mettere amministratori, dirigenti, e in parte
sicuramente quelli che devono poi firmare le ordinanze di chiusura
e di apertura delle strade, di fronte a problemi assolutamente di
rilievo. Ha parlato della necessità di pensare a manutenzioni
programmate per quello che riguarda dissesti e viabilità, piccole
opere, sono assolutamente d'accordo. Lei ha parlato di
potenziamento della legge 5, io non sono proprio d'accordo su
questo, perché le vere disponibilità sono ridotte al lumicino su
questo, per cui una manutenzione programmata necessiterebbe di ben
altre risorse. La legge 26, 2.900.000 euro, è una legge che è nata
anche per dare supporto anche ad una fetta di persone in
difficoltà, purtroppo questa è una legge che vive un po' di
ricordi, perché noi venivamo da importi ben diversi, questo è come
dare l'aspirina ad un malato terminale o poco più.
Veniamo ai due pezzi forte: al discorso del Fospi ed al discorso
del servizio idrico integrato. Sul Fospi lei parla di una dilazione
già dell'anno scorso, una sospensione ancora per un anno, ma quello
che avete scritto in finanziaria è altra storia, è altra cosa.
Avete detto che il Fospi è sospeso vita natural durante in attesa
di riscrivere la legge, per cui a questo proposito evitate di dare
speranze in giro ai Comuni, che comunque accedono a questo tipo di
finanziamento, dite la verità: il Fospi è finito! Servizio idrico
integrato:
"fermarci per riprendere il percorso nel
2015...prendere tempo per mandare avanti solo opere
cantierabili...abbiamo comunque messo 500.000 euro annui per
interventi urgenti sul BIM"
, qui siamo a meno dell'aspirina,
qui, probabilmente, siamo alla valeriana, perché 500.000 euro annui
per interventi urgenti su acquedotti, quando noi in Valle d'Aosta
abbiamo problemi di nickel, di cianuro, di potabilità degli
acquedotti, di reti che fanno acqua da tutte le parti...è veramente
poco. Le dico anche un'altra cosa, perché lei ha parlato dei 25
milioni, i Comuni hanno solo speso...sono stati liquidati 9.500.000
euro. Io allora non vengo qua a giustificare quelle amministrazioni
che non hanno speso, ma le ricordo solo - e devono saperlo tutti -
che i 25 milioni erano
una tantum
che veniva data ai Comuni
sulla base del rilievo delle reti sulla base di altri dati e che
erano l'ultima
tranche
che veniva data, il resto dei
finanziamenti andava per quello che era il discorso del
finanziamento dei subAto, era per fare decollare i subAto.
Vedo che il tempo è tiranno e non voglio dilungarmi troppo per
cui vorrei ancora fare due passaggi a proposito dell'intervento del
Presidente e volevo concludere con l'Assessore Fosson. Per quello
che riguarda il Presidente, lei parla di crisi che si sente dopo e
in maniera più pesante. Siamo assolutamente d'accordo, purtroppo è
l'amara verità. Su questo non c'è dubbio.
Ometto alcuni passaggi...volevo finire con l'amico Fosson, l'ho
tenuto per ultimo perché penso veramente che necessiti di alcune
precisazioni. Lei ha toccato due, tre aspetti: il primo è legato al
fatto che io non fossi andato ad incontri da lei programmati sulle
micro. Ebbene, io vado normalmente dove mi invitano, io non ero
invitato a quei tavoli e lei lo sa bene, lei mi ha invitato nel suo
ufficio se volevo fare una chiacchierata, i tavoli dove si decideva
il destino delle micro sono altri tavoli a cui non sono stato
invitato. Per quello che riguarda il discorso degli asili-nido e il
discorso delle micro, io volevo solo dirle che sugli asili-nido lei
non ha raccontato tutto, perché, se dice che implementerà con il
fondo nazionale, per noi è indubbiamente una buona notizia, però
riteniamo che in questo momento ciò non sia sufficiente. Lei ha
anche chiesto - e finisco - dove fossi io quando si decideva il
destino delle micro. Io ho condiviso con lei un percorso quando era
ancora Assessore, un percorso che ci ha portato a pianificare
quello che era il discorso delle micro sul territorio e le ricordo
che le micro non sono mai state solo patrimonio degli Enti locali,
bensì sono frutto di una pianificazione e dove costruire ed aprire
era deciso da una commissione di tecnici regionali. Le ricordo che
la legge sul finanziamento delle micro...una parte era in conto
investimento a totale copertura della Regione ed un'altra parte era
sugli interventi di manutenzione ordinaria, una è azzerata e
l'altra è ridotta a 300.000 euro. Ora mi spiegherete chi potrà
intervenire su questo e le ricordo anche che quando lei mi chiede
dove fossi...io sono convinto che, bontà sua, certe cose non se le
ricordi più o non se le voglia ricordare, o probabilmente nel suo
soggiorno romano le abbia dimenticate...
Presidente
- Collega, la invito a concludere adesso.
Gerandin (UVP)
- ...concludo, solamente un passaggio. Lei
ci ricorda dei 7 milioni della Brocherel e dei 6 milioni di Morgex.
Ebbene, queste, purtroppo, sono opere incompiute che derivano da
fallimenti di imprese dove la Regione su questo fa da maestra,
perché non è colpa dell'Amministrazione se qualcuno è
fallito...
Presidente
- Concluda collega.
Gerandin (UVP)
- ...concludo. Per il discorso del G.B.
Festaz e sui costi aggiuntivi, rientreremo nel futuro, ma volevo
solo ricordarle che ha detto un'altra cosa non corretta...
Presidente
- Collega, però la invito davvero...sono tre
minuti, va bene un minuto o due...
Gerandin (UVP)
- ...okay, chiedo scusa...il discorso
delle Adest, che la riqualificazione per la prima volta veniva
fatta, le dirò che non è così, perché noi le abbiamo riqualificate
nel passaggio attingendo a fondi europei, non è la prima volta, le
abbiamo riqualificate, per cui al massimo si è accodato.
Grazie.
Presidente
- Grazie collega. Possiamo sospendere qua i
nostri lavori che riprenderanno alle ore 21,00.
Si dà atto che la seduta è sospesa dalle ore 20,02 alle ore
21,12.
Presidente
- Colleghi, possiamo riprendere i lavori.
Aveva chiesto la parola il collega Fabbri.
Fabbri (UVP)
- Merci Madame.
Rientriamo un po' appesantiti dalla cena, ma io sarò brevissimo
e non vi rovinerò la digestione...
(interruzione di un Consigliere, fuori microfono)
...no, dunque, allora, ho detto. Ascoltando le repliche questa
mattina, mi è sembrato di essere entrato così in un mondo un po'
surreale, un mondo tipo Alice nel paese delle meraviglie, dove la
dura realtà magicamente si trasforma e con un colpo di bacchetta
magica assume contorni morbidi e accettabili per la nostra
maggioranza regionale, che fra immagine e capriole varie ci dice
che tutto va male, ma in fondo non è vero. Oggi, leggendo le cifre
del bilancio, si scopre la verità, le cose non funzionano molto
bene e sembra che noi nella figura dei cappellai matti cerchiamo di
costruire una realtà distorta, quando invece era ben già nota.
Peccato che durante la campagna elettorale le cose che il
Presidente e la sua maggioranza dicevano all'insegna della
tranquillità e della rassicurazione, il benessere valdostano e il
suo
welfare
erano un dato solido e noi, che dubitavamo di
questo, eravamo un branco di lupi, di gufi menagrami e di
cassandre. Spiace oggi che coloro che sono saliti sulla nave e
fanno parte dell'equipaggio siano loro dalla parte dei buoni e noi
dei cattivi, dei cattivi che non collaborano, che non si accodano,
appunto, alle decisioni dei più. Io penso che i valdostani abbiano
capito che sia finito il tempo delle favole, malgrado il Presidente
mantenga un
aplomb
invidiabile, mentre la nave va a fondo e
va riconosciuto che almeno per ora l'equipaggio eroicamente non
abbandona l'amato capitano, deciso ad affondare con lui. Abbiamo
sentito una filippica questa sera della collega Bertolin, che
andava in questo senso, ma il naufragio, ahimè, capiterà proprio
per quella mancanza di sincerità nel rappresentare i fatti che
avete avuto in passato e che oggi, mischiando come si diceva prima,
ottimismo e pessimismo, continuate a dimostrare. Proponete tagli da
capogiro e dite che nulla cambierà e non si capisce come le due
cose possano stare insieme. Spiace che questo avvenga e che in
fondo con questi atteggiamenti non si faccia altro che aumentare
l'antipolitica e l'allontanamento dell'opinione pubblica, che noi
ci sforzeremmo di ricucire, spiegando e definendo un percorso
alternativo fatto di proposte concrete, di cui fra breve
discuteremo. Politica e antipolitica possono essere due facce della
stessa medaglia e noi vogliamo naturalmente la politica, quella con
la "p" maiuscola nel solco di un autonomismo serio e responsabile,
a questo ci atterremo e ci dispiace che qualcuno ci dipinga invece
come nemici della Valle e dell'autonomia, quando i nemici,
purtroppo, e lo abbiamo detto oggi, sono altrove, a Roma e forse
anche a Bruxelles.
Per quanto riguarda la sua replica, Assessore Fosson, condivido
due aspetti, mentre uno non mi trova d'accordo. Quello che non
condivido è l'introduzione del ticket sulla specialistica, che mi
si dice essere obbligatoriamente introdotto dalla Corte dei Conti,
ma, poiché esiste una nostra autonomia finanziaria della sanità, se
proprio dobbiamo applicarlo, almeno cerchiamo di applicarlo nella
quantità minima, visto che possiamo essere autonomi in questa
decisione e visto anche, come dice l'Assessore Baccega nella sua
relazione, che questo balzello non è stato introdotto per la
necessità di fare cassa, ma bensì, come dicevo, per un'imposizione
della Corte dei Conti. Condivido invece la necessità di
riparametrare alcuni standard, sia nei nidi che nelle
microcomunità, purché ciò avvenga con decisioni prese,
condividendole in commissione. Quando poi, nel terminare il suo
discorso, si augura un cambiamento profondo...beh, qui ci trova
tutti d'accordo, sono cinque mesi che lo chiediamo e lo chiedevamo
già durante la nostra campagna elettorale. Grazie.
Président
- Merci. La parole au collègue Viérin
Laurent.
Viérin L. (UVP)
- Merci Présidente.
Nous avons écouté avec attention les interventions des
Assesseurs dans les répliques et du Président. Les Assesseurs ont
défendu avec verve le système, leurs budgets, leur vision de
l'avenir et leurs domaines, donc ces interventions sont nécessaires
pour réaffirmer certains principes et aussi pour effectuer quelque
réflexion ultérieure.
È con piacere quindi che vorremmo formulare qualche
considerazione, stimolati anche da qualche intervento dai banchi
della maggioranza. Beh, intanto se il dibattito è stato
costruttivo, noi crediamo che sia anche grazie al lavoro che le
opposizioni hanno fatto, perché il fatto di avere in modo
responsabile badato alla sostanza delle questioni e costruito anche
degli emendamenti propositivi vada proprio nel senso contrario di
quanto affermato dal Vicepresidente Marguerettaz ieri sera. Nessun
controcanto o, meglio, sì una situazione che attraverso le nostre
considerazioni noi abbiamo voluto dipingere, ma anche proposte
concrete ed alternative e con visioni diverse, quindi non solo la
nostra volontà di dire le cose che non funzionano e nemmeno la
volontà di distruggere tutto, Assessore Fosson, perché non ci
sembra di essere nell'atteggiamento di chi vuole distruggere, anzi,
poi lei avrà la sua idea e noi la nostra, ma noi stiamo
dimostrando, attraverso le proposte, che probabilmente ieri sera,
vista l'ora tarda, non avete valutato attentamente...sono più di 35
emendamenti che vanno nella direzione di migliorare questa
finanziaria, altro che distruggere! Questi sono slogan! Noi quindi
vorremmo che si smettesse anche con gli slogan, proprio perché noi
non vogliamo dare lezioni a nessuno, ma vogliamo anche che le
nostre proposte siano misurate nei termini corretti. Nessun
controcanto quindi, proposte che provengono dai 17, non dai quei
15+2 che qualcuno che abbiamo evocato ieri dopo le elezioni aveva
dipinto nei numeri di questa minoranza...17 tra le forze politiche
che hanno costruito una proposta alternativa al vostro bilancio,
malgrado le risorse ridotte.
Non accettiamo nemmeno, Vicepresidente Marguerettaz, la sua
considerazione sul fatto che, quando eravamo in maggioranza, andava
tutto bene, adesso che non siamo in maggioranza va tutto male,
perché andava già male quando eravamo in maggioranza, altrimenti
saremmo ancora lì e lo abbiamo anche detto, anzi ci trattavate
spesso come i rompiscatole a cui non andava mai bene niente. Non
starò a ricostruire tutti i passaggi anche politici, l'accordo con
il PDL su tutti. Noi quindi ce ne siamo accorti che le cose
andavano male, lo abbiamo detto e abbiamo scelto un'altra strada e
adesso chiediamo però di essere rispettati, non ogni volta
ritornare con questa storia! Assessore Baccega, parliamo del
passato, perché qui il passato viene continuamente rievocato negli
interventi e quindi dobbiamo in qualche modo riportare
la
pendule à l'heure
per dire le nostre considerazioni, ma noi
guardiamo avanti e l'abbiamo detto ieri, abbiamo un mandato degli
elettori, voi ne avete un altro, tenetevelo! È chiaro che noi
rispettiamo chi è rimasto seduto sulla poltrona, ma tenetevelo, ma
chi vi dice qualcosa? Ma rispettate le nostre posizioni, nessun
controcanto! Rispettiamo anche quelli che hanno visto un altro
film, un film che non esiste, perché il film che stiamo discutendo
sta nei numeri, non nelle favole che vi raccontano! Questo è un
bilancio, ma è il futuro della Valle d'Aosta che si traduce nei
numeri, quindi non raccontiamoci delle favole o, meglio, non
facciamocele raccontare.
Noi allora crediamo, Vicepresidente, lei che è il super
Assessore che abbiamo conosciuto e che ci ha fatto votare il
PREFIN, dopo finalmente, e meno male, sepolto...lei è stato quello
della gestione orizzontale al Casinò, la sua gestione al Casinò è
stata anche famosa, quindi che lei venga qui a dire che Aosta è una
città viva e che c'è entusiasmo, ottimismo...manca solo la battuta
sul fatto che i ristoranti sono pieni, poi siamo al delirio di
Berlusconi e che l'unica cosa che non va bene è la struttura
arrugginita al Teatro romano, che peraltro avete fatto arrugginire
voi assieme ai tagli culturali e la cancellazione della
programmazione estiva, quindi noi a queste cose non ci stiamo e
anche qui avete visto un altro film. Allora il mercatino adesso
funziona, ma il mercatino funzionava...chiaramente forse funziona
meglio perché avete capito anche voi che l'area del Teatro romano
fa 150 mila presenze solo nel periodo estivo...e che è un'area che
va valorizzata. Adesso il mercatino chiaramente è maggiormente
suggestivo, perché è diventato un
unicum
in quel luogo, come
lo era la programmazione estiva. Lei parla di corresponsabilità del
passato e noi ci assumiamo le corresponsabilità e lo abbiamo detto:
è la degenerazione dalla quale poi però ci siamo staccati, ma
vogliamo parlare della corresponsabilità del presente? Quella però
noi non ce l'assumiamo, è colpa nostra anche il presente? O
vogliamo parlare anche delle corresponsabilità del futuro, che
vorreste dimenticare mettendovi la coscienza a posto con le larghe
intese per le europee? Non ci stiamo, perché le larghe intese
devono essere basate su dei programmi, dei contenuti, non possiamo
pensare di venire di giorno qui in Consiglio e avere visioni
diametralmente opposte e poi di sera andare a veicolare messaggi di
larghe intese, perché voi siete in difficoltà anche numericamente,
noi non ci stiamo. Sul resto che dire? il nulla.
Assesseur Farcoz, vous parlez de mentalité active ou passive,
nous n'avons pas encore compris si vous êtes actif ou passif, mais
nous n'avons pas compris dans quelle direction vous voulez mener
d'un point de vue éducatif et culturel la Vallée d'Aoste et nous le
réaffirmons avec force. Vous avez exprimé vos raisons: "tout est en
place, tout marche, rien a été coupé, rien sera coupé", mais votre
version ne correspond pas aux comptes et aux nombres que vous avez
dans le bilan et le budget que vous approuverez...là aussi vous
avez vu un autre film. Vous parlez de langues, d'excellences, de
plurilinguisme, d'EsaBac, civilisation, culture et patois...tout à
déjà était fait, rien de nouveau, on voudrait savoir quelles sont
les idées pour l'avenir, au-delà de ce que vous pensez de maintenir
sans un soutien, car ils ne sont pas des dépenses - le collègue
Donzel l'a dit -, ce sont des investissements. Nous voulons surtout
savoir d'un point de vue culturel comment vous ferez, vu que vous
êtes en train de démanteler un système culturel, de promotion aussi
de tourisme culturel qui a été pensé dans ces années.
È inutile quindi riempirsi la bocca di parole come cultura e
mantenere il patrimonio religioso e poi nei capitoli ci sono 100
mila euro per il prossimo anno, 100 mila per quello successivo e
100 mila per quello dopo, ma non si restaura niente con 100 mila
euro in un anno a fronte di milioni che sono messi in altri
patrimoni che conosciamo, quindi dalle
sociétés savantes
al
patrimonio immateriale di cui parlate che è stato azzerato...beh,
non si può parlare che di morte della cultura, di tagli e di
smantellamento di un sistema.
Collega Bertolin, mi dispiace che lei se la sia presa per
l'intervento di ieri, gliel'ho detto, perché il nostro intervento
era un intervento politico, per sollecitarla, visto che i nostri
temi che noi proporremo sono i temi della sua campagna, che era una
campagna anche personale dal punto di vista elettorale. Io mi sono
limitato a dire che sarà messa alla prova, nel senso che noi
misureremo la sua sensibilità sui nostri temi e mi dispiace il suo
intervento, che più che di fedeltà assomigliava più ad una
sudditanza per difendere assolutamente il capo...andasse a
mischiare qualcosa che andava nell'ottica di dare lezioni. Non
abbiamo dato lezioni a nessuno, ma sui temi ci si confronta anche
qui in Consiglio. Se lei ha iniziato un tema sui costi della
politica, noi crediamo che lei sia una di quelle persone sensibili
e lo diciamo qui in aula, senza strumentalizzazioni, quindi ci
dispiace che l'atteggiamento sia questo, perché forse il Consiglio
regionale è un luogo dove si può ancora parlare, anche
politicamente.
Vorrei concludere anch'io con l'ex Senatore Fosson. Lei,
Assessore Fosson, si chiede dov'era Gerandin...intanto noi abbiamo
capito dov'era lei: lei era a Palazzo Grazioli, senza Nicco in quel
caso, l'abbiamo trovato anche negli articoli e sicuramente sappiamo
dov'è adesso, cioè non dove aveva promesso di essere e quindi siamo
così...parzialmente soddisfatti per quest'ultima esternazione che
ha ricordato il collega Nello Fabbri: un'apertura sul sistema che
deve cambiare. Meglio tardi che mai, perché, come dice lei,
qualcuno se ne accorge prima, qualcuno dopo. Un'apertura che forse
è un po' tardiva e vedremo se riuscirà a fare questo cambiamento,
noi glielo auguriamo con i compagni che si è scelto e che incarnano
l'ossimoro del cambiamento e quindi diventerà un po' difficile.
Cercheremo soprattutto di misurare il coraggio che le è mancato in
altri passaggi, però lo prendiamo un po' come una redenzione, ma
aspetteremo i risultati, perché crediamo che le enunciazioni di
principio presuppongano appunto un valore che si chiama coraggio.
Grazie.
Président -
Il y a d'autres? La parole au collègue
Rosset.
Rosset (UVP)
- Merci, Madame la Présidente.
Non replicherò ai singoli Assessori, affinché questa nostra
lunga discussione non sia avvertita all'esterno come una maratona
oratoria in cui, a seconda del pubblico che ci ascolta, si sia
considerati reciprocamente buoni o cattivi, vorrei comunque fare
qualche osservazione, che spero non risulti offensiva, perché non
rientra nel mio modo di essere. Neppure noi dell'opposizione
possiamo accettare di essere considerati come dei semplici
rompiscatole, vorremmo semmai che certi ammonimenti siano
memorizzati: memorizzati, perché un giorno qualcuno non ci dica di
non essere stato avvertito. Io allora mi rivolgo a lei, Presidente
Rollandin, lei è un uomo energico, mi ricorda in parte quei
coniglietti della Duracell che continuano a battere con il tamburo
anche quando i bambini che li avevano come giocattoli hanno
compiuto diciott'anni, per cui nella sua foga di difensore
ruvido...mi ricordo quando giocava a pallone anche sui campi di
calcio...lei mi tira un calcione come relatore delle vecchie
finanziarie, bene, prendo volentieri i calcioni, ma non posso
esimermi dal notare come certe mosse alla fine non siano vincenti.
Presidente, lei per anni ha nascosto la verità non solo a noi
Consiglieri, anche quando eravamo di maggioranza, come ricordava
anche il Consigliere all'Assessore Fosson...lei l'ha nascosta alla
Valle intera.
Nella mia relazione, intervento di ieri, non ho dimenticato la
crisi, non ho dimenticato il periodo difficile, non ho dimenticato
la diminuzione delle risorse, ma proprio per questo, proprio perché
ci sono questi momenti difficili, ho evidenziato quanto sia
importante...quanto fosse importante un confronto vero, partecipato
su come allocare le risorse e dove operare quelle economie che
avete proposto, ma non soltanto io, le stesse cose le dice anche il
relatore dell'attuale documento finanziario di quest'anno, lo cita.
Un cambiamento è in opera, quindi occorre cambiare visione, marcia
- lo ripeto perché è importante -, metodi per ristrutturare il
sistema in Valle d'Aosta attraverso una condivisione; non lo dice
l'ex relatore delle finanziarie degli anni precedenti, lo dice l'ex
Assessore di quella finanziaria. Mi sono rivolto alla difficoltà
dei rapporti con Roma, l'ho evidenziato...l'ho evidenziato
soprattutto per la mancanza, per la prima volta dopo decenni, di
un'interlocuzione dei Parlamentari con questo Consiglio. Se c'è
difficoltà nei rapporti, allora era fondamentale un confronto; non
lo dice l'ex relatore della finanziaria, lo dicono le
organizzazioni sindacali, lo dice la Confindustria, lo dicono le
diverse associazioni.
Lei, Presidente, allora dà un'immagine non veritiera della
situazione, che ha utilizzato lecitamente prima delle elezioni
regionali, perché probabilmente, se avesse detto la verità, i
risultati sarebbero diversi, insieme a quelli che oggi propendono
di avere fatto, o di voler fare una battaglia all'interno
dell'Union, ma non solo...compresa anche quella Stella Alpina che
pare così sazia da aver perso il senso della realtà. Allora durante
questi mesi la scelta fatta dell'opposizione...lo avevamo detto, lo
abbiamo detto in tante circostanze che noi volevamo fuori quella
verità che era stata nascosta. L'abbiamo visto anche dai numeri,
numeri oggi...la difficoltà di far emergere la reale situazione,
quando invece era così fondamentale un confronto anche in
commissione. Ora lei usa la tattica di ripararsi dietro la
responsabilità, dicendo che chi ha fatto il relatore era la stessa
situazione...no. Mi rivolgo allora ancora a lei, perché è lei il
conducente assoluto ed assolutistico di questo sistema, ma lei
insiste, la colpa è sempre di qualcun altro, coloro che a suo tempo
avevano detto queste situazioni, perché già nelle passate
finanziarie avevo evidenziato questa difficoltà di metodo.
Mi rivolgo anche a lei, Assessore Baccega, io non so se lei nel
parlare con trasporto delle partecipate ha avuto una piena
consapevolezza delle cose che ha detto stamattina forse per
inesperienza nel predisporre la sua relazione iniziale alla manovra
finanziaria. In effetti colpisce la passione con cui lei esalta la
nouvelle vogue
del ruolo delle partecipate; tra l'altro,
esplicitando l'esistenza di una serie di scelte, che servono in
sostanza ad aggirare furbescamente il patto di stabilità. Forse le
sfugge perché noi dell'opposizione proponiamo misure di maggior
trasparenza sulle partecipate. Cito due temi: il primo riguarda il
fatto che le partecipate sono nel mirino dello Stato, che ritiene
appunto che le Regioni e gli Enti locali abbiano spostato molte
operazioni sulle partecipate per elementi di opacità, che rendono
difficile capire cosa capita, una specie di nero destinato prima o
poi a ritornare in superficie; nel rapporto al Consiglio Valle
risultano interessanti e forse profetiche di qualche problemino le
parole della Sezione di controllo della Corte dei Conti, che
dovrebbero suonare come una sveglia anche, ripeto, per certi
dirigenti delle partecipate... La seconda ragione è un addendo
della prima: certi meccanismi finanziari, investimenti degli utili,
camuffamento delle perdite, assunzioni facili che disegnano un
mondo parallelo a quello pubblico, che sfugge a certe regole e
anche, purtroppo, al potere ispettivo di questo Consiglio, non si
tratta però di un mondo virtuale, ma di fatti, azioni reali che
configurano una specie di Regione bis. Se il pentolone prima o poi
non verrà scoperchiato, ne vedremo delle belle sia con lo Stato...e
mi auguro solo con lo Stato: ecco perché ci vorrebbe cautela e
condivisione - ripeto condivisione -, prima di suonare anche lei il
tamburo del trionfalismo, ci vorrebbe un pochino di umiltà e
profilo basso, questo perché l'abbiamo visto anche nelle UPB, la
difficoltà nel dare risposte. Ora guardiamo oltre, prendo e colgo
l'occasione che è stato proposto anche dal Consigliere La
Torre...quello che chiediamo è confronto e trasparenza.
Presidente
- La parola al collega Guichardaz.
Guichardaz (PD-SIN.VDA)
- Grazie Presidente.
Poiché entreremo nella discussione emendamento per emendamento
sulla finanziaria in maniera approfondita e poiché non siamo
riusciti a replicare ieri ai colleghi della maggioranza, che hanno
avuto parole nei nostri confronti anche di critica, lo faccio
adesso in maniera abbastanza schematica e comincio con il collega
La Torre. Il collega La Torre ieri ha detto che noi difendiamo il
Governo, le darò, caro collega, la mia relazione, perché ho
l'abitudine di scrivermi le relazioni, e si accorgerà che nella mia
relazione ho parlato di mancanza di visione, ho parlato di una
finanziaria priva di struttura e di strategia; ho riferito del suo
lapsus
freudiano circa la causa della crisi, che, secondo
lei, è endogena - e anche secondo noi è in parte endogena -; ho
detto che la maggioranza è incapace di proporsi come interlocutore
credibile ed autorevole e ho fatto un confronto, lei se lo ricorda,
evidentemente, tra i due Senatori che rappresentano uno Trento e
Bolzano e l'altro la nostra Regione e ho posizionato e ho posto gli
argomenti che i due rappresentanti hanno, diciamo, utilizzato in
questi mesi. Zeller che cosa ha detto? Che senza Letta non si va da
nessuna parte. Lanièce che cosa ha detto? "Non ci considerano, gli
emendamenti non ce li accoglie nessuno". Ho detto che li votano e
poi li criticano, ho parlato di coraggio, di prendere delle
decisioni prima di, diciamo, arrivare alla tagliola; ho detto che è
meglio un Governo forte che un Governo debole, citando una frase,
un riferimento del Presidente Rollandin del 2011, quando non c'era
il "Governo Letta", ma c'era il "Governo Berlusconi" e il
Presidente Rollandin si riferiva al "Governo Berlusconi", non al
"Governo Letta". Queste sono le cose che ho detto, non ho in nessun
modo fatto il partigiano, ma ho riferito...magari sono stato capito
male, ma era solo per precisare, collega.
Replico poi al collega Restano. Grazie per aver fatto una
relazione da Assessore
in pectore
,
"terremo conto degli
standard nazionali"
ha detto il collega; bene, Assessore
Restano, siamo contenti che terrete conto degli standard nazionali,
l'abbiamo detto con delle mozioni e delle interpellanze, bene che
le abbiate accolte, oggi, probabilmente, ci avete ripensato.
"Finanziamento Braghetto con ore aggiuntive"
, bene,
Assessore Restano, abbiate il coraggio di riequilibrare la forbice
tra dirigenza e comparto, caro collega Restano. Non è che
aggiungete adesso 180 mila euro avendoli tolti prima così per dire:
"vedete come siamo generosi", questa è una strategia da vecchi
volponi, che però, diciamo, non colpisce più nessuno. La conosciamo
anche noi, bene, vi metteremo alla prova con il nostro emendamento.
"Non saranno applicati ticket sulla farmaceutica"
, bene,
Assessore Restano, siamo contenti.
"I sindacati dovranno
partecipare in maniera costruttiva"
, fino ad ora lei, collega
Restano, ha fatto il maestro di sci, l'allenatore dell'ASIVA, il
Sindaco di Valpelline, cosa ne sa lei dei sindacati, ha partecipato
mai ad una trattativa? Fino ad ora i sindacati che cosa hanno
fatto? Io qualche trattativa l'ho fatta e le posso assicurare che i
sindacati spesso e volentieri hanno portato avanti delle battaglie
nella direzione di contenere, nella direzione di arginare le fughe
in avanti di qualcuno. Si ricorderà bene la libera professione
aziendale, chi è che criticò quella pratica che poi abbiamo visto
come è finita, si ricorderà, probabilmente, di quello che è
successo relativamente ai precari, ai progetti obiettivi. Chi è che
ha criticato l'uso spropositato e smodato dei precari? I sindacati.
Bene, allora forse sarebbe opportuno che, quando si fanno delle
enunciazioni, si sia anche un po' umili nel cercare di informarsi e
di capire che cosa è stato fatto.
Assessore Fosson, partiamo dalla fine del suo intervento, sulla
meta-comunicazione vera e propria e su quella esplicita.
"Quando
arriveranno i forconi, tutti, chi c'era prima e chi ha preso
contributi, dovranno temere i forconi"
, beh, Assessore Fosson,
ci dica, ci illumini a chi si rivolge quando fa questi messaggi
neanche tanto velati. Sarebbe il caso che dicesse a chi si
riferisce...la mamma di Calderoli, alla mamma non si dice mai di
no, la mamma altoatesina...Zeller è passato davanti a tutti per
farsi spazio. Lo sa, Assessore, che in politica...io non capisco
niente di politica, ma qualcuno mi dice che si dovrebbe evitare di
entrare nella casa d'altri, mamma e partito sono sacri, come
direbbe qualche suo ex alleato, quindi lasci stare, la prego.
All'inizio del suo intervento:
"rimodulare vie e privilegi"
,
allora l'Assessore non ha che da applicare gli standard nazionali e
ridurre come avete ribadito entrambi pur avendo bocciato una nostra
iniziativa in tal senso. Avete modo di farlo rimettendo mano alle
dirigenze, rimettendo mano alle strutture dell'USL per eliminare i
privilegi. Bene, siamo contenti perché, come al solito, accogliete,
seppure con ritardo, i nostri suggerimenti.
Bene che ci sia un avanzo di bilancio, Assessore Fosson, ma ci
dica quanto, non può lasciarci con la curiosità e con il dubbio. È
un milione, centomila euro, dieci milioni, forse cambia, se lei ha
delle informazioni, sarebbe il caso che ce le comunicasse, che
dicesse come verranno allocate, per cosa le userete, le userete per
la libera professione, per comprare qualche altro macchinario in
radiologia o lo userete per ridurre i ticket, per fare che cosa?
Magari poi fra due mesi diciamo: "ma riduciamo i ticket, facciamo
una manovra di contenimento perché abbiamo trovato...", è troppo
facile, lo dica adesso. Sul corso di autisti soccorritori avremo
modo di parlare, intanto avete selezionato venticinque persone, gli
avete fatto fare una prova di guida spendendo non mi ricordo se
dodici o quattordici mila euro. Assessore, esistono dei contratti
nazionali che prevedono che, per poter accedere al ruolo di autisti
di ambulanza, non autisti soccorritori o come li vogliamo chiamare,
ci vogliono cinque anni presso, diciamo, pubbliche amministrazioni,
ci vogliono cinque anni di esperienza; quindi poi sarebbe anche il
caso che ci diceste, finito il corso, che cosa servirà poi questo
corso.
"Avete difeso l'indifendibile"
, declini, per favore, ci
dica chi, perché usare l'impersonale è troppo facile, chi ha difeso
l'indifendibile? Le organizzazioni sindacali per anni, l'ho detto
prima, riferendomi al collega Restano, hanno contenuto le fughe in
avanti dell'USL, non hanno difeso l'indifendibile, glielo posso
assicurare. Abbiamo cercato sempre di tamponare le fughe in avanti
dell'USL, non abbiamo mai difeso l'indifendibile, si ricorderà i
progetti obiettivi, si ricorderà la guardia attiva del laboratorio,
si ricorderà le varie libere professioni fatte a 400 euro l'ora, si
ricorderà la nostra battaglia contro gli agi delle agenzie
interinali, dove dicevamo: "ma perché non fate dei concorsi, non
fate delle selezioni a tempo indeterminato al posto di assumerli
attraverso obiettivo lavoro o attraverso le agenzie
interinali?".
Sui ticket sa bene che altre Regioni non applicano per il
momento il ticket, passi la Corte costituzionale ci dice
questo...come al solito, l'autonomia è a corrente alternata: quando
ci fa comodo, invochiamo la Corte costituzionale, quando invece non
ci fa comodo, avanziamo con la lancia in mano e con la bandierina
per reclamare la nostra autonomia. In ogni caso, secondo me, sulla
questione dei ticket l'applicazione di dieci euro
tout court
per qualsiasi tipo di prestazione senza considerare reddito e
tipologia di prestazioni rischia di creare delle sperequazioni,
tant'è vero che molte altre Regioni, quelle evolute naturalmente,
applicano delle differenziazioni, che sono quelle che noi abbiamo
proposto. Ci sono micro con nove anziani e dieci dipendenti, ci
sono micro con posti vuoti, cattive programmazioni. Adesso ci
direte che è colpa di Lanivi, di Bondaz, magari se ci estendiamo a
livello nazionale, mi tirate fuori Fanfani e Prodi...dove eravate?
Se ci sono cattive programmazioni nel campo socio-sanitario
assistenziale, le cattive programmazioni le ha fatte qualcuno negli
anni precedenti e non le abbiamo fatte noi; allora assumetevi la
colpa delle cattive programmazioni, ma, per favore, non venite a
farci la predica sul fatto che adesso bisogna ridurre tutto
quanto.
Dopo aver detto che qualcuno difende l'indifendibile, avete
parlato di accordi con le organizzazioni sindacali, di grandi
embrassons-nous
. Cosa sono venute a fare ieri mattina le
organizzazioni qua? A dirci che nessuno le ascolta e a fare su
tutto...una questione sul confronto insoddisfacente...
Presidente -
Collega, la invito a concludere...
Guichardaz (PD-SIN.VDA)
- ...per chiudere, le altre
Regioni hanno maggior capacità di fuoco, è vero, ma le altre
Regioni sono anche più serie, evidentemente. L'Assessore dice che
il momento è difficile - e qua concludo -, la crisi sveglierà
quelli che pensavano che le cose non dovessero cambiare...ma i
segnali della crisi ci sono dal 2007 e mi chiedo: dove eravate
voi?
Presidente
- Grazie. La parola al collega Bertin.
Bertin (ALPE)
- Grazie Presidente.
Qualcuno questa mattina diceva che ci troviamo di fronte ad una
maggioranza nuova, che non è più la maggioranza del centro-centra
autonomista della passata legislatura, ma, al di là degli aspetti
formali, come dicevo anche ieri sera, a guardare l'impostazione di
questo bilancio, non si vedono...si vede una totale continuità.
L'impostazione è la stessa e, rispetto all'anno scorso, agli anni
scorsi, a tutta la fine dell'altra legislatura, sono soltanto
aumentati i tagli, evidentemente, le difficoltà nel tagliare, ma se
togliamo quest'aspetto, l'impianto e l'approccio è rimasto lo
stesso dell'altra legislatura e di quella maggioranza. Questa
mattina l'Assessore Fosson in un intervento che, per certi aspetti,
era anche apprezzato, parlava di responsabilità rispetto a questo
sistema che sta finendo, responsabilità che, a suo avviso, sono
diffuse - e lo sono, ha ragione -, ma non credo che possiamo tutti
avere le stesse responsabilità, c'è chi ne ha molte di più e chi
non ne ha di responsabilità. Non possiamo usare un po' come si
dice...io non conosco il napoletano, probabilmente Cognetta
potrebbe essere più efficace di me...e dire: "chi ha avuto ha
avuto, chi ha dato ha dato e scordiamoci il passato". Ci sono delle
responsabilità e non tutti abbiamo le stesse responsabilità.
Giustamente, l'Assessore Fosson poi faceva l'esempio del medico,
perché lui è un medico e diceva: "se un paziente ha l'appendicite e
devo operarlo, vista l'emergenza, lo opero e non mi pongo il
problema se il medico precedente ha sbagliato la diagnosi, non ha
capito, non ha visto, non è stato in grado di prevedere cosa
sarebbe successo". Sì, certo, un medico deve fare quello, deve
operare sull'emergenza, ma da paziente credo che dopo il medico lo
cambio, non mi faccio curare dal medico che per tanto tempo ha
sbagliato tutto, è questione di credibilità e per cambiare ci vuole
un altro medico.
Passando ad un altro Assessorato, quello dell'ambiente, credo
che quest'Assessorato, come ci ha sottolineato l'Assessore, non
abbia avuto dei tagli particolari e ci mancava pure, non c'era
quasi più niente da tagliare, era già destinato alla
rottamazione...un Assessorato che la nostra forza politica - era la
forza politica a cui accennava l'Assessore - ritiene che debba
esistere, altri Assessorati si potrebbero togliere, ma
l'Assessorato dell'ambiente, per noi - e lo abbiamo detto anche
all'epoca - è centrale, dandogli maggiori competenze e dandogli
quel giusto ruolo che deve avere l'ambiente in Valle d'Aosta. Anche
da lì può nascere un nuovo modello di sviluppo anche economico,
anche, ad esempio, dalla gestione dei rifiuti e può diventare un
modello in Europa per quel che riguarda la montagna e poi avere
degli effetti anche esterni come promozione turistica, anche perché
una collettività che è attenta al proprio ambiente sappiamo che è
apprezzata anche dal punto di vista turistico.
Per quanto riguarda poi la solita questione che riguarda
l'autonomia, vediamo un approccio molto difensivo, un'autonomia
vista soltanto come difesa: "resistere, resistere, resistere", come
diceva La Torre, ma, come dicevo all'epoca, la Caporetto è stata
Palazzo Grazioli, l'accordo di Palazzo Grazioli, un accordo che
molti in questa sala hanno votato, noi all'epoca avevamo già
evidenziato quale era il rischio di quest'operazione. Un'autonomia
che, a nostro avviso, va affrontata in modo diverso, meno
difensiva, ma che guarda al futuro, che vuol essere protagonista,
avendo magari maggiori competenze e affrontando con maggiore
slancio il futuro. Un bilancio che, da questo punto di vista, è
coerente, un bilancio, come dicevo, di galleggiamento, che non
esprime una visione della Valle d'Aosta dei prossimi anni e che
certamente rischia di avere un ruolo negativo per il futuro della
nostra Regione. Grazie.
Presidente
- Grazie. Altri? La parola alla collega
Morelli.
Morelli (ALPE)
- Merci, Madame la Présidente.
Partirei anch'io da una frase del collega Marguerettaz non
perché voglia entrare in polemica con lui, ma perché è uno spunto
interessante. Nel suo intervento di ieri l'Assessore Marguerettaz
ha detto:
"è semplice fare un controcanto"
. Non è semplice
per niente fare un controcanto, Assessore Marguerettaz! Sarebbe
semplice fare un controcanto da minoranza, andando a fare le pulci,
andando a cavillare sui dettagli, sulle piccole cose, sulle
miserie, noi abbiamo voluto e abbiamo cercato di volare un po' più
alto, il nostro controcanto è stato un lavoro corale di minoranza
per cercare di dare una visione alternativa. Gli emendamenti che
noi proponiamo, Assessore Marguerettaz, che sono una trentina in
tutto, non sono i 300 emendamenti che vanno a cambiare la virgola,
a cambiare il congiuntivo, sono 30 emendamenti di peso che danno
una visione d'insieme...probabilmente siamo stati molto ambiziosi,
anche forse al di là delle nostre forze, delle nostre competenze,
ma il nostro discorso parte da lontano: parte dall'inizio della
legislatura, prosegue con una mozione che abbiamo presentato nel
mese di settembre nella quale dicevamo:
"vista l'importanza e la
delicatezza che gli investimenti e l'allocazione delle risorse
avranno sul futuro della nostra comunità e la necessità di
condividere
- sottolineo il verbo
"condividere"
-
le
linee strategiche con tutte le forze politiche presenti in
Consiglio regionale"
...noi chiedevamo l'impegno da parte della
Giunta di darci la reale situazione economica e di bilancio, perché
eravamo pronti a metterci in gioco e a condividere con voi le
responsabilità per questo bilancio...per quest'inizio di
legislatura che è veramente un momento epocale.
L'Assessore Fosson ha detto:
"ci saranno dei tagli
,
non eravamo abituati".
Questo è un momento storico che
dovrebbe avere soluzioni storiche, invece c'è stata la solita
pantomima, il solito gioco delle parti, con le riunioni in
commissione, dove noi chiedevamo i dati e i dati non ci venivano
mai forniti e così ci siamo ritrovati oggi, questo pomeriggio, con
tre ore di teatro a cui la gente sicuramente non è interessata...in
cui noi chiediamo a pagina 21 il punto, l'UPB tal numero cosa vuol
dire. Se voi ci aveste fornito questi dati prima, avremmo potuto
fare delle valutazioni, delle proposte ancora più corpose e con più
cognizione di causa rispetto a quello che abbiamo cercato di fare.
Nonostante questo, io credo che la nostra proposta, quella che
andremo a discutere tra poco dettagliando gli emendamenti sia una
vera proposta d'insieme, sia veramente una visione alternativa.
Il Presidente Rollandin in commissione ha voluto dirci quali
erano le linee del vostro bilancio, quindi ha citato quelli che
sono i punti importanti, i temi da affrontare: la crisi, basta alle
grandi opere, l'utilizzo inedito e nuovo del tesoretto di CVA e
delle partecipate, lo stop al fondo perso e l'introduzione di
criteri di reddito. Ecco, noi crediamo che bisognava andare oltre,
bisognava veramente cercare di creare quella condivisione che in
tanti nelle riunioni di commissione ci hanno detto essere
mancata...anche in un momento così delicato, così importante, dai
sindacati alle categorie economiche, ma detto fuori dai denti,
detto in modo molto chiaro. Tutto questo è mancato e ci ritroviamo
in Consiglio regionale un po' con il solito copione della minoranza
e della maggioranza, che difficilmente riusciranno a trovare punti
comuni, punti di coesione e questo, secondo me, secondo noi di
Alpe, è un'occasione mancata: è un'occasione mancata perché
crediamo che la Valle d'Aosta in questo momento abbia bisogno di
soluzioni nuove e di metodi nuovi, quindi è con rammarico che ci
accingiamo a continuare in questo lavoro sul bilancio, che avrebbe
potuto avere presupposti diversi, presupposti più seri, più fondati
e più costruttivi.
In ogni caso noi proseguiamo nel nostro ruolo di proposta, noi
non siamo la minoranza che si limita a criticare, che si limita a
distruggere, noi vogliamo essere una minoranza costruttiva e con
questo spirito ci accingiamo all'analisi del bilancio e a proporre
i nostri emendamenti, che siamo sicuri la comunità valdostana che
ci sta seguendo riuscirà a capire, riuscirà veramente a comprendere
lo sforzo e il lavoro che c'è stato dietro a quanto noi ci
accingiamo a proporre; un lavoro corale, un lavoro collegiale che
rompe veramente gli schemi della maggioranza, che invece, ahimè, ci
sembra che rispondano un po' sempre alle solite piccole logiche
spartitorie. Crediamo che in questo momento non di questo abbia
bisogno la nostra Regione.
Si dà atto che dalle ore 22,02 presiede il Vicepresidente
André Lanièce.
Presidente
- Grazie. Ci sono altri interventi?
Dichiarazioni di voto? Non ci sono altre richieste di intervento?
Ha chiesto la parola l'Assessore Marguerettaz, ne ha la
facoltà.
Marguerettaz (UV)
- Sì, grazie Presidente.
Sicuramente la discussione, e condivido quello che è stato detto
in qualche intervento, è stata tutt'altro che inutile, anche perché
abbiamo avuto modo di confrontarci, abbiamo avuto modo di
rappresentare delle prospettive, dei ragionamenti. Tutti abbiamo
condiviso il fatto che il momento è difficile, è un momento di
tensione, è un momento di crisi, e che bisogna dare delle speranze.
Io posso onestamente confessare che tutta una serie di ragionamenti
che sono venuti anche dai banchi dell'opposizione sono
assolutamente meritevoli di attenzione. Bisogna verificare come, i
tempi di attuazione, i costi, però sono stati fatti dei
ragionamenti di buon senso. Nell'ambito del buon senso spero che ci
sia la cosiddetta
"par condicio"
, nel senso che si deve
immaginare che anche le proposte che vengono fatte dalla
maggioranza siano fondate sul buon senso e sulla buona fede.
Parlavo prima con un collega: "non è che noi abbiamo
necessariamente l'obiettivo di tirarci addosso le ire, così come il
malcontento della gente, ma dobbiamo ovviamente coniugare gli
interventi con le risorse disponibili".
Ora, riprendendo un ragionamento che ha fatto il collega Nogara,
vorrei dare un'interpretazione: ha detto che abbiamo parlato poco
di turismo. Ora, credo che si sia parlato poco di turismo perché
molto probabilmente, e non per merito mio, il turismo è,
nell'ambito dei vari settori, quello che in questo momento vive una
situazione meno difficile, pur vivendo un contesto particolare. È
chiaro che, quando parliamo di trasporti, parliamo di ferrovia,
parliamo di argomenti che sono molto più difficili e che meritano
delle programmazioni di lungo termine, però come non possiamo
immaginare che l'opposizione sia cattiva, di converso non possiamo
nemmeno immaginare che sia la maggioranza ad essere cattiva: sono
delle letture che si confrontano.
Ora, vede collega Viérin, lei mi ha ricordato un nome simpatico
che mi era stato dato in passato: mi chiamavano il super Assessore.
Io ho avuto modo di seguire una trasmissione televisiva, dove un
conduttore televisivo l'ha definita
" un genio, Assessore"
,
quindi io sarò un super Assessore, ma lei è stato definito
un genio. Era la trasmissione "Uno Mattina" se la ricorda. Al
mattino, mi alzo presto e ho avuto modo di sentire:
"lei è un
genio"
;
mi sono detto: sant'Iddio, ho vissuto tutti i
giorni con un genio e non me ne sono accorto! Rispetto a questo
tema, probabilmente lei ha lavorato molto bene, io glielo
riconosco, ma non immaginerà mica di aver fatto tutte le ciambelle
con il buco? Nel senso che se giustamente andiamo a ricordare
qualche passo falso, io non voglio entrare in piccinerie, ma le
potrei ricordare l'inno della Valle d'Aosta, che in qualche modo
oggi è stato richiamato, quando tutti i giornali d'Italia parlano
di Mogol che ha fatto l'inno della Lombardia,
l'Espresso
ci
ha fatto dei titoloni:
"dopo la Valle d'Aosta anche la Lombardia
fa un inno"
e non è che c'era stato quest'apprezzamento
universale per quell'inno, così come, sempre ricordando Mogol, si
ricorderà un aspetto che in qualche modo i giornali avevano
delineato e lì c'era il suo censore, che adesso siede nei banchi
dell'opposizione, è l'amico Bertin, glielo ricordava con una certa
frequenza nel Consiglio. Ora, era stato chiesto a Bertin: "come
puoi coniugare le tue posizioni con quelle dell'ex Assessore
Viérin, perché eravate su due piani diversi? Allora, proprio in
coerenza con il "Bertin pensiero", dice: "ci sono quelli che si
ripetono e quelli che cambiano idea" e lui sul sito dell'ALPE l'ha
scritto:
"non è un problema mio, è Viérin che ha cambiato
idea!"
e l'ha scritto lui in un'intervista. Quando parliamo di
questi 17, di questa coesione, quindi io immagino che anche al
vostro interno ci siano le questioni, aprite il sito dell'ALPE e lo
vedete, ma, se dobbiamo correre dietro agli insuccessi, diventiamo
matti, perché ognuno di noi nell'ambito della sua attività ha fatto
delle cose che sono state fatte meglio e delle cose che sono state
fatte peggio. Se facciamo un giro negli scantinati, troveremo dei
libri che non ci sono più, perché sono andati a ruba e ce ne sono
altri che sono lì che riempiono il magazzino, che nessuno vuole.
Allora, da quel punto di vista, io vorrei evitare di dare sentenze,
sa, c'è una bellissima canzone di Ron: "Una città per cantare"
diceva:
"racconta dei successi, ma dei fischi non parlate
mai"
...allora, se voi pretendete rispetto, lo pretendiamo anche
noi. Ci sono quindi delle cose che abbiamo fatto bene, delle cose
che abbiamo fatto meno bene. Io credo che vada riconosciuta la
voglia di fare e di migliorare questa situazione. Io quindi torno a
dire che cercherei di affrontare questa discussione con molto garbo
ed eviterei proprio di entrare ogni volta a gamba tesa su tutti gli
argomenti.
Si dà atto che dalle ore 22,07 riassume la presidenza il
Presidente Emily Rini.
