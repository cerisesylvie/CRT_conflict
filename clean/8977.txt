Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3498 del 24 febbraio 1988 - Resoconto
OGGETTO N. 3498/VIII - AUSPICIO PER UNA SOLUZIONE DEL CASO DI
SILVIA BARALDINI, DETENUTA IN UN CARCERE AMERICANO. (Approvazione
di mozione).
PRESIDENTE:
Do lettura della mozione in oggetto,
presentata dal Consigliere Sandri.
MOZIONE
VENUTO A CONOSCENZA da un dettagliato rapporta
dell'Associazione Americana per le Libertà Civili della drammatica
situazione in cui vive Silvia Baraldini, detenuta per una condanna
a 40 anni per associazione a delinquere in base ad una discutibile
legge "antimafia" e rinchiusa insieme ad altre quattro donne in un
carcere sotterraneo a Lexington (Kentucky - Stati Uniti d'America)
in condizioni di vita inumane;
ESPRESSO profondo sdegno per questa violazione dei diritti
umani;
AUSPICA un concreto e urgente interessamento della Presidenza
della Repubblica e del Governo Italiano per giungere alla soluzione
di questa insopportabile situazione;
IL CONSIGLIO REGIONALE DELLA VALLE D'AOSTA
IMPEGNA
la Presidenza del Consiglio a inviare la presente mozione al
Presidente della Repubblica, al Presidente del Consiglia e
all'Ambasciatore U.S.A. in Italia.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Questa mozione è già stata rinviata due
volte. Mi sono permesso di far avere a tutti i Capigruppo una copia
del materiale che è stato raccolto su Silvia Baraldini, una ragazza
che, senza aver mai fatto del male a nessuno e senza essersi mai
macchiata di fatti di sangue, per una legge speciale in vigore
negli Stati Uniti d'America, è stata rinchiusa in una prigione dove
è detenuta con un regime carcerario particolarmente duro.
La sorella di questa ragazza si è fatta promotrice, a livello
internazionale, di una campagna di sensibilizzazione dell'opinione
pubblica, per cercare di far espatriare la sorella dagli Stati
Uniti e trasferirla in Italia.
Faccio presente che una analoga mozione è stata presentata anche
alla Camera dei Deputati dal Gruppo socialista, nonché in numerosi
altri Consigli regionali e comunali.
PRESIDENTE:
Se nessuno chiede la parola, pongo in
votazione la mozione in oggetto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
