Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3100 del 7 ottobre 1987 - Resoconto
OGGETTO N. 3100/VIII - INCARICO DI CONSULENZA ALL'EX
PRESIDENTE DELLA COMMISSIONE DI COORDINAMENTO DELLA VALLE D'AOSTA.
- (Svolgimento di interpellanza e reiezione e ritiro di
mozioni)
PRESIDENTE:
Do lettura dell'interpellanza in oggetto
presentata dai Consiglieri Demetrio Mafrica e Alder Tonino:
INTERPELLANZA
VERIFICATO
che con deliberazione di Giunta n. 6514,
datata 31 luglio 1987, pubblicata in data 31 luglio 1987, vistata
in data 31 luglio 1987 dal Presidente della Commissione di
Coordinamento Luca San Mauro, con l'astensione del Presidente (Luca
San Mauro) si incarica quale consulente della Regione per i
problemi afferenti le politiche comunitarie il dottor Luca San
Mauro "approfittando del collocamento a riposo del suddetto a fare
data dal 31 corrente mese, e del fatto che l'interessato, già
Presidente della Commissione di Coordinamento per la Valle d'Aosta,
conosce a fondo, per diretta esperienza, i vari settori
ministeriali, la Regione e le relative competenze";
CONSTATATO
che analogo incarico di consulenza per la
soluzione di questioni relative all'ordinamento della Regione era
stato affidato al dott. Marcello Parente in data 15 luglio 1977, al
momento del suo abbandono dell'incarico di Presidente della
Commissione di
Coor
dinamento e che tale consulenza si
è
protratta fino al gennaio ultimo scorso;
RICORDATO
che, ai sensi dell'art. 45 dello Statuto
Speciale, la Commissione di Coordinamento esercita il controllo di
legittimità sugli atti amministrativi della Regione e che, ai sensi
dell'art. 31 dello Statuto Speciale, il Presidente della
Commissione di Coordinamento ha il compito di vistare o
rinviare le leggi approvate dal Consiglio regionale;
RICHIAMATE
le espressioni polemiche nei confronti
dell'operato della Commissione di Coordinamento e
del suo
Presidente, pronunciate il 23 febbraio 1986 dal Presidente della
Giunta regionale in occasione del 38° anniversario dello Statuto
Speciale;
i sottoscritti Consiglieri regionali del Gruppo
comunista
INTERPELLANO
la Giunta regionale per conoscere:
1)
a quali motivazioni politiche risponde un
comportamento che da una parte critica l'operato di un organo e
dall'altra ne "premia" i Presidenti una volta cessati dal proprio
incarico;
2)
per quali motivi, per i compiti affidati al dottor San
Mauro, non sono stati ritenuti sufficienti i contributi degli
uffici regionali preposti e perché, nella necessità di consulenze
esterne, non si è fatto ricorso ad altro esperto, la cui scelta
avrebbe sollevato minori perplessità.
PRESIDENTE:
Do lettura della mozione in oggetto,
presentata dal Consigliere Aloisi:
MOZIONE
VISTA
la deliberazione n. 6514 del 31 luglio
1987;
CONSIDERATO CHE non si capiscono i criteri ispiratori dello
strano incarico conferito che, stando al disposto deliberativo,
attribuisce in via del tutto anomala - per non dire ridicolo la
qualifica di esperto della Regione Autonoma della Valle d'Aosta per
i problemi attinenti alle Politiche Comunitarie Europee ad un ex
dipendente dello Stato;
ATTESO CHE la stessa delibera n. 6514 potrebbe configurare varie
ipotesi di reato, essendo stata vistata (con l'astensione del
Presidente... ma) dallo stesso Presidente della Commissione di
Coordinamento, unico a poter vistare gli atti amministrativi della
Regione ai sensi del vigente Statuto, ragione per cui la conclamata
astensione è irrilevante, non essendo gli atti amministrativi
regionali sottoposti a votazione da parte della Commissione di
Coordinamento, ma tout-court al visto del Presidente della
Commissione stessa;
E CHE, guarda caso, il Presidente della Commissione di
Coordinamento pone il suo riverito visto nell'ultimo giorno utile
prima del proprio pensionamento, e lo appone su un provvedimento
che gli attribuisce una prebenda di lire un milione al mese;
VISTO CHE non è possibile ritenere che la "esperienza" del
predetto pensionato dello Stato presso il Ministero dell'Interno,
costituisca titolo sufficiente per dare come accertata una
particolare competenza sulle politiche e sulle agevolazioni
comunitarie che ben poco hanno a che vedere con il lavoro svolto
dall'ex dipendente presso il citato Ministero;
RITENUTO CHE non sia possibile versare una prebenda lorda di
lire un milione per una "consulenza" cha abbisogna di ben altri
livelli di preparazione e di supporto burocratico come è evidente
dal lavoro già svolto a livello regionale dall'ufficio di
Programmazione nonché dagli Assessorati dell'Agricoltura e
dell'Industria, proprio per le pratiche relative alla formazione
professionale, agli incentivi comunitari, alle agevolazioni
imprenditoriali, ai contributi finalizzati della CEE;
E CHE pertanto, appaiono abbastanza scialbe le sedicenti
considerazioni che avrebbero indotto la Giunta regionale, proprio
in concomitanza con il pensionamento del Presidente della
Commissione di Coordinamento ad avvertire la "esigenza di un pronto
(sic!) adempimento delle direttive delle politiche comunitarie e
del loro coordinamento a livello ministeriale con la Regione",
quando è pacifico che trattasi di un compito di ordinaria
competenza regionale e ministeriale deputata sia agli uffici, sia
ai titolari degli Assessorati e dei Ministeri che sono già
profumatamente retribuiti e che debbono essere "pronti" ad
assicurare la continuità applicativa delle direttive
comunitarie;
VENUTO A CONOSCENZA del fatto che lo stesso attuale "esperto" di
politiche comunitarie era stato oggetto nel passato di varie
interpellanze sulla versatilità delle sue spese di rappresentanza
che comprendevano addirittura generi alimentari di prima
sussistenza quali (scatolame, pelati, piselli, fagioli ecc. ecc.)
cosa inaudita e mai vista in Italia e nella stessa Regione Valle
d'Aosta in relazione alle spese della Commissione di Coordinamento
e del suo Presidente, con un andazzo che ha tutti i risvolti di un
malcostume già denunciato da quasi tutte le forze politiche di
minoranza in Consiglio regionale;
tutto ciò premesso, il Consiglio regionale della Valle
d'Aosta
DELIBERA
di revocare la deliberazione n. 6514 del 31 luglio 1987, vistata
in originale dall'allora Presidente della Commissione di
Coordinamento, con un'astensione che non ha rilevanza giuridica non
essendo la Commissione stessa un Organo collegiale
amministrativo.
PRESIDENTE:
Do lettura della mozione in oggetto,
presentata dal Consigliere Sandri:
MOZIONE
VISTA la deliberazione di Giunta n. 6514 del 31.8.87, protocollo
della Commissione di Coordinamento n. 6984 a firma del Presidente
San Mauro, con l'astensione del Presidente stesso, "Incarico di
consulenza al Dott. Luca San Mauro - Approvazione e finanziamento
di spesa";
RICORDATO il dibattito avvenuto nell'autunno '86 sulle spese
sostenute dall'allora Presidente della Commissione di
Coordinamento;
RITENUTA inopportuna la designazione del Dott. Luca San Mauro
come esperto nell'adeguata utilizzazione dei fondi comunitari;
il Consiglio regionale della Valle d'Aosta
IMPEGNA
la Giunta regionale a revocare immediatamente tale
deliberazione.
PRESIDENTE:
Informo i Consiglieri che hanno presentato
l'interpellanza e le mozioni che, in presenza di apprezzamenti di
carattere personale, la Presidenza farà procedere i lavori in
seduta segreta.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Questo Consiglio ha sottolineato in più
occasioni l'importanza di una difesa fiera e tenace dei valori
autonomistici. In questa difesa, sovente rientra un conflitto di
competenze con il Governo che viene espresso attraverso l'attività
del Presidente della Commissione di Coordinamento. Quest'ultimo,
infatti, oltre che far parte della Commissione di Coordinamento, e
quindi esercitare il controllo amministrativo sugli atti della
Regione, rappresenta anche il Ministro dell'Interno ed ha il
compito di vistare o non vistare le leggi approvate dal Consiglio
regionale.
In più occasioni questo Consiglio, le forze della maggioranza,
la Giunta ed il Presidente della Giunta hanno criticato un certo
comportamento politico accentratore del Governo, che si esprimeva
attraverso il visto negato alle leggi regionali.
In più occasioni noi abbiamo ritenuto la protesta della Giunta e
del Consiglio più che motivata, perché ognuno ha i suoi compiti: il
Consiglio regionale deve fare le leggi, la Commissione di
Coordinamento deve valutare gli atti amministrativi dal punto di
vista della legittimità e, solo in alcuni casi, del merito, ed
infine il Presidente della Commissione di Coordinamento deve
rappresentare il Governo, e quindi le competenze dello Stato,
valutare i confini delle competenze dello Stato con quelli della
Regione.
Già una volta abbiamo avuto la sorpresa di vedere che un
Presidente della Commissione di Coordinamento, andando in pensione,
diventava consulente di questa Regione. In quell'occasione non
abbiamo sollevato obiezioni ed abbiamo pensato che fosse un caso
particolare, dovuto alle particolari competenze che quel Presidente
della Commissione di Coordinamento rivestiva in materia di diritto
amministrativo.
A qualche anno di distanza, vediamo che il caso si ripete con
l'ultimo Presidente della Commissione di Coordinamento, che, il
giorno stesso in cui va in pensione, riceve, da parte della Giunta,
l'incarico di una consulenza per risolvere i problemi relativi ai
rapporti con la CEE, per conto della Regione Valle d'Aosta.
Abbiamo notato una sollecitudine eccezionale, perché la
deliberazione della Giunta è stata assunta il 31 luglio, nello
stesso giorno è stata pubblicata e, sempre nello stesso giorno, il
Presidente della Commissione di Coordinamento l'ha vistata. Si
trattava di un incarico che sarebbe decorso dal giorno successivo.
Per altre deliberazioni, in questa Regione, non si dà prova di una
analoga sollecitudine.
Si parla, in questo caso, di un incarico che riguarda i rapporti
con la CEE. Noi non siamo a conoscenza di particolari competenze
dell'interessato, in materia, e chiediamo alla Giunta di fornirci
qualche chiarimento. Ci sorgono, invece, delle perplessità, per il
fatto che alcuni uffici della Regione, già da anni, hanno il
compito di seguire i rapporti con la CEE, di verificare i campi in
cui, per la nostra Regione, sia possibile ottenere dei vantaggi o
dei contributi per la formazione professionale, per l'agricoltura,
ecc. Vorremmo sapere se la nomina di un consulente speciale vuol
significare sfiducia nei confronti dell'operato di questi uffici.
Non riusciremmo a capire, altrimenti, le ragioni della nomina di
una specie di Commissario "ad acta". Vorremmo sapere perché si sia
scelta proprio questa soluzione.
Noi abbiamo una nostra risposta, vogliamo, però, conoscere, qui
in Consiglio, i motivi che hanno determinato la Giunta ad operare
questa scelta. Per illustrare meglio il nostro pensiero, ci
avvaliamo di un esempio. In un campionato di calcio ci sono due
squadre avversarie, i cui capitani più volte hanno motivo di
vantare i meriti delle rispettive squadre e si affrontano in
partite combattutissime. Se poi, alla fine del campionato, il
capitano di una delle due squadre diventa allenatore della squadra
avversaria, possono nascere dei sospetti sulla regolarità delle
partite.
Vorremmo sapere, quindi, qual è la spiegazione del Presidente
della Giunta in merito.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Parte di quanto è stato detto dal
Consigliere Mafrica coincide con quello che volevo dire io e,
quindi, non lo ripeterò. Mi si consenta, però, di usufruire della
rotazione dei Consiglieri di Nuova Sinistra per far ritornare in
Consiglio, per un solo attimo, l'ex Consigliere regionale Elio
Riccarand, il quale, sull'ultimo numero di "Nuova Sinistra
Informazioni", così scrive:
"La storia valdostana di S.E. San Mauro la raccontiamo
all'interno del giornale, ma il 31 luglio del personaggio merita
alcune righe in prima pagina.
Il 31 luglio era, per S.E., l'ultimo giorno di lavoro, prima
dell'agognata pensione. Mandato in questi ultimi anni a presiedere
la Commissione di Coordinamento per la Valle d'Aosta, San Mauro si
era molto prodigato per la Giunta Rollandin. Quante volte era stato
decisivo il suo adoperarsi per far passare delle deliberazioni che
con la certezza del diritto e con la trasparenza amministrativa
nulla avevano a che vedere! Quante volte si era arrampicato sui
vetri per sanare situazioni delicate! Quante volte, noi, di Nuova
Sinistra, eravamo rimasti di sale nel veder vistati certi
provvedimenti!
E la Giunta Rollandin, naturalmente, si era prodigata per
compiacere a Sua Eccellenza: un lussuoso arredo nell'appartamento,
generi di conforto, gettoni di presenza, ecc., insomma, uno scambio
di cortesie tra lorsignori!
Ma, al 31 luglio, tutto questo stava per finire: era l'ultimo
giorno del Commissario-Presidente. Pensate voi che Sua Eccellenza
lo abbia dedicato ai saluti o a portar via le carte? No! Quel 31
luglio è stato, per San Mauro, un giorno di frenetica attività. Lo
scambio di cortesie tra i lorsignori doveva, al 31 luglio,
raggiungere il suo apice!
Sua Eccellenza, che era stato designato dal T.A.R. quale
Commissario "ad acta" per provvedere alla restituzione
dell'ospedale all'Ordine Mauriziano..."
(...INTERRUZIONE...)
SANDRI (N.S.):
Sto leggendo un articolo che è stato
pubblicato in un giornale.
"...sostituendosi all'inadempiente
Regione, doveva, il 31 luglio, emanare un decreto per rinviare la
restituzione dell'ospedale. La Giunta stessa doveva, il 31 luglio,
deliberare di affidare un incarico di consulenza al San Mauro, in
modo che potesse arrotondare la pensione con un milione al mese.
Naturalmente, però, le due cose non avevano e non dovevano avere
nulla in comune.
Pensate all'angoscia del San Mauro: il decreto dell'ospedale
andava emanato prima o dopo l'approvazione in Giunta della
consulenza? E come fare a vistare la deliberazione il giorno stesso
in cui veniva approvata dalla Giunta? Sembra facile a dirsi, ma
quanti giri di telefonate, quanti colloqui e quanti accorgimenti
per mettere tutto a posto e per sincronizzare il tutto!
Intanto la Commissione di Coordinamento, che si era riunita al
mattino alle 10, doveva essere riconvocata al pomeriggio, per le
ore 17, così, al mattino la Giunta poteva deliberare e, al
pomeriggio, la Commissione poteva vistare. E la pubblicazione
all'albo delle deliberazioni? Tutto a posto, basta guardare le date
ed i timbri sulla deliberazione n. 6514: approvata il 31 luglio
1987, pubblicata in data 31 luglio 1987, trasmessa alla Commissione
di Coordinamento il 31 luglio 1987 e vistata e firmata dal
Presidente San Mauro il 31 luglio 1987.
Naturalmente sul referto di pubblicazione compare la solita
formula che certifica l'avvenuta pubblicazione della deliberazione
all'albo: "Per 15 giorni consecutivi, avverso la medesima non è
stato, fino ad oggi, prodotto reclamo, né opposizione". E chi mai
poteva reclamare?
Mentre la deliberazione di Giunta correva, con inusitata
rapidità, da piazza Deffeyes a via Ollietti, il decreto
sull'ospedale faceva, altrettanto di corsa, la strada inversa, da
via Olivetti
a piazza Deffeyes. Il decreto emesso il 31
luglio, trasmesso alla Regione il 31 luglio, è
arrivato
ed
è
stato protocollato il 31 luglio. E poi si dice che la
democrazia ha tempi lunghi e che le Poste non funzionano!
S.E. San Mauro, col suo gran lavoro, mi ha fatto venire in mente
il manzoniano Conte Zio: "Un grande studio, una grand'arte di gran
parole metteva quel signore nel maneggio d'un affare, ma produceva,
poi, anche effetti corrispondenti". Il Conte Zio ottenne di far
fare a Padre Cristoforo una passeggiata da Lecco a Rimini, San
Mauro si è garantito un bel pacchetto di milioni. Un tempo si
andava a piedi, adesso si va avanti a milioni, ma i personaggi sono
rimasti quelli!"
Io credo che questo articolo dell'ex Consigliere Riccarand,
insieme all'altro, presente nelle pagine interne e che non cito per
brevità, che è stato scritto dall'altro ex Consigliere regionale di
Nuova Sinistra, Ilio Viberti, che mi ha preceduto in Consiglio,
riassumano alcuni temi già ricordati. Vorrei tuttavia
risottolinearne tre.
Il primo, per il quale vorrei dalla Giunta delle precise
giustificazioni, riguarda la strana coincidenza del rinvio,
malgrado fosse un atto dovuto del Commissario "ad acta", della
deliberazione sul ritorno dell'Ospedale mauriziano all'Ordine
mauriziano, dal 1° agosto 1987 al 1° gennaio 1988.
Il secondo riguarda una risposta, che credo egli debba ad Ilio
Viberti e, ovviamente, a tutta la Valle d'Aosta, e che riguarda
l'impegno da lui assunto, dopo la seduta segreta sulla mozione poi
ritirata, di inviare due lettere al Ministero per chiedere
delucidazioni sui contenuti di quella seduta segreta. Ora, poiché
quelle lettere sono state inviate, vorrei sapere quante
sollecitazioni ha avanzato il nostro Presidente per ottenere delle
risposte, se ha telefonato al Ministro per avere, anche "brevi
manu" o per telefono, alcune osservazioni e, se le ha avute, che
riferisca al Consiglio in questa seduta.
È preferibile limitarsi a considerare il romanzare manzoniano,
perché, se si dovesse guardare la realtà in senso stretto, si
dovrebbe proprio convenire che qui siamo arrivati "a tarallucci e
vino", vista anche la quantità di generi di conforto di cui avevamo
parlato.
Si dà atto che, su richiesta del Consigliere Aloisi, i lavori
proseguono in seduta segreta dalle ore 18,34 alle ore 18,51.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
A propos des requêtes faisant l'objet
de l'interpellation, M. Mafrica a rappelé ce qui s'était passé à un
certain moment et même nos interventions par rapport à certaines
attitudes vis-à-vis des délibérations et lois que e Conseil avait
approuvées et que la Commission de Coordination avait
repoussées.
Au delà des évaluations sur la personne, les compétences de M.
Luca San Mauro sont incontestables même s'il y a plusieurs manières
d'utiliser ses compétences.
Nous nous étions justement plaints de l'attitude qu'il avait eue
par rapport à certaines lois, en remarquant que les possibilités de
la Commission sont autonomes. Nous avions donc cru possible de lui
donner la possibilité, pendant ces huit mois, de connaître encore
mieux la réalité des exigences des régions, puisqu'il devra
s'intéresser à la manière dont les différentes requêtes sont
acceptées ou repoussées ou, en tout cas, sont évaluées au niveau
des différents ministères.
Son activité est liée au fait qu'il habite Rome et, partant,
pourra se rendre dans les différents ministères pour suivre les
dossiers que les assessorats compétents pourront y transmettre.
Je peux assurer à M. Mafrica qu'il n'y a pas méfiance quant à
l'activité des différents bureaux de l'assessorat, bien au
contraire, nous l'apprécions.
M. Mafrica reconnaîtra que l'activité précédente avait donné de
bons résultats. Je ne suis pas prophète pour juger de ce que sera
celle-ci, mais je ferai un compte rendu au Conseil qui en jugera
par lui-même.
Nous n'accepterons donc pas les deux motions et je donnerai à M.
Sandri les réponses que j'ai eues.
Chacun peut faire les commentaires qu'il jugera utiles, je ne
tiens pas à soulever d'autres problèmes.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Quando ho letto la deliberazione
di Giunta ho fatto delle considerazioni, alcune delle quali di
carattere politico: ho pensato che questa maggioranza, essendo
composta, formata, da partiti di estrazione prevalentemente
cattolica, consenta ad ogni Giunta di nominarsi un proprio santo
protettore e che quest'ultima Giunta l'abbia trovato nella persona
del San Mauro.
In questo Consiglio regionale abbiamo visto passare i "pelati
San Marzano", i fagioli di marca San Michele, che io ricordo
benissimo, i piselli Santa Maria,... sempre a spese del denaro
pubblico regionale e, infine, abbiamo visto passare la
deliberazione che assegna questo santo incarico. Così mi sono
fermamente convinto che noi, forze laiche, ci troviamo in
difficoltà, specie in alcuni casi, a dialogare con questa
maggioranza, proprio perché non abbiamo dalla nostra parte neanche
un santo.
Con questa mozione si chiede di revocare una deliberazione che
la Giunta non avrebbe dovuto assumere. Qualcuno ha detto, a
ragione, che con questa deliberazione si è rasentato il Codice
Penale, ma io sostengo che siamo completamente dentro il Codice
Penale, anche se le vere responsabilità sono da ricercare
altrove.
Se ci dovessimo comportare come ha fatto giustamente alcune
volte il Consigliere Aloisi, che per anni si è sentito bistrattare
da ex Assessori, anche noi dovremmo agire nello stesso modo.
Siccome, però, io non faccio politica a colpi di carta bollata e
neppure, ahimé, a colpi di interventi della magistratura - mi
auguro, anzi, che resti da me il più lontano possibile -, ritengo
che questo provvedimento richieda un atto di umiltà, da parte della
maggioranza che dovrebbe procedere alla sua revoca. È vero che,
ormai, sono già passati tre o quattro mesi e che ne mancano ancora
solo 8 alla scadenza dell'incarico, ma facciamo in modo che al San
Mauro giunga almeno un certo segnale...
(...INTERRUZIONE...)
BALDASSARRE (P.S.D.I.):
Allora mandiamoglielo subito,
magari a casa sua! Se questa richiesta è stata avanzata da un
settore cattolico, facciamogli capire che in Consiglio regionale ci
sono delle forze laiche, che non possono avere santi protettori.
Del resto, se si potesse avere qualche santo protettore, visto che
siamo a soli sette mesi dalla prossima campagna elettorale, anch'io
me ne cercherei uno.
Ho cercato di mettere la cosa un po' sul comico, proprio perché
non vale più la pena di arrabbiarsi, anche perché, come forze di
opposizione, abbiamo subito tanti di quei linciaggi morali che,
adesso, quasi quasi, ci conviene pensare di più alla prossima
campagna elettorale.
Naturalmente voterò queste mozioni e, anche se la maggioranza ha
forse già deciso di non revocare il provvedimento assunto verso il
San Mauro, io chiedo ugualmente che lo stesso venga revocato.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Bisogna dare atto al Presidente della
Giunta di aver dato una risposta sincera, perché ha detto: "Siamo
stati quasi costretti a dover prendere questo provvedimento". Le
sue parole erano diverse, ma il loro significato, in ogni caso, era
simile.
Ribadisco, tuttavia, le perplessità che ho illustrato prima,
perché vi sono tutti gli estremi per approfondire il discorso
relativo all'interesse privato, nei confronti del San Mauro e,
pertanto, valuterò attentamente la situazione.
Invito ancora una volta il Presidente della Giunta, anche per
evitare tanti problemi e sempreché lo ritenga opportuno, a
ritirare, almeno in via provvisoria, la deliberazione n. 6514.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Non chiedo di ritirare questa
deliberazione, perché non mi piace sprecare troppo le parole, ma,
per certi versi, voglio ringraziare il Presidente della Giunta,
che, con un atteggiamento diverso da quello assunto verso altre
iniziative e mozioni, credo abbia voluto approvare la sostanza
delle nostre iniziative. Si tratta, ovviamente, di un
riconoscimento importante.
Voglio solo ricordare che questa esperienza può avere tanto
degli aspetti comici, come è stato sottolineato dal Consigliere
Baldassarre, quanto aspetti meno comici. In ogni caso, non si
tratta di un bel capitolo della nostra storia regionale e mi
auguro, come ha detto il Presidente della Giunta, che non si abbia
più a ripetere.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
A noi non piace parlare di persone o
esprimere giudizi sulle persone, e, per questo motivo, noi ci
asterremo dal votare le mozioni. Ci teniamo, però, a precisare che
rimangono valide tutte le nostre perplessità, sia sulla sostanza
dell'incarico, e cioè sulla sua utilità, sia sulla persona oggetto
dell'incarico.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi voteremo a favore della mozione del
Consigliere Sandri e ci asterremo dal votare quella presentata dal
Consigliere Aloisi, non per quanto attiene al testo del deliberato,
ma per alcuni eccessi verbali presenti, a nostro giudizio, nelle
premesse della sua mozione.
In merito alle considerazioni fatte dal Presidente della Giunta,
mentre riconosciamo la sua disponibilità a dire il vero, dobbiamo
convenire che la sua disponibilità, però, non arriva al punto da
rimettere in discussione il provvedimento. Presento, pertanto, alla
Giunta regionale l'invito politico a porre su un piatto della
bilancia le ragioni, comprensibili per un politico, di una certa
convivenza interna alla maggioranza e, sull'altro piatto, il segno
negativo che questo episodio potrà avere sull'immagine della
dignità e della difesa dell'autonomia di questa Regione, rispetto
alla Commissione di Coordinamento. La scelta, ovviamente, starà a
voi.
Noi riteniamo il provvedimento inopportuno e, quindi, invitiamo
la maggioranza a ritornare sui suoi passi.
Si dà atto che alle ore 19,05 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Dico solo che io ritiro la mia mozione,
perché non ha alcun senso la contemporanea presenza di due mozioni
con la stessa richiesta di revoca e, pertanto, mi associo al
Consigliere Sandri e voterò a favore della sua mozione.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Quelques mots pour dire que l'attitude
de l'Administration régionale face à certains arguments n'a pas
changé. Nous avons essayé de donner des explications quant aux
raisons qui sont à la base de certains choix.
Il y a là la possibilité de faire comprendre à une personne qui
a jugé, lorsqu'il était Président de la Commission, certaines lois,
certains actes de l'Administration régionale, dans un certain sens
quel est le problème de l'Administration régionale face à certaines
possibilités qui souvent ne sont pas réalisées pour cause
d'incompréhension.
Il pourrait même être intéressant d'examiner quel sera le
travail dans ce sens.
PRESIDENTE:
Informo il Consiglio che la deliberazione n.
6514, riferendosi a persona, è stata adottata dalla Giunta mediante
votazione a scrutinio segreto.
Chiedo al Consiglio, pertanto, se la mozione, riferendosi a
persona, abbia a seguire lo stesso trattamento.
Mi sembra di capire che il Consiglio sia d'accordo nel ritenere
che anche la mozione sia votata a scrutinio segreto.
Se nessuno chiede la parola, invito il Consiglio a pronunciarsi
per votazione a scrutinio segreto sulla mozione presentata dal
Consigliere Sandri ed iscritta al n. 50 dell'ordine del giorno,
essendo stata ritirata quella presentata dal Consigliere
Aloisi:
VOTAZIONE A SCRUTINIO SEGRETO
ESITO DELLA VOTAZIONE
Presenti: 23
Votanti: 7
Favorevoli: 6
Contrari: 1
Astenuti: 16 (Beneforti, Breuvé, Chabod, De Grandis, Faval,
Lanivi, Maquignaz, Martin, Pascale, Perrin, Ricco, Rolando,
Rollandin, Stévenin, Tamone e Voyat)
Il Consiglio non approva
