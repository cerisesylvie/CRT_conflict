Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 1404 del 21 giugno 2000 - Resoconto
OGGETTO N. 1404/XI Problemi concernenti il trasporto di
persone disabili. (Interpellanza)
Interpellanza Richiamato il provvedimento dirigenziale
dell’Assessorato al Turismo, sport, commercio e
trasporti n. 3341 del 25.06.1999 con il quale si aggiudicava al
raggruppamento di imprese Ditta Capogruppo Rabellino Roberto a
seguito di gara a procedura aperta, il servizio di trasporto
persone disabili a decorrere dal 01.07.1999 per tre anni;
Considerato che la Soc. COTA a r.l. di Aosta ha presentato
dinanzi al TAR per la Valle d’Aosta ricorso contro
il provvedimento della Direzione Trasporti
dell’Assessorato;
Preso atto che in data 20.03.2000 con sentenza 91/2000 il TAR ha
accolto tale ricorso;
Vista la deliberazione di Giunta n. 1125 in data 10.04.2000 che
istituiva appello al Consiglio di Stato avverso la sentenza del TAR
Valle d’Aosta;
i sottoscritti Consiglieri regionali
Interpellano
la Giunta regionale per sapere:
1) qual è la situazione del trasporto disabili in Valle
d’Aosta;
2) se il contenzioso di cui in premessa può creare problemi o
disfunzioni al servizio;
3) quali motivazioni hanno indotto la Regione ad appellarsi al
Consiglio di Stato.
F.to: Lattanzi - Tibaldi
Presidente
La parola al Consigliere Lattanzi.
Lattanzi (FI)
Con provvedimento dell'8 marzo 1999 la
Giunta indiceva una gara di appalto per il trasporto dei disabili
in Valle d'Aosta per anni 3, stanziava la cifra di 5,9 miliardi e
l'aggiudicazione della gara di appalto era indetta al prezzo più
basso.
Qualche mese dopo, nel mese di giugno, veniva aggiudicato
l'appalto alla ditta Rabellino Roberto, capogruppo di una serie di
imprese, essendoci pervenute come offerte solo questa della ditta
Rabellino Roberto e della COTA a r.l..
Nel documento di aggiudicazione in data 25 giugno il Direttore
della Direzione trasporti evidenziava nell'aggiudicazione come le
due società avevano fatto un ribasso del 17-18 percento la ditta
capogruppo Rabellino Roberto e dello 0,10 percento la ditta COTA, e
già nell'aggiudicazione della gara di appalto il dirigente doveva
prendere atto di fare una verificare sulle due offerte, essendo due
offerte molto anomale con 5,9 miliardi stanziati, un ribasso del 17
percento da parte di una società e dello 0,10 percento dell'altra
ditta, che era considerata come era scritto nel provvedimento
dirigenziale un'offerta anomala. Anomala era non quella del 17
percento, ma quella dello 0,10 percento, considerata un'offerta
troppo bassa.
Visti gli esiti positivi degli accertamenti rispetto a due
aspetti, una era una certificazione della prima ditta, e l'altra
appunto dell'offerta anomala dello 0,10 percento della ditta COTA,
si aggiudicava l'appalto alla ditta Rabellino Roberto, capogruppo
di imprese, per 4.886 milioni.
A questa aggiudicazione la ditta COTA, società tassisti Aosta,
faceva immediato ricorso, che in data di aprile 1999 veniva accolto
dal TAR.
Immediatamente la Giunta regionale provvedeva a definire un
proprio legale e a ricorrere al Consiglio di Stato con un appello
avverso la sentenza TAR della Valle d'Aosta, che aveva accolto il
ricorso della ditta COTA, in data 10 aprile 2000.
Quindi un appalto non semplice, un appalto che presentava delle
situazioni anomale, come si evince dalle documentazioni che sono
state fornite; un appalto che oggi è oggetto di contesa fra la COTA
e la regione, che con le proprie ragioni ricorre al consiglio di
stato.
La prima preoccupazione che vogliamo esprimere con la nostra
interpellanza e sulla quale interpelliamo l'Assessore è quella
intanto di conoscere, alla luce di questo appalto di un anno fa, la
situazione dei trasporti dei disabili in Valle d'Aosta come sta
procedendo, con quali efficienze, e la preoccupazione più
importante se il contenzioso in premessa può creare problemi o
disfunzioni o le procedure possono prevedere delle disfunzioni nel
servizio. Soprattutto la cosa che più ci interessava conoscere è
con quali motivazioni la Regione, appellandosi al Consiglio di
Stato, intendeva portare avanti le proprie ragioni.
Chiedo all'Assessore di poter rispondere e mi riservo di
esprimermi in sede di replica.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Sulla definizione di appalto non semplice
direi che la stessa si può estendere un po' a tutte le gare, perché
il contenzioso in questo momento su quasi tutte le gare di appalto
sta diventando una consuetudine.
Ma al di là di questo, per rispondere puntualmente agli
interrogativi dell'interpellante, sul primo quesito possiamo dire
che la situazione del trasporto dei disabili nella nostra regione è
regolare, lo stesso prevede la possibilità di autorizzare
spostamenti a favore di persone invalide per motivi di lavoro, di
studio, per motivi sanitari e motivi di socializzazione.
Allo stato delle cose, dopo una fisiologica e breve fase di
avviamento dalla ditta che ha vinto l'appalto, vengono soddisfatte
regolarmente tutte le richieste di trasporto, secondo le modalità
stabilite dal capitolato di appalto del servizio in oggetto,
nonostante che vi sia un notevole aumento dell'utenza nel corso
dell'ultimo anno solare, quantificato in circa 200 nuove richieste
di trasporto.
In ogni caso rispetto al precedente rapporto l'ufficio è stato
messo in grado di controllare il regolare svolgimento di ogni
singolo servizio. Risulta peraltro in fase di redazione un
regolamento volto ad assicurare un più efficiente accesso ai
servizi stessi; cioè stiamo predisponendo in collaborazione con
l'Assessorato alla sanità, che ha la competenza di individuazione
delle tipologie dei soggetti che devono essere trasportati, mentre
per quanto attiene il servizio dei trasporti noi eseguiamo il
servizio, dicevo, stiamo definendo un regolamento per evitare abusi
e per regolamentare in modo più corretto il servizio stesso.
Per quanto attiene il primo punto, possiamo dire che a quanto ci
risulta il trasporto è regolare ed è soddisfacente per gli
utenti.
Per quanto attiene al secondo quesito, se il contenzioso di cui
in premessa può creare problemi o disfunzioni al servizio, la
risposta è negativa, perché escludiamo che il contenzioso in atto,
in particolare l'intervenuta sentenza del TAR Valle d'Aosta, che ha
accolto il ricorso della COTA, possa creare problemi o disfunzioni
al servizio; infatti il servizio continua regolarmente.
Toglie al riguardo qualsiasi dubbio l'ordinanza del Consiglio di
Stato in da 26 maggio 2000, con la quale questo organo ha risposto
al provvedimento che aveva a suo tempo avviato la Giunta. Peraltro
il Consiglio di Stato ha sospeso l'esecuzione della sentenza del
TAR Valle d'Aosta, e ciò rafforza ulteriormente la già legittima
continuazione del rapporto con l'attuale appaltatore, visto che
anche prima non poteva considerarsi bloccato l'esercizio del potere
da parte dell'Amministrazione, anche alla luce del gravissimo danno
che avrebbe subito l'interesse pubblico generale da un'eventuale
ingiustificata sospensione del servizio, senza contare che
l'aggiudicazione dell'attuale servizio - ma questo lo ha già
sottolineato l'interpellante - a fronte di attestazioni positive di
stima da parte degli utenti permette alla Regione di conseguire un
risparmio notevole se raffrontiamo le due cifre economiche.
È vero, come ho già avuto occasione di sottolineare in
iniziative simili in Consiglio, che la valutazione di questo
appalto non si è basata esclusivamente sull'aspetto economico, ma a
parità di condizioni e di garanzia che il servizio potesse essere
svolto in modo corretto, come a noi risulta che avvenga,
l'Amministrazione ha scelto di concedere l'appalto a quelli che
hanno fatto un ribasso economico più alto.
Per l'ultimo punto, vale solo la pena di sottolineare - e così
rispondiamo direttamente a questo punto 3, per il quale chiaramente
il linguaggio della risposta è di tipo prettamente tecnico-legale -
che il Consiglio di Stato, emettendo l'ordinanza, ha valutato oltre
alla gravità, l'attualità di irreparabilità del danno, una
consistente presenza di ragioni di diritto per l'accoglimento
dell'appello.
Ragioni che possono sintetizzarsi con l'inammissibilità del
ricorso COTA per totale carenza di interesse, per omessa o tardiva
impugnazione, e impugnazione di atti non incidenti su posizioni
giuridiche tutelabili, oltre ad una generale infondatezza di fatto
e di diritto del ricorso medesimo. Questi sono i contenuti di tipo
giuridico, che stanno poi alla base delle motivazioni
dell'ordinanza del Consiglio di Stato che sospendeva la precedente
ordinanza del TAR.
Presidente
La parola al Consigliere Lattanzi.
Lattanzi (FI)
Ringrazio l'Assessore per le risposte che in
un certo senso mi aspettavo, perché era giunta nel frattempo
notizia della sospensione della deliberazione del TAR da parte del
Consiglio di Stato.
L'Assessore ha esordito dicendo: difficoltoso questo appalto, un
po' come sono tutti gli appalti. Quando si fa una gara di appalto,
in effetti c'è una serie di complessità da tenere presente.
Io invece ho usato un aggettivo, anomalo, che ho rilevato dalla
deliberazione del provvedimento dirigenziale, perché anomala era
l'offerta della società che teoricamente aveva fatto alla Regione
l'offerta meno vantaggiosa, cioè si era discostata dal punto di
partenza di 5,9 miliardi di solo 0,10.
Avrei ritenuto, come dirigente della Regione di porre attenzione
certamente alla convenienza e all'economicità della scelta e che
non può che non essere a favore della Regione, ma della "anomala" e
che io considererei anomala, offerta di un ribasso del 17 percento,
perché i casi sono due: o i tassisti di Aosta non sanno farsi i
conti in tasca, per cui sono incompetenti sotto la materia
dell'offerta finanziaria, o la ditta capogruppo dell'insieme di
imprese che poi ha vinto l'appalto, aveva qualche conoscenza
maggiore rispetto a quelle che erano nel bando di appalto.
Andando a vedere i prezzi posti alla base dell'asta, ho anch'io
evidenziato nella lettura un'anomalia, una strana anomalia, che è
legata alla tariffa per il trasporto singolo urbano con autoveicolo
non attrezzato; qui la base dei prezzi prendeva in considerazione
una serie di prezzi, una era una tariffa per trasporto di singolo
urbano con autoveicolo attrezzato, corse inferiori ai 17 km, 38.000
lire; una era la tariffa per il trasporto singolo urbano con
autoveicolo non attrezzato, sempre all'interno dei 17 km, di 18.500
lire.
Quando si trattava poi di trasporto di singolo extraurbano con
autoveicolo attrezzato, si quantificava un prezzo d'asta di base di
2.800 lire/km, per il trasporto di singolo extraurbano con
autoveicolo non attrezzato, di 1.100 lire/km.
Quando poi si andava al trasporto collettivo, la tariffa per il
trasporto collettivo urbano, cioè all'interno di 17 km, che per il
singolo vedeva una quota di 18.500 lire a corsa, la tariffa a corsa
per il trasporto collettivo urbano, senza specificare se con mezzo
attrezzato o non attrezzato, era di 97.500 lire. La tariffa per
trasporto collettivo extraurbano, anche qui senza specifica di
attrezzatura o non attrezzatura, era di 2.800 lire, esattamente
come lo era per il veicolo singolo extraurbano. Quindi l'anomalia è
evidente (io non sono ancora riuscito a farmela spiegare da
nessuno, perché nessuno riesce a spiegarmela): mentre per il
veicolo attrezzato la tariffa al km è sostanzialmente sul singolo e
sul collettivo identica, per quanto riguarda il singolo urbano e il
collettivo urbano passa da 18.500 lire a 97.500, cioè si prevede
che la media del collettivo sia di 4-5 volte superiore al
singolo.
Allora io credo che, dando per scontato che la gente non è
stupida, sia abbastanza anomalo e anche facilmente comprensibile
che anche alla luce di quello che lei ha dichiarato appena adesso,
cioè che c'è stato un aumento di circa 200 richieste nell'ultimo
periodo, i famosi 4,8 miliardi anticipati saranno "sforati" e anche
di parecchio, perché si fa base il prezzo della singola corsa,
quando si porta una persona prende 18.500 lire, se ne porta due ne
prende cinque volte tanto!
Allora io segnalo due anomalie: che quando si parla di trasporto
collettivo non si specifica nel bando di appalto se con mezzi
attrezzati o con mezzi normali; che il prezzo base d'asta per il
trasporto collettivo rispetto a quello singolo urbano è di cinque
volte superiore, quindi ci sono modi diversi di dare lo stesso
servizio, probabilmente.
Io sollevo questa eccezione e vorrei anche che l'Assessore la
facesse presente al dirigente che ha firmato l'aggiudicazione di
questa gara di appalto, perché secondo me non è regolare nella
sostanza, lo dico ufficialmente, non nella forma; è un'evidente
elusione nella sostanza. Qualcuno sapeva a discapito di altri che i
conteggi potevano essere fatti in maniera diversa, altrimenti non
si giustifica che su 5,9 miliardi di prezzo di base, uno presenti
un ribasso del 17 percento e l'altro dello 0,10 percento, perché o
è un fenomeno uno o è completamente incosciente e irresponsabile
l'altro.
Io credo che le persone facciano i propri interessi, che nessuno
lavori gratis e che nessuno parta per produrre un servizio dal
quale non pensa di guadagnare.
Credo anche che la base d'asta che la Regione aveva indicato di
5,9 miliardi sui servizi precedenti prevedesse un certo impegno di
spesa. Ora, prevedere che ci sia un miliardo in meno su 5 di spesa
per l'anno successivo è molto attraente per l'amministratore
pubblico, lo voglio anche sottolineare, ma secondo me avrebbe
dovuto rappresentare questa offerta così bassa l'anomalia nella
gara di appalto e non viceversa!
Fatta la mia osservazione, doverosa per un Consigliere che sta
all'opposizione e che deve fare controllo, mi rimetto agli organi
che devono stabilire se queste gare di appalto, difficoltose come
dice l'Assessore - mentre io dico che questo è anomalo - siano
corrette per l'Amministrazione oppure no.
