Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3346 del 22 dicembre 1987 - Resoconto
OGGETTO N. 3346/VIII - SITUAZIONE DELLA DIRIGENZA DELL'UNITÀ
SANITARIA DELLA VALLE D'AOSTA. (Interrogazione).
PRESIDENTE
: Do lettura dell'interrogazione presentata dal
Consigliere Sandri:
INTERROGAZIONE
RITENUTO opportuno approfondire gli aspetti legati alla
dirigenza dell'Unità Sanitaria della Valle d'Aosta, in vista della
discussione sul piano sanitario regionale;
RICORDATE le notevoli difficoltà già evidenziate in questo
Consiglio regionale nelle nomine dell'ufficio di direzione;
APPRESO che un notevole numero di incarichi grava sulla
persona del Dr. Barbero;
INTERROGA
l'Assessore alla Sanità ed Assistenza Sociale per
conoscere:
- chi siano i componenti l'ufficio di direzione, il dirigente
amministrativo e quello sanitario;
- quando siano stati nominati; con quale tipo di procedura e
quando tale nomina è stata ratificata dagli Organi di
controllo;
- quale posizione ricopra attualmente il Dr. Barbero
nell'organico dell'U.S. L. e quali incarichi, compresi quelli di
commissioni speciali, ricopra per affidamento della stessa U.S.L. o
della Regione;
- chi svolga attualmente le mansioni di Direttore Sanitario
del Presidio Ospedaliero di Viale Ginevra, 3, quando sia stato
nominato ed in base a quali titoli gli sia stato conferito
l'incarico.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
L'USL si trova in fase di applicazione di
una deliberazione della Giunta regionale, la n. 7839, la quale
prevede le modalità per l'attuazione dell'affidamento dell'incarico
di responsabile dei servizi e recita cosi di seguito: "Il personale
che alla data del presente provvedimento esercita, ai sensi di atti
resi esecutivi, funzioni di responsabilità di servizio, mantiene
l'esercizio di tali funzioni fino alla adozione dei provvedimenti
applicativi della presente deliberazione".
Questa deliberazione è stata necessaria in quanto le prime
deliberazioni fatte dal Comitato di gestione, che davano l'incarico
ai responsabili dei servizi di far parte dell'Ufficio di direzione,
erano state approvate fino alla fine del luglio 1983. A partire dal
10 agosto 1983, tutte le deliberazioni, salvo una, fatte dal
Comitato di gestione sono state annullate dalla Co.Re.Co.; l'unica
non annullata era quella del responsabile del servizio n. 4, che
risponde al dott. Barbero.
Visto che queste deliberazioni erano state annullate - e non
solo una volta, ma anche quelle fatte una seconda volta - si è reso
necessario da parte della Giunta regionale dare delle direttive più
complete. Si segnalava all'USL che nei servizi in cui ci fosse un
solo apicale l'assegnazione del responsabile del servizio, e quindi
membro dell'Ufficio di direzione, fosse automatica; invece, nei
servizi in cui c'erano più apicali l'USL avrebbe dovuto bandire un
avviso interno, dopodichè vagliare le diverse domande, formulare
una graduatoria e dare l'incarico al primo in graduatoria.
Questi avvisi interni l'USL li sta facendo e in seguito a queste
nostre prime indicazioni sono stati nominati tre responsabili di
servizio. Pertanto, i responsabili dei servizi attualmente
sarebbero: il dott. Mazzoli, in regime di "prorogatio", in quanto
c'era una prima delibera approvata fino al luglio 1983, le altre
era state annullate; il servizio n. 2 è affidato al servizio n. 4
in quanto secondo le richieste fatte a suo tempo dall'USL i
responsabili non avevano accettato l'incarico; il servizio n. 3 è
affidato al dott. Morelli, sempre in regime di "prorogatio"; il
servizio n. 4 è affidato al dott. Barbero, con la deliberazione
approvata il 5.10.1983, n. 1122; il servizio n. 5 è affidato al
dott. Margaroli, con deliberazione n. 957 del 25.5.87; il servizio
n. 7 al dott. Boscardin e il servizio n. 8 al dott. Morelli, con
deliberalizione n. 958 del 25.5.87.
Coordinatore amministrativo è il dott. Morelli, nominato con
deliberazione n. 1081 del 29.12.1982; coordinatore sanitario il
dott. Barbero del servizio n. 4, nominato con la stessa
deliberalizione di cui sopra.
In risposta al terzo punto dell'interrogazione, non risulta che
il dott. Barbero abbia da parte della Regione e dell'USL degli
incarichi speciali; l'ultimo che aveva - e da cui è stato rimosso
recentemente - era quello di responsabile della scuola
infermieri.
Infine, ultimo punto, bisogna dire che il dott. Barbero risulta
titolare del posto di dirigente sanitario dell'Unità operativa di
Vigilanza igienico - sanitaria, organizzazione controllo attività
sanitaria del servizio di assistenza sanitaria specialistica,
ospedaliera ed extraospedaliera, integrativa dell'assistenza di
base, come fra l'altro risulta dalla deliberazione n. 1121 del
1983.
Le mansioni che una volta erano svolte dal direttore sanitario
sono attualmente svolte dall'Unità operativa che ho citato prima,
la n. 30, e pertanto dal responsabile del servizio di questa unità
operativa, cioè dal dott. Barbero.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Non è stato risposto all'ultimissimo
punto, cioè volevo sapere quando è stato nominato dirigente
dell'Unità operativa e in base a quali titoli gli era stato
conferito l'incarico.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Le delibere sono a n. 1121 del 5.10.1983,
la n. 274 del 3.3.86 e la n. 1721 del 9.12.86, di cui non conosco
il contenuto completo.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Ringrazio molto l'Assessore, sono
completamente soddisfatto della sua risposta, in quanto mi ha
fornito un'ampia documentazione estremamente interessante, anche
perchè credo che sia comprensibile da parte di tutti come a cinque
anni dalla costituzione della USL abbiamo ancora dei dirigenti in
regime di "prorogatio", dei servizi che alla loro direzione non
hanno nessuno e delibere che sono state "tamponate" qualche mese
fa. Se ci sono dei disservizi nella sanità forse cominciano proprio
perchè a livello di dirigenza non è stata fatta chiarezza; ma su
questo punto preannuncio la presentazione di interpellanze.
