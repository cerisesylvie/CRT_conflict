Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 2851 del 20 novembre 2002 - Resoconto
OGGETTO N. 2851/XI Azioni predisposte dall'Amministrazione
regionale in merito a possibili contaminazioni del territorio per
la presenza di inceneritori. (Interrogazione)
Interrogazione Ricordate le precedenti iniziative consiliari
concernenti l'incidente occorso all'inceneritore di
Gilly-sur-Isère, che ha comportato un fenomeno di contaminazione
nel territorio circostante, con possibili ricadute anche in zone
della regione Valle d'Aosta in prossimità del confine francese;
Ricordati gli impegni assunti in tali occasioni dalla Giunta e
dall'Assessore regionale alla Sanità specie nel corso della
discussione di mozioni presentate dal gruppo "Per la Valle d'Aosta
con l'Ulivo", il 6 e 20 febbraio 2002, circa:
- possibili convenzioni da stipulare tra regioni
transfrontaliere;
- gli accertamenti da predisporre in territorio valdostano, ai
confini con la Francia;
- lo studio di un eventuale piano di indagine riguardante la
condizione di base del suolo dell'intera regione;
la sottoscritta Consigliera regionale
Interroga
la Giunta regionale per sapere:
1) quali azioni sono state finora intraprese circa gli impegni
sopra ricordati e con quali risultati.
F.to: Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Rispetto agli impegni assunti,
l'Amministrazione regionale ha richiesto, con nota in data 6
febbraio 2002, all'ARPA della Valle d'Aosta la predisposizione di
un piano di campionamento e analisi dei terreni da effettuarsi in
zone ubicate al confine con la Francia, per determinare l'eventuale
presenza di inquinanti riconducibili alle emissioni provocate
dall'inceneritore di Albertville.
La proposta di piano è stata presentata dall'ARPA in data 26
febbraio 2002. Tale piano prevede l'effettuazione di sei
campionamenti da effettuarsi in zone individuate sulla base dei
venti dominanti da ovest a nord-ovest, di cui cinque su siti
potenzialmente e direttamente interessati all'evento su indicato e
uno in zona indenne a rappresentare il fondo naturale. I siti
individuati sono stati i seguenti: Piccolo San Bernardo, zona
Touriasse fra il Colle e la Chazdura; Valgrisenche, versante
sinistro orografico, vallone sotto il Col du Mont; Valgrisenche,
versante destro orografico, presso il rifugio Chalet de l'Epée; Val
di Rhêmes presso il rifugio Benevolo; Valsavarenche, pianolo del
Nivolet; Ollomont, la zona del Glacier come fondo naturale, il
cosiddetto "campionamento bianco". Tali campionamenti sono stati
effettuati nel mese di giugno 2002 e le relative risultanze sono
contenute nella relazione tecnica dell'ARPA n. 34 del 23 agosto
2002, pervenute all'Amministrazione regionale in data 10 settembre
2002. Le indagini non hanno rilevato alcun inquinamento misurabile
proveniente dall'inceneritore in questione e le analisi evidenziano
che i valori di fondo nella zona a confine con la Francia sono
dello stesso ordine di grandezza del campione bianco prelevato ad
Ollomont. Si evidenzia inoltre che anche la Regione Valle d'Aosta,
come peraltro la Regione Piemonte, ha inoltrato al Ministro
dell'ambiente e al Ministro della salute formale richiesta per
l'istituzione di un protocollo ufficiale di tempestiva
comunicazione fra le amministrazioni confinanti in occasione di
episodi di possibile impatto a rilevanza transfrontaliera che
dovessero ripresentarsi.
La nota è del 5 febbraio ed è indirizzata al Ministro
dell'ambiente, Matteoli, e al Ministro della salute, Sirchia, e,
per conoscenza, all'Assessore all'ambiente della Regione Piemonte e
lì si dice testualmente:
"In riferimento alla nota
protocollo…"
- eccetera -
"… della Regione Piemonte, relativa
alla carenza tempestiva di comunicazione in merito all'episodio di
inquinamento causato dall'inceneritore di Gilly-sur-Isère,
condividendone i contenuti, anche questa Regione si associa alla
richiesta della Regione Piemonte affinché sia istituito un
protocollo ufficiale di tempestiva comunicazione fra le
amministrazioni confinanti in occasione di analoghi episodi di
possibile impatto inquinante transfrontaliero che dovessero
ripresentarsi. In attesa di riscontro, si porgono i
saluti"
.
Riscontro non pervenuto.
Président
La parole à la Conseillère Squarzino
Secondina.
Squarzino (PVA-cU)
Grazie, Assessore, per le informazioni
che ha fornito.
Prendo atto con soddisfazione che l'impegno che l'Assessore qui
si era preso di commissionare all'ARPA uno studio specifico sulla
zona di frontiera, che poteva essere contaminata dalla diossina
sprigionatasi in seguito all'incidente avvenuto nell'inceneritore
di Gilly-sur-Isère, è stato ottemperato. Credo che sarebbe
opportuno che l'Assessore facesse pervenire non solo alla
sottoscritta, che a più riprese ha posto questo problema in
Consiglio, ma anche alla V Commissione, i risultati di questo
studio dell'ARPA. Prendo atto che lo studio è pervenuto
all'Amministrazione regionale ai primi di settembre; sono passati
più di 60 giorni, per cui i tempi di trasmissione di un documento
credo che siano ampiamente stati superati. Riguardo al secondo
impegno che l'Assessore aveva preso, quello cioè di sollecitare le
autorità competenti perché si provvedesse per tempo ad individuare
delle procedure che garantissero la comunicazione sullo stato della
salute della popolazione e dell'ambiente fra regioni confinanti,
prendo atto che non c'è stata una risposta da parte del Governo.
Può darsi che sia normale, come dice l'Assessore, però se non è
"efficace" l'interlocutore a cui la lettera è stata inviata, forse
varrebbe la pena di individuare un interlocutore più autorevole che
possa attivare questa procedura. Mi stupisco che su questa
questione lei abbia aspettato da febbraio a novembre senza
intervenire. Speravo che lei potesse citarmi non solo la data in
cui lei ha inviato questa richiesta ma, visto che a questa lettera
non c'è stata risposta, mi auguravo che lei avesse sollecitato una
risposta su questo aspetto, che non è di secondaria importanza,
perché queste sarebbero delle decisioni che vanno nell'ottica della
prevenzione e del dotare la nostra Regione di strumenti adatti per
intervenire.
L'Assessore ha dimenticato un terzo impegno che si era preso e
che qui avevo riassunto come studio di un eventuale piano di
indagine riguardante la condizione di base del suolo dell'intera
Regione, impegno che l'Assessore aveva così formulato in occasione
della presentazione della mozione:
"Ciò significa che
sicuramente l'impegno che posso prendere nel corso dell'anno non è
quello di far predisporre un piano, ma è quello di discutere con
l'ARPA la possibilità da parte loro di presentare un'idea, un
progetto, che significa altra cosa rispetto ad impegnarsi tout
court in questa sede, sia perché non saremmo in grado oggi di dare
risorse finanziarie senza modificare il
bilancio…"
- ma questo era il 20
febbraio 2002 -
"… e senza avere
altre risorse aggiuntive, sia perché all'ARPA sono state date altre
priorità. Se è sufficiente questo impegno, chiedo che venga
ritirata la mozione".
Io, con i miei colleghi, mi sono fidata della parola
dell'Assessore e speravo che lei almeno mi potesse dire oggi che
c'era la possibilità da parte dell'ARPA di presentare un'idea o un
progetto. Rispetto a questo livello minimo di impegno, lei non ha
dato nessuna risposta. Ne prendo atto, Assessore, e me ne
dispiace.
