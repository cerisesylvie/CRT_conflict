Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 547 del 30 ottobre 1981 - Resoconto
OGGETTO N. 547/81 - RINVIO TRATTAZIONE PROPOSTA DI LEGGE N. 253:
"ELIMINAZIONE DELLE BARRIERE ARCHITETTONICHE".
Presidente
- Ha chiesto di parlare l'Assessore alla
Sanità ed Assistenza sociale, Rollandin, per mozione d'ordine; ne
ha facoltà.
Rollandin (UV)
- Per quanto riguarda l'oggetto relativo
alla discussione sulle barriere architettoniche, la legge
presentata da Nebbia e Tripodi, si chiede di poterla discutere
nella prossima seduta. I motivi sono diversi, in particolare, si
richiama ancora una volta che da parte dei Comuni non c'è stata
alcuna risposta né affermativa né migliorativa sulla proposta in
oggetto. Teniamo conto che la legge fa riferimento specifico alle
competenze che poi dovranno essere assolte dalle Amministrazioni
Comunali.
Questo è un aspetto che non va sottovalutato e di cui si
dovrebbe tener conto nella valutazione definitiva, senza contare
gli altri progetti a livello nazionale che dovrebbero essere visti.
Si conta, appunto, in questo periodo di poter definitivamente
esaminare tutto e portarlo quindi in Consiglio per la
discussione.
Presidente
- Ha chiesto di parlare il Consigliere Nebbia;
ne ha facoltà.
Nebbia (PSI)
- Noi siamo d'accordo, purché, come ha detto
l'Assessore Rollandin, al prossimo Consiglio si possa discutere e
purché si approfitti di questi 15 giorni che intercorrono per
mettere a punto il progetto di legge qualora, nel frattempo,
fossero avvenute alcune novità di carattere nazionale.
Presidente
- La Presidenza sommessamente fa presente che
ci sono dei tempi tecnici. L'ordine del giorno della prossima
seduta viene fatto lunedì. Se l'Assessore Rollandin è il
Consigliere Nebbia non hanno niente in contrario, perché mi sembra
che manchino i tempi tecnici per fare le cose che sono state
annunciate, la Presidenza, senza per questo voler influire sulla
proposta, ma per una questione di migliore organizzazione del
lavoro, proporrebbe che il Consiglio decidesse di iscrivere questo
oggetto nella seconda quindicina di novembre, in cui è previsto un
Consiglio. Siamo d'accordo?
Il Consiglio è d'accordo per l'iscrizione dell'oggetto n. 54 che
viene rinviato nell'ordine del giorno della seconda quindicina di
novembre e passa alla trattazione dell'oggetto n. 32.
