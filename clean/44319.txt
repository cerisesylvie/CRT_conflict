Classificazione
EDILIZIA
Edilizia pubblica
Edilizia residenziale



Oggetto del Consiglio n. 1372 del 9 marzo 2022 - Resoconto
OGGETTO N. 1372/XVI - Interpellanza: "Modifica delle
condizioni e dei criteri di priorità dell'assegnazione di alloggi
di emergenza abitativa di cui alla delibera della Giunta regionale
349/2017".
Bertin (Presidente) -
Punto n. 41. Per l'illustrazione
dell'interpellanza, si è prenotato il consigliere Manfrin, ne ha
facoltà.
Manfrin (LEGA VDA) -
Con quest'interpellanza andiamo su
uno dei settori più delicati rispetto alle fragilità, ovvero quello
dell'emergenza abitativa, per trattare alcuni elementi che
attengono alla definizione della scelta di questi alloggi e del
loro impiego.
Abbiamo già citato la delibera di Giunta n. 349/2017, che è
quella che disciplina le disposizioni relative all'emergenza
abitativa e si interseca in maniera sicuramente importante con la
legge n. 3/2013 che anche questa viene citata spesso dal
sottoscritto e all'interno di quest'aula.
La delibera n. 349/2017 dice che, per il reperimento di
soluzioni abitative da destinare ai casi di emergenza che non
possono essere soddisfatti attraverso l'utilizzo del patrimonio
ERP, la struttura regionale può ricercare la disponibilità di
alloggi privati e di strutture di prima accoglienza mediante
apposite convenzioni aperte da stipularsi con i proprietari anche
per il tramite delle loro associazioni rappresentate sul territorio
regionale. Questo è uno dei primi punti che portiamo alla vostra
attenzione, ovvero il fatto che non vi siano alloggi sufficienti
per l'emergenza abitativa, guardando i dati e le tabelle che sono
state fornite, è abbastanza evidente, nel senso che c'è sicuramente
un ricorso alle disponibilità di alloggi privati, ma il tipo di
scelta sulla base della quale vengono convenzionati questi alloggi
è piuttosto oscura. Non sappiamo cioè se vi siano delle
convenzioni: ad esempio, banalmente per l'UPPI, che penso possa
essere uno degli organi che può essere sicuramente coinvolto,
oppure se vi sia comunque una previsione di rotazione perché
immaginiamo un proprietario di casa che dà disponibilità di un
alloggio per emergenza abitativa il cui alloggio viene garantito
dalla Regione, è evidente che quella è un'entrata sicura,
probabilmente magari anche a rischio, perché chi ha un'emergenza
abitativa solitamente sono nuclei che hanno sicuramente alcune
difficoltà, abbiamo visto nel passato alcuni nuclei che hanno
distrutto completamente gli alloggi di ERP, dopodiché il Comune o
la Regione sono intervenuti per rifondere i danni ma comunque
sicuramente non può essere positivo, al di là del rischio che si
corre, sicuramente un proprietario di case che si vede assegnare
continuamente un contratto e pertanto ha la certezza di affidare
questo contratto a un ente pubblico, e quindi ha un'entrata certa,
ha sicuramente un vantaggio.
Capire come viene assegnato e come viene trovato questo alloggio
e da chi viene stipulato è sicuramente una cosa di nostro
interesse, capire se ci sono delle convenzioni stipulate o sulla
base di che cosa si scelga a chi rivolgersi per affittare un
alloggio di emergenza abitativa.
Dopodiché abbiamo un altro tema: quello della durata, anche qui
leggiamo sempre quello che è previsto nella delibera di Giunta, la
349/2017: "i contratti di locazione di alloggi di proprietà privata
per l'emergenza abitativa possono essere stipulati in deroga agli
accordi territoriali sottoscritti in attuazione della legge n.
431/1998 al fine di contenere i costi a carico della Pubblica
Amministrazione e sono di norma stipulati secondo la formula del
contratto transitorio, ai sensi dell'articolo 5 legge n. 431/1998,
per una durata non superiore a diciotto mesi". Con questo si
stabilisce che la durata di un'emergenza abitativa non può essere
supera ai diciotto mesi, ovvero un anno e mezzo; qui devo
assolutamente porgere le mie scuse per un'inesattezza nel testo
dell'interpellanza nel senso che io ho scritto che tutti i
contratti attualmente in essere sono superiori a un anno e mezzo,
non è vero, ce ne sono alcuni che effettivamente - ho ricontrollato
le date - sono stati stipulati nel 2021 ma ve ne sono molti che, in
realtà, però durano da più di diciotto mesi e sono contratti che
sono partiti dal 2016. Abbiamo quindi una delibera di Giunta che
dice che un'emergenza abitativa non può durare più di un anno e
mezzo e abbiamo poi emergenze abitative che durano dal 2016, alcune
duravano anche da più tempo, quindi abbiamo una contraddizione in
termini rispetto a quello che prevede la delibera su quello che poi
viene effettivamente applicato. Mi chiedo sulla base di che cosa si
paghi in affitto per più di diciotto mesi se la delibera di Giunta
dispone in maniera differente.
Oltre a questo abbiamo una criticità sempre qui alla delibera n.
349 che cito anche qui testualmente: "per i nuclei riconosciuti in
emergenza abitativa che risultano dalla graduatoria del bando di
assegnazione di alloggi ERP del proprio Comune di residenza e
occupano già uno di tali alloggi è possibile concludere la
situazione di emergenza abitativa mediante l'assegnazione
definitiva dell'alloggio stesso. L'eventuale assegnazione nel
limite di una riserva di posti non superiore al 10 percento dei
nuclei inseriti nella graduatoria vigente e previa approvazione
della Commissione regionale per le politiche abitative, deve
avvenire nel rispetto dell'ordine di posizione della graduatoria
vigente del bando di assegnazione dei nuclei di emergenza. Per i
nuclei che occupano l'alloggio ERP in un Comune diverso da quello
in cui risulta nella graduatoria del bando, l'alloggio può essere
assegnato solo se nella graduatoria del proprio Comune raggiungono
una posizione utile nell'assegnazione definitiva di un alloggio
ERP". Questa credo sia una parte della delibera che in realtà è
stata raramente rispettata, perché? Questo è bene dirlo per fare
anche chiarezza: ci troviamo di fronte a dei nuclei che in alcuni
casi ricorrono all'emergenza abitativa per assolute necessità
personali, ma in alcuni casi ci sono nuclei che ne fanno ricorso in
maniera furbesca, come fanno? Come sappiamo, la delibera di Giunta
prevede che si possa avere accesso all'emergenza abitativa dopo
cinque mesi di affitti che non vengono pagati, quindi dopo cinque
mesi il proprietario di casa chiaramente chiede lo sfratto, lo
sfratto diventa esecutivo, se viene rilevato che nel nucleo c'è una
perdita di reddito, c'è il via libera a poter avere la richiesta di
emergenza abitativa.
Che cosa succede però? Succede che alcuni nuclei dicono: "ah,
però c'è la possibilità di farsi pagare l'80-90 percento
dell'affitto? Benissimo, ci mettiamo d'accordo con il proprietario
di casa, gli paghiamo comunque l'affitto ma glielo paghiamo in
nero, ci facciamo fare lo sfratto dopo cinque mesi che fingiamo che
l'affitto non venga pagato, dopodiché l'alloggio che prima
occupavamo pagando noi l'affitto ce lo paga al Regione e tanti
saluti".
Dirò invece ancora di più: oltre a questo meccanismo, che
sicuramente è difficile da scoprire che però chiaramente va
assolutamente denunciato, ci troviamo in una condizione ancora
ulteriore, cioè ci sono nuclei che, secondo queste disposizioni,
oltre a mettere in piedi questo sistema truffaldino per farsi
pagare l'affitto, pur avendo i fondi per poterlo pagare, arrivano
ad avere l'assegnazione di un alloggio di edilizia residenziale
pubblica scavalcando chi ne ha diritto nella graduatoria perché
appunto sono assegnatari di emergenza abitativa. Non soltanto io
fingo di essere in emergenza, ma addirittura in virtù
dell'emergenza dopo un periodo di tempo mi faccio assegnare
definitivamente un alloggio, che, come sappiamo, a causa di un
varco nella normativa della 3/2013, è un alloggio che rimane vita
natural durante, perché la nostra legge regionale prevede che se io
sono sotto una condizione di reddito fino al giorno in cui mi viene
assegnato l'alloggio, ottengo alloggio, se dal giorno dopo io vinco
un miliardo di euro al SuperEnalotto continuo ad avere l'alloggio.
È chiaro che con questa situazione abbiamo degli alloggi che si
tramandano e l'assegnazione di una volta diventa assegnazione
definitiva anche per le generazioni a venire.
Detto questo, io credo che vi siano una serie di punti su cui va
fatta luce e con quest'interpellanza, sulla base di quello che ho
testé illustrato, chiedo: "quale sia il principio adottato per la
scelta degli alloggi, se vi siano convenzioni in essere e se venga
utilizzato il principio di rotazione; per quale motivo non venga
rispettato il limite dei diciotto mesi di durata dell'emergenza
abitativa per gli alloggi privati e se tale limite sia esteso anche
agli alloggi ERP; se non si ritenga che le disposizioni sulle
assegnazioni definitive degli alloggi creino disparità fra i
diversi nuclei, sia con i nuclei non assegnatari di emergenza
abitativa che sono collocati utilmente in graduatoria, sia con gli
stessi nuclei non assegnatari di alloggio ERP e che quindi che non
possono vedersi assegnare un alloggio privato definitivamente; se
alla luce delle criticità sollevate sia intenzione modificare la
DGR oggetto della presente interpellanza in maniera da migliorare e
rendere più equo l'istituto dell'emergenza abitativa".
Presidente -
Per la risposta, la parola all'assessore
Barmasse.
Barmasse (UV) -
La prima domanda, sintetizzandola, è:
qual è il principio adottato per la scelta degli alloggi e delle
convenzioni o se si utilizza il principio della rotazione. Il
principio adottato per la scelta degli alloggi sul mercato privato
è determinato da plurimi fattori, quali le dimensioni e tipologie
degli alloggi che devono essere adeguate al nucleo familiare,
numero di adulti, numero di minori, eventuali condizioni di
disabilità; l'incidenza dei costi di gestione, cioè il canone di
locazione, oneri accessori, eccetera, al fine di determinare un
minor costo per l'Amministrazione per nucleo. Per questo motivo,
quando possibile, sono utilizzati prevalentemente alloggi ERP che
hanno minor costo rispetto al mercato dei privati, posizione sul
territorio favorevole alle esigenze del nucleo, cioè vicinanza a
scuole, facilità a raggiungere i mezzi di trasporto pubblici,
eccetera, minor impatto ambientale, quindi appartenenza a classe
energetica favorevole, eventuale collocazione e posizione del
nucleo nella graduatoria del bando ERP. Ad oggi esiste una
convenzione quadro aperta con proprietari e loro associazioni di
rappresentanza per il reperimento di soluzioni abitative da
destinare ai casi di emergenza abitativa approvata con
provvedimento dirigenziale n. 2483 del 1° luglio 2015. Sulla base
di tale convenzione quadro, non sono state stipulate convenzioni
con associazioni, non essendo pervenuta richiesta, ma sono stati
sottoscritti i contratti con privati sulla base dell'allegato
chiamato "Provvedimento dirigenziale". Con riferimento al principio
di rotazione, garantirlo non è semplice in quanto, come sopra
specificato, l'assegnazione di un alloggio è determinata da diversi
fattori che devono tener conto non solo dei requisiti strutturali
degli alloggi: ad esempio, in relazione alle dimensioni della
soluzione alloggiativa individuata rispetto alla composizione del
nucleo, ma anche delle esigenze specifiche degli assegnatari, ad
esempio, in relazione alla presenza del nucleo di figli minori e/o
disabili, ha la necessità di garantire la continuità di frequenza
degli stessi presso la stessa istituzione scolastica, alla
collocazione degli alloggi in posizione utile per raggiungere i
servizi e per i nuclei non automuniti, eccetera. Al momento
l'Amministrazione non ha sottoscritto nuovi contratti con privati
in quanto le ultime disponibilità pervenute superano i limiti dei
costi previsti dalla normativa vigente, risultando i canoni di
locazione richiesti superiori rispetto ai parametri definiti
dall'ultimo bando del sostegno alla locazione, ciò determinerebbe
oltretutto l'impossibilità per i nuclei in emergenza di far fronte,
anche in minima parte, alle spese.
La seconda domanda è: "per quale motivo non venga rispettato il
limite dei diciotto mesi di durata dell'emergenza abitativa per gli
alloggi privati e se tale limite sia esteso anche agli alloggi
ERP". Per rispondere al quesito bisogna partire dall'assunto che la
condizione di emergenza abitativa non è legata all'unità abitativa,
ma al disagio sociale del nucleo familiare. L'allegato alla DGR n.
349/2017, infatti, definisce la condizione di disagio sociale che
porta al riconoscimento dell'emergenza abitativa individuando quali
condizioni, in presenza di almeno uno delle quali il disagio è
riconosciuto, l'improvvisa incolpevole perdita di lavoro da parte
dell'unico produttore di reddito, la disoccupazione di lunga
durata, pari ad almeno un anno dell'unico produttore di reddito per
difficoltà personali oggettive e documentate, situazioni di
fragilità, ad esempio, nuclei monoparentali con figli minori,
allontanamento dal nucleo familiare non causato da azioni
volontarie, la presenza di anziano con difficoltà ambientali o
relazionali. Oltre alle richiamate situazioni di disagio sociale,
l'emergenza abitativa è riconosciuta per la presenza di persone con
disabilità, con problematiche sanitarie o con invalidità superiore
al 67 percento. Ancora nel caso di procedimenti di rilascio forzoso
dell'abitazione per nuclei economicamente e socialmente deboli. Il
limite dei diciotto mesi previsto dalla DGR non può pertanto essere
sempre rispettato in quanto, trattandosi di nuclei con la
fragilità, spesso faticano a uscire dalla situazione di disagio
sociale essendo anche frequente il caso, a causa di eventi
imprevisti, di una regressione di un progetto sociale ben avviato e
che stava dando risultati positivi. La crisi socio-economica prima,
così come il Covid, non hanno fatto che amplificare le fragilità
dei soggetti rendendoli ancora più vulnerabili. Qualora alla fine
dei diciotto mesi il nucleo sia ancora in difficoltà e l'emergenza
abitativa venga prorogata, difficilmente viene spostato in un altro
alloggio in quanto la condizione di fragilità stessa fa sì che lo
spostamento sia disfunzionale e possa minare la tenuta del progetto
sociale. Si tratta di nuclei che hanno necessità di stabilità anche
abitativa: ecco perché si tende a prorogare i contratti come
peraltro previsto anche dalla DGR 349.
La terza domanda è: "se non si ritenga che le disposizioni
sull'assegnazione definitiva di alloggi creino disparità tra i
diversi nuclei sia con i nuclei non assegnatari di emergenza
abitativa collocati utilmente in graduatoria, sia con gli stessi
nuclei non assegnatari di alloggio ERP e che quindi non possono
vedersi assegnare un alloggio privato definitivamente". Come sopra
specificato, nei criteri di assegnazione l'Amministrazione
predilige l'inserimento dei nuclei collocati nella graduatoria del
bando ERP in alloggi di ERP al fine di poter divenire, qualora i
nuclei siano in grado di sostenere le spese autonomamente,
assegnatari definitivi degli stessi. La disparità che
inevitabilmente si determina è causata dall'indisponibilità per
l'Amministrazione di alloggi ERP da poter utilizzare per nuclei che
transitano nell'emergenza abitativa e che non sono in graduatoria
per l'assegnazione di case popolari e per i quali è indispensabile
ricorrere alla locazione da privati.
"Se alla luce delle criticità sollevate sia intenzione
modificare la DGR oggetto della presente interpellanza in maniera
da migliorare e rendere più equo l'istituto dell'emergenza
abitativa": sin dalla data di insediamento di questa legislatura
del Consiglio regionale abbiamo molte volte discusso di politiche
abitative e delle criticità a esse legate. Le vicissitudini di
questi ultimi anni, la crisi economica prima e la pandemia poi
hanno inasprito le condizioni di vita di tutti i Valdostani
rendendo ancora più vulnerabile le persone già fragili anche sul
fronte del diritto alla casa. Per questo, forse, più che modifiche
puntuali alla disciplina dell'emergenza abitativa, ritengo che
sarebbe più opportuno intervenire radicalmente, come peraltro da
più parti auspicato, sull'attuale legge regionale in materia di
edilizia residenziale pubblica che non riesce più a dare risposte
concrete e soddisfacenti alla popolazione, al fine di poter
riorganizzare il sistema delle politiche abitative in modo coerente
e integrato. Certo, una revisione del sistema delle politiche
abitative è un obiettivo sfidante e necessita di un lungo percorso.
Nelle more ovviamente va data applicazione
in toto
all'attuale legge regionale. Occorre nominare la Consulta per la
casa, predisporre il piano triennale delle politiche abitative e il
piano operativo annuale che consentirebbero già di avviare una
serie di ragionamenti finalizzati alla revisione della disciplina
normativa in materia e dell'intero sistema. Si tratta di una
materia complessa, impattante sulla vita delle persone e come tale
necessita di tutta l'attenzione della politica e di un adeguato
presidio anche amministrativo.
Presidente -
Per la replica, la parola al consigliere
Manfrin.
Manfrin (LEGA VDA) -
Per quanto riguarda la questione
della convenzione, Assessore, la ringrazio per avermi fornito il
riferimento rispetto alla convenzione o agli accordi fra privati,
la 2483 del 1° luglio 2015 che andrò a verificare volentieri, avevo
cercato dappertutto se c'erano convenzioni, mi avevano assicurato
che non ce n'erano, ben venga quest'indicazione, avrò modo di
approfondire il tema e la ringrazio. Sul resto, cominciando in
ordine rispetto alle sue risposte, lei dice la delibera di Giunta
prevede che l'emergenza abitativa possa essere assegnata per soli
diciotto mesi, però se noi la facessimo terminare, ci sarebbe una
regressione del progetto sociale. Ho capito, Assessore, però se la
delibera di Giunta prevede diciotto mesi, ho capito che è
prorogabile, la proroga è di sei mesi, ma non è che una persona può
andare, come ho visto, per sessanta mesi in emergenza abitativa,
perché quella non è più emergenza abitativa. Dopodiché sono
d'accordo con lei che le emergenze abitative devono essere trattate
in maniera differente. Questo l'abbiamo sempre detto e l'abbiamo
presentato anche all'interno del nostro programma elettorale,
abbiamo situazioni differenti, ci sono situazioni di persone che
evidentemente non potranno mai risolversi, ci sono persone che
hanno una disabilità piuttosto che persone che sono al di fuori del
mercato del lavoro e che inevitabilmente non potranno più trovare
una fonte di reddito sufficiente, quindi a quel punto hanno bisogno
di una stabilizzazione, ci sono persone però invece che hanno tutte
le possibilità, hanno l'età, le capacità e la possibilità fisica di
poter svolgere un lavoro e queste vanno accompagnate in quei
diciotto mesi non soltanto a trovare una casa e basta e poi
vediamo, se fra diciotto mesi siete ancora lì ve la paghiamo
un'altra volta, ma sono persone che vanno accompagnate nel mondo
del lavoro alle quali va data un'indipendenza, va garantita
un'indipendenza economica per potersi garantire il pagamento di un
affitto sul mercato dei privati e quindi a levare anche il peso da
parte la Pubblica Amministrazione. Sono due fattispecie che vanno
disciplinate ognuna per la sua parte.
Oltre a questo, lei dice che non c'è disparità fra le
assegnazioni. Io la disparità la vedo, c'è una persona che va in
maniera truffaldina a inserirsi nell'emergenza abitativa e
dopodiché si vede, in virtù di quell'emergenza abitativa, assegnare
un vantaggio nell'assegnazione di un alloggio ERP e si vede
lasciare quell'alloggio ERP, ha un vantaggio non da poco. Oltre a
essersi pagato l'affitto in maniera gratuita e alle spalle della
collettività, ottiene anche un vantaggio nella graduatoria ERP e
addirittura si vede assegnare, secondo la delibera di Giunta, il 10
percento degli alloggi, magari a fronte del fatto di una persona
che aveva una posizione migliore in graduatoria e che si vede
scavalcata da questo 10 percento, quindi altro che se c'è un
problema! Lei dice giustamente che, alla luce di questo, va
modificata la legge regionale, assolutamente sì, ma, come lei sa, i
riferimenti sull'emergenza abitativa della legge regionale sono
limitati e c'è questa delibera che è sostanzialmente una delibera
applicativa della legge e che questa disciplina il settore
dell'emergenza abitativa. Quello dell'edilizia residenziale in
generale sulla 3/2013 credo che trovi l'accordo di tutti
all'interno di quest'aula o perlomeno di coloro che trattano questo
tema in maniera ossessiva e quindi su questo sicuramente siamo
concordi, però anche il settore dell'emergenza abitativa va
assolutamente disciplinato per evitare degli abusi e soprattutto
per fare in modo che le persone non debbano dipendere sempre da un
rinnovo ma possano poter essere accompagnate verso l'indipendenza e
l'autonomia di un percorso che li veda soltanto percettori di un
aiuto ma anche inserite all'interno di un progetto che possa dare
loro un'occupazione.
