Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1134 del 4 aprile 1990 - Resoconto
OGGETTO N. 1134/IX - DATI SULLA DIFFUSIONE DELL'EPATITE
VIRALE IN VALLE D'AOSTA. (Interrogazione)
PRESIDENTE:
Do lettura dell'interrogazione presentata dai
Consiglieri Mafrica e Bajocco, iscritta al punto 8 dell'ordine del
giorno.
INTERROGAZIONE
APPRESO che nel corso di un Convegno sarebbero stati diffusi
dati allarmanti sulla diffusione dell'epatite virale in Valle
d'Aosta;
PREOCCUPATI per l'allarme che le contrastanti notizie hanno
generato tra la popolazione;
i sottoscritti Consiglieri regionali
del Gruppo comunista
INTERROGANO
l'Assessore alla Sanità ed Assistenza Sociale per conoscere:
1) quali sono i dati degli ultimi tre anni relativi
all'incidenza delle diverse forme di epatite nella nostra
Regione;
2) quali provvedimenti sono stati presi dalla Giunta regionale e
dall'Unità Sanitaria Locale per tutelare la salute dei cittadini
valdostani dalla diffusione di tali pericolose patologie.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Come ho già avuto modo di dire ad uno degli
interroganti, non appena sono stati divulgati i dati sulla
diffusione dell'epatite virale in Valle d'Aosta, noi abbiamo
provveduto ad informare il Ministero dicendogli che probabilmente
si era trattato di un "lapsus". Il Ministero ci ha risposto con un
fax, del quale darò copia agli interroganti, per confermarci
appunto che sulla documentazione ufficiale la Valle d'Aosta non è
inserita tra le Regioni a rischio, che invece sono: Lombardia,
Abruzzo, Campania, Puglia, Sicilia, Sardegna e Calabria.
In merito ai dati relativi all'incidenza delle varie forme di
epatite in Valle d'Aosta nell'ultimo triennio posso dire quanto
segue:
- nel 1987 ci sono stati 11 casi, così suddivisi: 7 non
specificati, 1 epatite A, 3 epatite B;
- nel 1988 ci sono stati 10 casi, tutti non specificati.
- nel 1989 ci sono stati 9 casi, così suddivisi: 4 di epatite
non A e non B, 1 caso di epatite B e 4 casi non specificati.
Questi sono i risultati del fenomeno nell'ultimo triennio.
La campagna di vaccinazione viene fatta per tutto il personale
ospedaliero a rischio.
Per quanto riguarda il territorio, invece, attualmente sono
stati vaccinati circa 450 soggetti appartenenti a varie categorie a
rischio:
- nati da madre portatrice,
- conviventi di portatori,
- tossicodipendenti in cura presso l'U.O. Tossicodipendenze
dell'USL,
- handicappati istituzionalizzati e relativo personale di
assistenza,
- dentisti e relativo personale infermieristico,
- vigili del fuoco,
- personale di assistenza agli anziani istituzionalizzati,
- recentemente, la vaccinazione è stata proposta ed attuata per
la prima volta in Italia in una scuola elementare del capoluogo
regionale;
- soggetti in dialisi, vaccinazione effettuata dall'U.O. di
Malattie infettive.
I dati relativi alla nostra Regione sono tra l'1,6% e l'1,8%,
quindi entro i limiti. Occorre tener presente che tali dati si
riferiscono alle donne gravide, come è stabilito dall'OMS.
Non so se sono stato sufficientemente chiaro, comunque posso
mettere a disposizione degli interroganti tutta la documentazione
relativa alle nostre vaccinazioni, nonché il fax del Ministero in
cui si precisa che nel Convegno di Milano erano stati diffusi dati
erronei sull'incidenza dell'epatite virale in Valle d'Aosta.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi rallegro che la nostra Regione non
rientri tra le Regioni a rischio per l'epatite virale e prendo
anche atto che l'Assessore ha provveduto tempestivamente a far
rettificare è opportuno che se ne parli in Consiglio, anche perché
la cosa sia nota una notizia che poi si è rivelata non
corrispondente al vero.
Credo che questo episodio possa essere considerato chiuso, ma
occorre sempre tener presente che i mezzi di comunicazione hanno
una grande importanza e che, quando si diffondono notizie non vere
che possono creare dell'allarme, è necessario avere subito la
possibilità e la capacità di rettificare.
PRESIDENTE:
Ora, colleghi Consiglieri, torniamo al punto 7
all'ordine del giorno.
