Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 2430 del 8 novembre 2016 - Resoconto
OGGETTO N. 2430/XIV - Interrogazione: "Valutazioni riguardo
all'introduzione dei nuovi criteri per la fruizione del servizio
trasporti per disabili".
Rosset (Presidente) -
Punto n. 6 dell'ordine del giorno.
Per la riposta, ha chiesto la parola l'Assessore Marguerettaz, ne
ha facoltà.
Marguerettaz (UV) -
Per quanto riguarda la domanda sul
"numero complessivo dei trasporti effettuati nel corso del 2016
suddiviso per tipologia di servizio erogato (esigenze lavorative,
di studio)", poi, collega Bertin, le lascerò il prospetto
elaborato, però a livello indicativo per i CEA: 18.177 viaggi; per
i centri 18.920 viaggi; per i cicli di cura, 4972 viaggi, di cui
228 fuori Valle, cure termali solo uno; per lavoro 9321 viaggi; per
viaggi personali 3253; per la scuola 8957 viaggi, di cui 129 fuori
Valle; per le visite mediche 2345 viaggi, di cui 420 fuori Valle;
il totale porta a 65.946 viaggi. È chiaro che è una mole di lavoro
non indifferente e, tanto per fare delle considerazioni non solo di
tipo quantitativo, dai numeri che ho elencato si intuisce
abbastanza chiaramente che il rilevante numero di viaggi è generato
da i CEA, dai centri e dalle scuole. In questi valori sono compresi
i viaggi per recarsi alle diverse strutture, ma anche i viaggi per
svolgere le attività esterne organizzate dalle varie strutture.
All'interno dei centri sono comprese le microcomunità e i centri
diurni per anziani, che incidono per circa un terzo. Per il resto
si tratta di spostamenti legati a progetti finanziati
dall'Assessorato della sanità, salute e politiche sociali. Una
buona parte dei viaggi è quindi innescato da attività governate e
spesso finanziate da altri Assessorati: la sanità o l'istruzione e
cultura, per iniziative legate alla formazione, al recupero e
all'integrazione delle persone diversamente abili.
"Quali siano state le valutazioni del Governo regionale ad un
anno dall'introduzione dei nuovi criteri per l'accesso e la
fruibilità del servizio di trasporto per disabili", così come per
altri servizi, abbiamo introdotto le regole dell'ISEE; prima i
parametri introdotti dal punto di vista reddituale erano direi con
le maglie molto larghe, con l'introduzione dell'ISEE c'è sempre un
occhio molto di riguardo per coloro che hanno un ISEE sotto i 6
mila euro e il costo di questo servizio è di 72 euro all'anno. Per
coloro che hanno un ISEE superiore ai 24 mila euro il costo annuo è
di 600 euro, che corrispondono a 50 euro al mese, che equivalgono
ad un abbonamento medio al trasporto pubblico. La valutazione dei
dati ci dice che la spesa complessiva, rispetto alle previsioni, è
diminuita dell'8,3 percento, quindi le previsioni che sono state
introdotte in bilancio sono coerenti con il livello di spesa. Le
utenze sono diminuite: le iscrizioni da 800 sono circa 500; il
gettito annuo delle quote versate dagli utenti, nonostante la
diminuzione, è passato da 50 mila euro a 130 mila euro. È
verosimile che tra le persone che non si sono iscritte vi siano
delle persone che usano saltuariamente il servizio e quindi è
verosimile che quella quota che viene richiesta, soprattutto se si
è nelle fasce alte dell'ISEE, ovvero sopra i 24 mila euro, induca
soluzioni alternative.
Rispetto a questi dati, le associazioni hanno chiesto di
introdurre alcune modifiche che riteniamo siano accoglibili e nei
prossimi giorni è prevista la Commissione mista dal regolamento
della fruizione del servizio per elaborare queste modifiche da
introdurre nel regolamento, che potrebbero per questo tema, già a
questo punto con i dati che abbiamo, introdurre un meccanismo per
permettere a coloro che non usano il servizio in modo costante di
iscriversi comunque e di avere la possibilità di pagare la
prestazione in modo diverso. Così come sono state chieste delle
agevolazioni per le famiglie che hanno più di un disabile in casa,
alcuni parametri che, stando alle previsioni e stando alla
sperimentazione che abbiamo avuto nell'anno 2016, mi porterebbero a
dire che parte di queste richieste possono essere analizzate e in
parte anche accolte.
Presidente -
Per la replica chiede la parola il collega
Bertin, ne ha facoltà.
Bertin (ALPE) -
Questa poteva essere l'occasione per fare
un bilancio ad un anno dall'introduzione dei nuovi criteri, che già
all'epoca avevano suscitato diverse perplessità, se ne ricorderà.
Tra l'altro, erano state anche oggetto di diverse risoluzioni
approvate da questo Consiglio, che impegnavano a rivedere questi
criteri perché avevano suscitato delle perplessità in particolare
per quel che riguardava un uso sporadico di questo servizio e
puntualmente si è verificato che circa il 40 percento degli utenti
iscritti è uscito da questo sistema visto che erano 800 e si sono
ridotti a 500. È un dato significativo, queste persone hanno
rinunciato a questo servizio. Contemporaneamente però non è che la
mobilità per i disabili in Valle d'Aosta sia accresciuta come
trasporto pubblico per tutti: non è cambiato assolutamente niente.
Questo 40 percento di persone che si era iscritto al servizio
ad
hoc
per il trasporto disabili è uscito proprio in ragione
dell'introduzione di questi nuovi criteri che portavano a delle
situazioni piuttosto paradossali e inutili: uno che lo utilizza
poche volte deve pagare comunque 600 euro per potersi iscrivere e
accedere al servizio, indipendentemente dalla quantità
dell'utilizzo. Questi elementi erano però già stati sollevati
l'anno scorso e già in quell'occasione si era assunto l'impegno di
cambiare questi aspetti, poiché era evidente già al momento in cui
erano stati introdotti che avrebbero provocato dei problemi.
Ad un anno si deve ancora riunire la commissione mista per
verificare quali elementi introdurre di novità, mi sembra che si
poteva assolutamente farlo prima e comunque il dato complessivo è
che il 40 percento degli ex utenti sono usciti da questo sistema e
bisogna un po' riflettere su questo aspetto. Mi pare che le
perplessità dell'anno scorso e i dubbi su questi nuovi criteri
puntualmente hanno dimostrato che non erano campate in aria, che
oggettivamente questa introduzione dei problemi li ha creati. Mi
auguro che almeno ad un anno di distanza si introducano finalmente
delle modifiche. C'era addirittura un ordine del giorno del
Consiglio regionale approvato in questo senso. È il caso di farlo e
di farlo in fretta.
