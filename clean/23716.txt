Classificazione
BILANCIO E CONTABILITA' REGIONALE



Oggetto del Consiglio n. 2756 del 24 maggio 2007 - Resoconto
OGGETTO N. 2756/XII - Comunicazione di provvedimenti
amministrativi di variazione al bilancio.
Il Consiglio
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito dall'art. 5
della legge regionale 7 aprile 1992, n. 16, la legge regionale
relativa all'approvazione del bilancio di previsione della Regione
per l'anno 2007 ha autorizzato la Giunta regionale ad apportare,
per l'anno 2007, variazioni di bilancio mediante provvedimenti
amministrativi da comunicare al Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2007;
Prende atto
della comunicazione delle seguenti deliberazioni della Giunta
regionale:
Oggetto n. 1075 in data 27 aprile 2007
:
Variazione al bilancio di previsione della Regione per l'anno 2007
e conseguente modifica al bilancio di gestione per l'iscrizione di
assegnazioni statali.
Oggetto n. 1143 in data 4 maggio 2007
:
Variazioni al bilancio di previsione della Regione per l'anno 2007
e a quello pluriennale per il triennio 2007/2009 per variazioni tra
capitoli appartenenti al medesimo obiettivo programmatico e
conseguente modifica al bilancio di gestione.
Oggetto n. 1145 in data 4 maggio 2007
:
Variazione al bilancio di previsione della Regione per l'anno 2007
e a quello pluriennale per il triennio 2007/2009 e conseguente
modifica al bilancio di gestione per l'iscrizione di fondi
derivanti dal recupero di somme a carico delle Aziende
Farmaceutiche per mancata applicazione dello sconto sui prezzi di
vendita dei prodotti farmaceutici (L. 296/2006 - finanziaria
2007).
Presidente
- La parola al Consigliere Sandri.
Sandri (GV-DS-PSE)
- Sulla deliberazione n. 1075 vedo che
ci sono oltre a 47mila euro per i centri trasfusionali, oltre
300mila euro per le scuole elementari parificate e le scuole
materne private. Volevo capire a cosa si riferissero e in
particolare come si articolavano con la nostra legislazione questi
fondi dello Stato trasferiti alla Regione.
Presidente
- La parola alla Consigliera Squarzino
Secondina.
Squarzino (Arc-VA)
- Volevo capire sulla deliberazione n.
1143... perché non è la prima volta che assistiamo a degli
spostamenti di risorse dal capitolo spese per incarichi di
consulenza a quello relativo a spese per incarichi di
collaborazione tecnica. Come mai ci sono continuamente, perché già
nel passato Consiglio c'erano questi spostamenti di capitoli, quali
sono le motivazioni?
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Pour le collègue Sandri ce sont les
fonds qui viennent transférés de la part de l'Etat pour les écoles
parifiées chaque année sur la base de la loi n° 62/2000 qui est
celle qui finance les écoles parifiées.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Rispetto a questo tipo di
deliberazione, abbiamo all'interno del medesimo obiettivo
programmatico la necessità di fare delle modifiche rispetto alle
previsioni iniziali. Le previsioni iniziali definiscono degli
importi di massima, ma c'è la necessità che poi nell'ambito della
deliberazione sia motivato volta per volta. Nella deliberazione a
cui faceva riferimento la collega Squarzino - la n. 1143 -, ad
esempio, ne abbiamo 3: nell'ambito del Dipartimento del sistema
informativo una prima modifica di 56.000 dove abbiamo una modifica
fra le spese di consulenza e quelle di collaborazione tecnica.
Abbiamo più volte affrontato l'argomento, abbiamo delle prestazioni
consulenziali nel momento in cui c'è una prestazione di ingegno e
un risultato finale che è uno studio, che è un approfondimento. La
collaborazione tecnica diventa al contrario più una prestazione
esecutiva, operativa, quindi non c'è come risultato finale uno
studio, un parere, una consulenza, ma c'è un'attività.
Apparentemente possono sembrare simili, ma filosoficamente e dal
punto di vista sostanziale sono cose diverse, così come nell'ambito
delle altre attività: ho parlato del DSI perché parlo di un
dipartimento che conosco. Da questo punto di vista, credo che tutte
le deliberazioni siano ampiamente motivate ed è chiaro che sono
necessarie per l'attività ordinaria.
Presidente
- La parola al Consigliere Sandri.
Sandri (GV-DS-PSE)
- Deliberazione n. 1145: qui si
evidenzia il recupero di 145mila euro circa a carico delle aziende
farmaceutiche per la mancata applicazione dello sconto sui prezzi
di vendita dei prodotti farmaceutici. Qui è un dato interessante
perché bisogna capire come mai le aziende farmaceutiche arrivano a
dover pagare di queste cifre, perché non applicano gli sconti
previsti dalla normativa nazionale, e la seconda cosa volevo capire
se questi fondi, trasferiti all'USL, poi diventano sconto o
possibilità di sconto per l'acquisto di farmaci da parte dell'USL o
dei privati.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Questa è una norma tecnica che deriva dalla
legge n. 296/2006, legge finanziaria, che all'articolo 1, comma
796, lettere f) e g), consente alle aziende farmaceutiche di
chiedere la sospensione all'AIFA dell'ulteriore sconto del 5% sui
prezzi dei propri farmaci, con l'impegno a versare a favore delle
Regioni, in base a tabelle di equivalenza previste dall'AIFA
stessa, l'importo complessivo equivalente a quello derivante
dall'applicazione dello sconto. A seguito dell'approvazione da
parte dell'AIFA delle richieste delle singole aziende di tale
procedura, le stesse hanno provveduto al versamento della prima
rata entro il 20 febbraio di quest'anno come da legge finanziaria.
Si è resa quindi in bilancio necessaria la variazione per un
importo di 144mila euro, al fine di poter utilizzare i fondi
versati delle singole aziende farmaceutiche e consentirne il
trasferimento all'USL quale recupero della mancata applicazione
dello sconto del 5% da parte delle farmacie sul prezzo dei farmaci.
Questi fondi introitati dall'USL verranno utilizzati dalla stessa
azienda proprio per il risparmio delle spese farmaceutiche.
Presidente
- La parola al Consigliere Sandri.
Sandri (GV-DS-PSE)
- Questa invece è una domanda sulla
deliberazione n. 1143. Premesso che credo di aver capito
dall'Assessore Marguerettaz che il passaggio da consulenza di
supporto a collaborazione tecnica di supporto significa che si
pagano delle persone presenti in maniera continuativa e non più con
un contratto esterno, questo è un modo surrettizio di assumere
della gente, nel senso che continuiamo ad incentivare il precariato
in Valle, ma comunque piace a voi... noi ne faremo le nostre
valutazioni. Era invece una richiesta per l'Assessore Pastoret,
volevo capire come mai si spostano dei soldi dai contributi per
l'attività sportiva generica federale a una squadra di rilievo
nazionale. La cifra è molto piccola, ma volevo capire cos'era
questa squadra nazionale e per quale motivo era stato fatto tale
spostamento di contributi.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Era necessario poter liquidare il saldo
dei contributi già deliberati per la stagione invernale 2005-2006,
il cui importo residuo per errore era stato mandato in economia.
Avendo la capienza utile sull'altro dettaglio, è stato possibile
recuperare questa somma per andare a coprire tale somma che mancava
per il fatto che il residuo era stato mandato in economia.
Presidente
- Se non vi sono altre richieste di
informazione, il Consiglio prende atto.
Vista l'ora, dichiaro conclusi per questa mattinata i lavori
dell'odierna adunanza del Consiglio regionale, i lavori
riprenderanno alle ore 15,30 con la discussione del punto n.
35.1.
La seduta è tolta.
---
La séance se termine à 12 heures 47.
