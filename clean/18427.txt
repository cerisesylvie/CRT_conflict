Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 1533 del 28 settembre 2000 - Resoconto
OGGETTO N. 1533/XI Iniziative per la soluzione di problemi
concernenti il calendario venatorio e il piano faunistico
regionale. (Interpellanza e interrogazione)
Interpellanza Venuti a conoscenza della sospensiva del T.A.R.
della Valle d’Aosta in merito al calendario
venatorio 2000/2001;
Ricordato il dibattito consiliare inerente
l’approvazione del "piano faunistico venatorio
regionale";
Rilevato che tale sospensiva crea preoccupazione nel mondo
venatorio valdostano;
i sottoscritti Consiglieri regionali
Interpellano
la Giunta regionale per conoscere quali iniziative intende
attivare per la risoluzione delle problematiche attinenti non solo
al calendario venatorio ma anche al piano faunistico venatorio
regionale.
F.to: Viérin M. - Marguerettaz
Interrogazione Preso atto del ricorso presentato
dall’associazione "Amici della Terra" contro il
calendario venatorio approvato dalla Giunta regionale, ed in
particolare dei punti che vengono contestati;
Preso atto altresì della decisione del TAR della Valle
d’Aosta, che ha accolto la richiesta di sospensione
del suddetto calendario venatorio;
la sottoscritta Consigliera regionale
Interroga
l’assessore competente per sapere:
1) quali decisioni prenderà la Giunta regionale in seguito a
tale sentenza;
2) se, e quali modifiche saranno apportate al calendario
venatorio.
F.to: Squarzino Secondina
Président
L'interpellation dont au point 37 est discutée
conjointement à la question dont au point 12.
La parole au Vice-président Viérin Marco.
Viérin M. (Aut) Abbiamo presentato questa interpellanza a
seguito della notizia, che ormai dopo 12 giorni è nota a tutta la
comunità valdostana, e cioè l'ordinanza di sospensione emessa in
data 14 settembre del calendario venatorio 2000-2001.
Abbiamo voluto presentare questa iniziativa anche con
riferimento a quanto era emerso durante il recente dibattito del
piano faunistico venatorio, oltre che durante il dibattito svoltosi
nella passata legislatura in merito alla legge regionale n. 64 che
tutela questo aspetto in Valle d'Aosta, in quanto il sottoscritto e
altri dello stesso gruppo avevano già posto in quelle due
discussioni, quindi una risalente al 1994 e l'altra alla primavera
di quest'anno, alcune grosse incognite che, a nostro avviso,
rimanevano sul tappeto e potevano pesare come una spada di Damocle.
Purtroppo alcune cose si sono verificate, speriamo di avere qualche
notizia in più in merito da parte dell'Assessore.
Volevamo ricordare che la preoccupazione non è solo del mondo
venatorio, ma proviene anche dal mondo agricolo valdostano, perché
un'assenza di prelievo venatorio per la stagione 2000-2001
creerebbe non pochi problemi. Questi problemi non si riferiscono
solo ad un mancato prelievo futuro di cinghiali e altri animali, ma
ci sono altre considerazioni da fare sul cervo, sul capriolo e su
altri ungulati.
È per questo che vorremmo sapere dall'Assessore soprattutto
quali azioni intende intraprendere, e qualcosa lo abbiamo appreso
oggi dagli organi di informazione, in particolare che il nuovo
calendario venatorio sarà approvato dalla Giunta nell'attuale
giornata, quindi la caccia potrà essere effettuata dal 1° ottobre,
notizia che del resto era già uscita alcuni giorni fa.
Ma oltre a sapere cosa intende fare la Giunta nel momento
contingente, vorremmo sapere come intende muoversi il Governo
regionale su quelli che sono i problemi che rimangono sul tappeto
in modo ancora più evidente dopo questo fatto, in merito al piano
faunistico che entrerà in vigore l'anno prossimo e soprattutto in
merito alla legge n. 64/94, che è la legge regionale che regola
l'esercizio venatorio.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Condivido senz'altro le preoccupazioni del
Consigliere interpellante per quanto riguarda i problemi che
potrebbero emergere da una sospensione dell'attività venatoria,
anche per il ruolo - di cui abbiamo discusso ampiamente nel
dibattito sul piano faunistico venatorio - dei cacciatori
nell'opera di recupero dell'equilibrio fra fauna e territorio con
dei prelievi mirati.
Preso atto dell'accoglimento dell'istanza di sospensione da
parte del TAR di alcuni punti del calendario venatorio, che sono
riferiti essenzialmente alla caccia al camoscio, la Giunta ha
deciso di rinviare di una settimana l'apertura dell'intera attività
venatoria ed ha annullato i punti oggetto di sospensione da parte
del TAR.
Questa decisione è stata assunta per evitare che la caccia si
concentrasse in modo eccessivo su alcune specie cacciabili, in modo
particolare sul capriolo, e quindi evitare una forte concentrazione
dei cacciatori in alcune zone, a forte concentrazione di questa
specie di animale.
Quanto alle iniziative prese, l'Ufficio della fauna selvatica ha
predisposto un nuovo testo per quanto concerne i punti oggetto
della sospensione; questo testo - così rispondo anche
all'interrogazione - ha tenuto conto delle motivazioni della
sospensiva.
Abbiamo acquisito in questi giorni il parere del Comitato per la
gestione venatoria, parere probabilmente sofferto però un parere
favorevole; il parere favorevole della Consulta faunistica, che è
il nostro organismo tecnico a livello regionale; in mattinata
giungerà anche il parere dell'Istituto nazionale della fauna
selvatica, con cui ci siamo confrontati anche per la redazione
della nuova formulazione di questi punti.
La Giunta quindi si riunirà per la discussione e l'approvazione
della nuova proposta, che prevede l'apertura della stagione
venatoria per domenica 1° ottobre; questo è un dato importante da
ribadire.
Nel nuovo calendario il prelievo del camoscio è suddiviso in
otto settori di gestione identificati con le circoscrizioni
venatorie, nei quali sono previsti dei tetti di abbattimento che
tengono conto delle consistenze verificate durante i censimenti del
2000. Questo è un fatto nuovo, in quanto avevamo predisposto un
calendario venatorio al mese di giugno con dei dati riferiti al
1999; oggi siamo stati in grado di tener conto di dati
aggiornatissimi che risultano dai censimenti 2000, quindi i tetti
di abbattimento possono essere definiti in base a dei dati molto
reali.
Un prelievo superiore al precedente sarà effettuato nelle aree a
caccia specifica, questo va nella direzione di indirizzare la
caccia programmata, la caccia di selezione.
Il numero totale dei capi prelevabili sul territorio sarà
leggermente inferiore a quello previsto nella prima formulazione
del calendario; diciamo che la diminuzione dei capi da prelevare
sarà fatta sul territorio libero, mentre, come ricordavo, saranno
aumentati i prelievi nelle aree a caccia specifica.
Per quanto concerne il piano faunistico venatorio, credo che il
dibattito fatto in quest'aula e fuori da quest'aula sia stato molto
ampio. Il piano faunistico venatorio prevede puntualmente per ogni
specie quale tipo di gestione andremo a fare nei prossimi anni
della fauna selvatica sul nostro territorio. Noi ci siamo impegnati
di fronte al Consiglio ad attivare per il prossimo anno
l'attuazione del piano faunistico venatorio; nei prossimi mesi
cominceremo a lavorare in tal senso e annuncio anche delle
iniziative per quanto concerne la modifica alla legge n. 64, che
per alcuni aspetti dovrà essere ritoccata anche per coerenza con
quanto abbiamo indicato nel piano faunistico venatorio.
Non vorrei dilungarmi e nemmeno andare ad esprimere in questo
momento di dibattito delle particolari posizioni; abbiamo cercato
in questa fase delicata di assicurare che la caccia possa avvenire
per le motivazioni che abbiamo detto, cercando anche di tener conto
delle ragioni di chi ha ricorso ed ha ottenuto la sospensiva. Credo
che sia importante che domenica la stagione venatoria possa
iniziare proprio per questa funzione che abbiamo affidato ai
cacciatori di ricercare un equilibrio della fauna con le necessità
del territorio in generale.
Président
La parole à la Conseillère Squarzino
Secondina.
Squarzino (PVA-cU)
Sono un po' delusa dell'esposizione
fatta dall'Assessore Perrin, perché diceva l'Assessore:
"c'è
stata questa sentenza, abbiamo rivisto, abbiamo rimesso a posto i
numeri e così i cacciatori possono iniziare".
Mi va benissimo, rispetto la scelta dei cacciatori sia chiaro,
non è su questo piano che voglio intervenire.
Pensavo che lei, Assessore, invece facesse una riflessione in
particolare sull'iter che c'è stato in questi pochi mesi e su cosa
è successo realmente. Perché è successo che ancora una volta la
Regione fa delle leggi, prende dei provvedimenti, che sono contro
la normativa, contro le stesse deliberazioni assunte dalla Regione,
giocando, non so se per furbizia o ignoranza (cosa di cui dubito),
giocando su piccole "manovrine" che poi al momento giusto, al
momento in cui un semplice cittadino con il senso della legge
chiede il rispetto delle regole, si rivelano fonte di grosse
illegittimità.
Assessore, lei ha iniziato dicendo, e su questo concordo, che
l'obiettivo del piano faunistico e della caccia è sempre quello di
ripristinare l'equilibrio fra fauna e territorio.
Peccato che quel 15,5 percento di quota, parlo dei camosci in
particolare, quindi di percentuale cacciabile rispetto ai dati del
censimento, sia il limite massimo previsto là dove c'è il
raggiungimento del massimo equilibrio fra fauna e territorio,
perché è questa la percentuale di crescita normale di una
specie.
Quindi aver messo questa percentuale significa affermare che
ormai questa specie ha raggiunto il massimo equilibrio, per cui
bisogna impedire che cresca ulteriormente.
Lei poi, Assessore, parla di rapporto fra fauna e territorio,
che è stato fatto sui dati censiti; ma il territorio non è uguale
in tutta la regione, lo ha detto anche lei, c'è una distinzione fra
la caccia nel territorio libero e la caccia nel territorio delle
oasi.
Ora, le percentuali che erano state indicate nel calendario
venatorio dicevano che più del 56,3 percento della specie nel
territorio libero poteva essere cacciata, questa era la percentuale
a cui si arrivava, per cui addirittura si sterminava la metà dei
camosci presenti su quel territorio. Il calendario però doveva
dimostrare che in quel territorio c'era una sproporzione enorme di
camosci. In realtà è proprio il contrario: i camosci sono più
presenti nelle oasi protette, dove c'è la caccia programmata, che
non nel territorio libero.
Questo per dire che è sufficiente che un cittadino ricordi che
ci sono alcune regole ben precise che derivano da principi
generali, perché la Regione sia costretta a tornare indietro sulle
sue decisioni, a rivedere i propri comportamenti.
Questo è molto grave, Assessore, lo aveva già segnalato quando
si è parlato del piano faunistico. Credo che quando si affrontano
problemi di equilibrio fra fauna e territorio, nell'ottica che
ormai lei sa, in quanto la fauna è un bene di tutti, non si può
seguire l'interesse di piccoli gruppi. Ma su questo torneremo.
Président
La parole au Vice-président Viérin Marco.
Viérin M. (Aut) Il sottoscritto concorda con la collega
Squarzino sulla prima parte del suo intervento, e cioè mi aspettavo
perlomeno che l'Assessore avesse fatto anche un'analisi più
completa della situazione e non sul momento contingente, lasciando
solo due mezze frasi sul futuro del piano faunistico e sul futuro
della legge n. 64. Perché dico questo?
Tutti concordiamo che ad oggi l'unica via è quella di annullare
la vecchia delibera di Giunta e adottare un nuovo atto per
riformulare un altro calendario venatorio, in quanto ad oggi non
c'è altra via di uscita ad una situazione di questo tipo.
È una situazione ingarbugliata, ma non lo sarà solo in questi
due o tre mesi; se non mettiamo mano ai problemi di fondo, lo
rimarrà ancora per tanti anni purtroppo!
Dico questo perché esistono tre problemi di fondo e un altro
problema che è legato più alla modifica che a quanto capisco la
Giunta vorrebbe portare al calendario venatorio che è stato sospeso
dal TAR. E parto dal calendario venatorio, che è una motivazione
meno di fondo.
Una domanda quindi che pongo all'Assessore, alla quale non avrò
risposta ma che sono obbligato a porre dopo quello che ho sentito,
è la seguente. L'Assessore ci ha detto che sul nuovo calendario
venatorio si farà in modo di evitare una forte concentrazione sul
territorio, ma nello stesso tempo dice che si andrà a dividere in
otto settori, e a me risulta che siano nove, se parla di
circoscrizioni venatorie, perché tante sono le circoscrizioni
venatorie, come previste dalla legge n. 64.
Quindi se i settori sono nove, chiaramente si diranno i prelievi
rispetto ai censimenti, e qui forse emerge un primo dubbio, che
abbiamo già sollevato nella discussione sul piano faunistico in
merito ai cinghiali, quando risultava che nel 1998 i censimenti
fatti nel 1997 erano di 250 unità, nel 1998 ne abbiamo prelevati
350, cioè abbiamo prelevato il doppio dei censimenti fatti, quindi
il valore del censimento mi sembra che sia venuto a mancare ed è
questo un esempio clamoroso che alla fine i censimenti che abbiamo
fatto sono inesistenti?
(interruzione dell'Assessore Perrin, fuori microfono)
? sì, Assessore, però lo avevo già ribadito all'atto della
discussione. Quando feci una interpellanza anni fa, i censimenti
1997 ne avevano definiti 258, poi a consuntivo risultarono 364 capi
prelevati per lo stesso anno, quindi chiaramente il censimento
doveva essere almeno cinque volte superiore a quello fatto.
Probabilmente qualcuno ha voluto coprire alcuni dati che erano
inconfutabili a quel momento. Ma questa è solo una parentesi.
Se veramente il fine è quello di evitare una forte
concentrazione di cacciatori per un problema di sicurezza, come
facciamo a fare un discorso di dividere momentaneamente in nove
circoscrizioni, quando sappiamo che sulla base dei censimenti
avremo delle circoscrizioni, tipo la numero due, dove ci saranno la
metà dei camosci da prelevare? Cosa succederà, Assessore? Il primo
giorno avremo una spartizione di cacciatori sul territorio
abbastanza omogenea, ma il secondo e il terzo giorno avremo tutti i
cacciatori nella seconda circoscrizione e non so cosa potrà
succedere, perché dopo il primo giorno sicuramente nelle altre
circoscrizioni venatorie avremo raggiunto il tetto di 30, di 21, di
24, di 52.
Ma quando dovremo raggiungere il tetto di 200 o 250 sulla
seconda circoscrizione, il secondo e il terzo giorno di caccia
troveremo tutti i cacciatori lì, ma questo è normale. Quindi quello
che lei mi ha detto è in controtendenza e io sono molto preoccupato
su questo aspetto. Questo per quanto concerne la modifica al
calendario venatorio che la Giunta sta per intraprendere. Visto che
non ha ancora formalizzato l'atto, spero che la Giunta tenga conto
di questa riflessione.
Per quello che riguarda i due problemi di fondo in questa
problematica, sono essenzialmente questi; il primo è l'urgenza di
rivedere la legge n. 64 e il piano faunistico, temi che lei ha
toccato in parte alla fine del suo intervento, dicendo che la legge
n. 64 sarà rivista per essere adeguata al piano faunistico
venatorio, ed è lì che non ci sta bene. Noi abbiamo dei problemi su
tutti e due gli atti, quindi dobbiamo avere più coraggio, perché i
ricorsi, le istanze avvengono, come diceva la collega Squarzino,
sulla base di normative in essere.
Se lasciamo la situazione così, rimodellando la legge n. 64 al
piano faunistico, mentre il discorso dovrebbe essere inverso, cioè
il piano faunistico deve essere una conseguenza della legge n. 64
sul prelievo venatorio, avremo ancora una volta complicato la
situazione. Quindi chiederei all'Assessore di voler modificare la
legge n. 64 non nell'ottica di appiattirla sul piano faunistico, ma
piuttosto di avere il coraggio di modificare la legge n. 64 in
maniera concreta e successivamente rivedere il piano
faunistico.
Il secondo problema di fondo è in senso più generale. Noi
abbiamo competenza primaria al titolo II, articolo 2 dello Statuto
in materia di gestione della fauna selvatica, cosa che non hanno il
Trentino e la Sicilia, i quali hanno competenza ma non come la
nostra. È un po' come per il fatto dell'ENEL, noi abbiamo
competenza superiore in alcuni casi. Dov'è che è avvenuto il
sorpasso del Trentino, della Sicilia e di altre regioni a statuto
speciale?
È avvenuto all'atto della legge n. 157, perché le norme di
attuazione in merito a questa competenza le abbiamo avute con il
DPR 182/82, quasi venti anni fa; ci mancano altre questioni che non
abbiamo avuto il coraggio di affrontare, che abbiamo inserito nella
legge n. 64 e nel piano faunistico, cioè che tutte le volte noi
dobbiamo aspettare il parere dell'Istituto nazionale della fauna
selvatica, e allora cosa stiamo qui a fare? Regione autonoma, sì,
ma se facciamo una virgola diversa da quello che ci dice l'istituto
di Bologna, siamo ingabbiati. Sarà mica un discorso di gestire
l'autonomia questo?
Inoltre il Trentino e la Sicilia, cito specificatamente due
regioni, hanno attualmente una situazione migliore della nostra
perché hanno fatto alcune iniziative dal momento che è andata in
discussione la legge n. 157 a livello nazionale nel 1992, i loro
Parlamentari hanno fatto un'azione di un certo tipo.
Quindi il concetto conclusivo, abbinando i due temi fondamentali
in merito a questo problema e lasciando da parte il problema
specifico inerente la modifica del calendario venatorio, è che noi
speriamo che la Giunta abbia il coraggio di affrontare tutto il
pacchetto legislativo e normativo esistente ad oggi, altrimenti non
risolveremo alcun problema e daremo nuovamente uno "specchietto per
le allodole" al mondo agricolo, al mondo protezionistico, alle
associazioni venatorie e al mondo venatorio, quindi a tutta la
comunità valdostana. Dicevo, altrimenti non risolveremo alcun
problema restando perennemente nelle sabbie mobili, alla mercé di
qualsiasi parere vincolante di istituti nazionali e alla mercé
soprattutto di qualsiasi ricorso. Avremo sempre più ricorsi e ci
troveremo sempre più in difficoltà se non affronteremo alla radice
questo problema; o si ha il coraggio di affrontarlo alla radice o
non ne usciremo!
Si deve avere quel coraggio che in passato i nostri avi hanno
avuto; magari avremo anche alcuni dispiaceri, non siamo qui a dire
che sicuramente otterremo tutto, ma almeno potremo dire che abbiamo
tentato anche in questo settore di avere la piena autonomia, come è
affermato in maniera chiara nello Statuto speciale della Valle
d'Aosta.
Queste sono le nostre perplessità e queste, allo stesso tempo,
sono le nostre speranze.
