Classificazione
FORMAZIONE PROFESSIONALE



Oggetto del Consiglio n. 1603 del 8 giugno 2022 - Resoconto
OGGETTO N. 1603/XVI - Interpellanza: "Intendimenti in merito
alla revisione dell'organizzazione dell'École Hôtelière de la
Vallée d'Aoste".
Bertin (Presidente) -
Riprendiamo, siamo al punto n. 25.
Illustra la consigliera Minelli.
Minelli (PCP) -
È noto a tutti, credo, che c'è una
crescente e preoccupante difficoltà degli albergatori e dei
ristoratori della nostra regione a reperire del personale in vista
della stagione estiva, un problema che si era già peraltro
riproposto anche in altri momenti. È una criticità che non riguarda
soltanto la Valle d'Aosta, la sentiamo su tutto il territorio
nazionale, però è indubbio che in una regione a vocazione turistica
come la nostra il problema è ancora più sentito.
Sappiamo che l'École Hôtelière, come è stato anche confermato
dalla dirigenza nei giorni scorsi ed è emerso pure su fonti di
stampa, ha ricevuto circa seicento richieste di stagisti, a fronte
della sua possibilità di soddisfarne soltanto un centinaio, perché
i numeri sappiamo sono quelli. Sappiamo anche che attualmente il
numero di studenti che vengono ammessi a ogni nuovo corso di studi
è pari a circa sessanta unità, che sono divise tra le quaranta
circa per il percorso quinquennale e una ventina per il percorso di
istruzione e formazione professionale.
La scuola alberghiera nella nostra Regione è un'importantissima
realtà fin dal 1956 quando la prima sede, lo ricordiamo, era a
Étroubles e ospitava venticinque allievi convittuali che allora
erano soltanto maschi, quindi nel tempo c'è stata fortunatamente
anche una buona evoluzione pure per quello che riguarda l'utenza
femminile. Una realtà che è cresciuta nel tempo, che poi si è
trasferita a Porossan e successivamente, nel 1989, a Châtillon. La
scuola è poi stata strutturata, con la legge regionale 20 del 1991,
in fondazione per la formazione professionale turistica, a cui
dieci anni dopo, nel 2001, è stata riconosciuta anche la
possibilità di svolgere attività di istruzione professionale. Dal
2011 la fondazione è diventata di totale di proprietà
regionale.
La scuola alberghiera, o École Hôtelière, mi piace chiamarla
così perché il termine scuola è quello più corretto e dalle
connotazioni più immediate, ha formato centinaia di ragazzi per
l'attività alberghiera, l'attività di bar ristorazione e anche di
accoglienza, con dei positivi risultati sul piano del loro futuro
lavorativo. I dati che sono attualmente disponibili anche sul sito
della scuola ci dicono che il 79 percento di studenti lavorano dopo
il loro percorso scolastico; il 95 percento di studenti svolgono
una professione che è coerente con quel percorso, ed è un dato
molto alto; il 16 percento di ex studenti lavorano all'estero; tra
l'altro, ho un figlio che è in questa condizione.
Sono cospicue le risorse finanziarie che l'Amministrazione
regionale impiega annualmente per il funzionamento di tutte le
attività dell'École, che risulta essere a tutti gli effetti una
scuola totalmente pubblica, pur non avendone attualmente la forma.
Ciò che implica, a nostro avviso, varie criticità in particolare
per quanto riguarda il personale docente, il personale scolastico,
il suo inquadramento professionale e il suo futuro. Su questo noi
crediamo che si debba aprire un dibattito, con un approfondimento
nelle Commissioni competenti, che coinvolga tutti i soggetti
interessati, considerato che si fa sempre più urgente una
pianificazione a medio e a lungo termine dell'istruzione e della
formazione professionale regionale. Aggiungo, con un occhio alla
realtà socioeconomica dell'intera regione e con un altro occhio
alla valorizzazione dell'esistente e anche del territorio in cui la
scuola è collocata.
Evidenziate queste premesse che, ne sono perfettamente
consapevole, non sono sufficienti a inquadrare l'argomento che,
come ho detto, richiede delle riflessioni più ampie e articolate a
livello diverso, non soltanto con un'iniziativa di tipo consiliare,
quello che chiediamo all'assessore competente, però anche coscienti
che il suo non è l'unico dipartimento a essere interessato da
questo argomento, è di sapere se ritiene opportuna una specifica
azione di promozione di questa realtà scolastica anche ampliando il
numero di posti per i corsi quinquennali e per la formazione
professionale dell'École Hôtelière, al fine di potenziare la
disponibilità di professionisti nel settore turistico alberghiero,
di cui c'è ovviamente un grande bisogno. Sappiamo che in questi
giorni si stanno assumendo addirittura dipendenti che arrivano da
molto lontano, perché non c'è una disponibilità sufficiente.
Secondariamente, se è intenzione del Governo, in un futuro che
noi speriamo prossimo, rivedere l'organizzazione complessiva
dell'École Hôtelière in un'ottica, e questa è una delle cose che
noi crediamo essere importanti, di passaggio a scuola pubblica.
Presidente -
Per la risposta l'assessore Jean-Pierre
Guichardaz.
Guichardaz J. (FP-PD) -
Grazie collega Minelli. Il tema è
complesso, è
à la une
in questo periodo e rispetto al tema
dell'occupazione risponderà anche il collega Bertschy
successivamente.
Quella della sua interpellanza è una premessa positiva rispetto
al modello di scuola e anche alle prospettive di una scuola che
vuole creare dei professionisti del settore dell'hôtellerie,
alberghiero soprattutto. Il fatto che tanti operatori, tante
aziende, abbiano fatto domanda per poter avere dei ragazzi in
stage
, in tirocinio estivo, dice anche di un buon rapporto e
di una buona relazione tra la parte produttiva, se vogliamo
imprenditoriale, e la scuola che è un po' l'obiettivo che credo si
proponga anche un modello di scuola come questa.
In seguito all'aumento delle proposte formative per gli studenti
delle scuole secondarie di primo grado e al calo demografico, di
cui abbiamo lungamente e ripetutamente parlato, la cui tendenza
andrà a esacerbarsi prossimamente, la propensione generale degli
studenti a scegliere i licei registra in questi ultimi anni, come
lei saprà, un calo nelle iscrizioni all'esame di ammissione
dell'École Hôtelière della Valle d'Aosta. Per contrastare questo
problema si è pensato innanzitutto di rivedere l'offerta formativa
per renderla più attuale, innovativa, e di conseguenza attrattiva,
anche perché, come lei ha ben detto e argomentato, il turismo
evolve molto rapidamente e la scuola, di conseguenza, deve essere
in grado di rinnovarsi, soprattutto in un ambito come questo che è
molto dinamico.
Per riscontrare la sua interpellanza, le segnalo che stiamo
lavorando a un rafforzamento dell'internazionalizzazione, con la
presenza sempre più importante di esperti madrelingue, tra l'altro
finanziati da un progetto INTERREG stage; le ore di compresenza
solo quest'anno sono state 1260 con questi tre esperti di
madrelingua francese. Lo studio di un progetto di sperimentazione,
di un percorso in immersione inglese e francese per gli IFP, che
stiamo elaborando d'intesa anche con l'assessore Bertschy. Una
revisione dell'organizzazione didattica laboratoriale del quarto e
quinto anno sul modello di altre scuole alberghiere italiane, che
va incontro alle propensioni di ogni alunno in modo da motivare
maggiormente i ragazzi e rispondere all'esigenza di costruire dei
profili professionali più adeguati e meno standardizzati.
In concomitanza a queste azioni operative, didattiche e
formative, si è pensato anche di attivare una specifica azione di
promozione prevista e finanziata dal progetto INTERREG stage, che è
stato fortemente voluto anche dall'attuale consiglio di
amministrazione. Questo progetto prevede un
budget
di 760
mila euro che vengono destinati in parte allo scambio tra studenti
svizzeri e valdostani tra le due scuole, in parte alla
realizzazione di un piano di
marketing
, che ha l'obiettivo
di valorizzare l'immagine della figura professionale legata al
mondo alberghiero e della ristorazione e migliorare l'attrattiva
della scuola, non solo nell'ambito - questo lo voglio dire - della
cucina, ma anche della sala che è, purtroppo, forse anche per
conseguenza di una politica televisiva che tende a valorizzare più
la parte culinaria, rende un po' più negletta la parte di sala, ma
stiamo lavorando molto anche nella costruzione di un interesse
intorno a questa figura che è fondamentale.
Questa situazione ha determinato l'ideazione di una serie di
campagne stampa, volte a evidenziare i vantaggi in termini di
prospettive lavorative professionali per gli studenti che intendono
iscriversi alla scuola alberghiera, anche utilizzando gli esempi
virtuosi di studenti che quest'anno hanno ricevuto diversi
riconoscimenti: dalla medaglia d'oro alle Olimpiadi Young Chef, al
primo premio al trofeo Thonon Chateldon per la sala, al primo
premio Ricola, al primo premio Abbé Trèves, fino
all'organizzazione, come lei sa e come è stato scritto su diversi
media, della prima rete di ex allievi che ha visto radunarsi poco
tempo fa più di duecento persone.
L'attuale consiglio di amministrazione ha voluto anche una
maggior presenza della scuola sotto il profilo mediatico, infatti
una delle prime azioni è stata la revisione del logo e del sito
Internet. Quest'ultimo è uno strumento fondamentale di promozione
anche del mondo alberghiero: siamo infatti arrivati, grazie
all'investimento fatto, a decine di migliaia di utenti e a oltre
trentamila, adesso sono aumentate, visualizzazione. Anche la
presenza sui
social
ha visto una decisa impennata, arrivando
a decine di migliaia di visualizzazioni e a moltissimi
like
;
lei avrà visto che vi sono delle pagine nei maggiori
social
network
, Facebook, Twitter, eccetera. A questo aggiungiamo le
"Porte aperte" organizzate per la prima volta a novembre e abbiamo
l'intenzione di intensificare la promozione sia nei confronti delle
classi terze, ma stiamo ragionando di anticipare delle forme di
promozione anche nelle classi seconde delle scuole secondarie di
primo grado, perché la maturazione della vocazione e dell'interesse
è qualcosa che presuppone - a nostro parere - anche un tempo e
anche un ragionamento più lungo.
Per quanto riguarda l'ampliamento dell'offerta formativa per le
IFP, la determinazione di quanti corsi attivare e per quali figure
è in capo all'Assessorato del collega Bertschy. Per l'anno
scolastico 2022-2023 è stato attivato un bando a cui ha partecipato
la scuola, in cui era previsto il percorso in ambito turistico e
verrà così attivato un corso per un minimo di quindici
partecipanti. Il consiglio di amministrazione della fondazione ha
poi deliberato già l'anno scorso l'aumento della percentuale di
studenti provenienti da fuori Valle, con l'obiettivo di diventare
un polo d'eccellenza che possa richiamare anche studenti fuori dai
nostri confini, fidelizzando in tal modo persone, futuri
professionisti, provenienti da un bacino più ampio rispetto a
quello molto limitato della nostra piccola regione. Inoltre il
consiglio di amministrazione ha manifestato l'interesse ad aderire
al programma GOL per la formazione professionale degli adulti nel
campo turistico, così come avviene in alcune scuole in Italia e
all'estero.
Per quanto riguarda il secondo punto, francamente credo che la
trasformazione totalmente pubblica di una scuola come questa, che
da anni si sostanzia in una formula mista, non sia - a mio modesto
parere - la soluzione, anzi. Al contrario, il passaggio a una
scuola totalmente pubblica, oltre ad avere delle grossissime
complessità, perché come lei sa non è solo il caso dell'École
Hôtelière, ma i docenti dell'area professionale dell'IFP
entrerebbero dentro un meccanismo anche di confronto con i docenti
in cui si applica il contratto ANINSEI, affine ai contratti
applicati nella scuola pubblica. In più ci sarebbe anche un
aggravio dei costi e delle spese della Regione, anche perché i
contratti cambierebbero in alcuni casi, scenderebbero a 36 ore
anziché a 38 rispetto ad alcune figure inquadrate con altri
contratti, soprattutto per quanto riguarda il personale ATA. La
fondazione per la formazione professionale turistica, così come la
Fondation Institut Agricole, si occupa di settori strategici in
Valle d'Aosta, quindi pensare che queste scuole possano essere
tout court
trasformate in scuole pubbliche, con meccanismi
completamente pubblici, di fatto lo sono nella sostanza, vuol dire
fare in modo che si creino delle...
Presidente -
Concluda, due minuti.
Guichardaz J. (FP-PD) -
Ricordiamo che nella fondazione
turistica professionale i vertici sono rappresentati in parte dalle
categorie, che garantiscono che le scelte siano fatte anche allo
scopo di rispondere in modo adeguato alle richieste del mercato.
Questo modello credo abbia preso una sua ispirazione dalle
écoles hôtelières
svizzere che sono le migliori al mondo;
vale la pena ricordare che nella classifica mondiale delle prime
dieci, sei sono svizzere. In tutta la Svizzera
Hotel &
Gastro formation Suisse
definisce il piano di formazione, il
numero di giorni di formazione all'anno, il numero di giorni di
laboratori e di teoria all'anno. Per essere sempre vicina alle
esigenze del mondo del lavoro, ogni cinque anni il piano di
formazione viene adeguato, rivisto e aggiornato proprio dalle
associazioni di categoria che presentano alla
Confédération
le esigenze che emergono e, grazie a questa metodologia, i piani e
gli strumenti didattici, i manuali seguono le richieste del mercato
e a volte le anticipano.
Aggiungo solo che di fatto, come dicevo prima, questa scuola
comunque unisce il vantaggio di una flessibilità, dovuta anche alla
partecipazione attiva degli operatori, ai vantaggi della scuola
pubblica. Come lei sa, la scuola è vincolata comunque a sistemi di
procedura e di selezione pubblica - tra l'altro, a breve emaneremo
il nuovo regolamento assunzionale -, a sistemi di acquisizione di
beni e servizi tramite procedure d'appalto, quindi di fatto è una
scuola che è capace di unire una certa flessibilità, una certa
vicinanza al mondo del lavoro, ma con le garanzie proprie di un
sistema pubblico della trasparenza.
Presidente -
Per la replica la consigliera Minelli.
Minelli (PCP) -
Grazie Assessore per la risposta, che
ovviamente è stata molto ampia e articolata e ha messo in luce una
serie di azioni che sono in corso. Io credo che, tra tutti i vari
aspetti che sono stati evidenziati, occorra puntare l'attenzione su
alcuni che sono sostanzialmente quelli che hanno come scopo il
miglioramento dell'attrattività della scuola.
Lo ha ricordato lei, fino a qualche tempo fa il numero di
allievi che potevano iscriversi da fuori Valle era estremamente
limitato: erano, se non ricordo male, quattro o sei per ogni classe
inizialmente; adesso non sono stati dati i numeri, ma ho capito e
sapevo che è stato leggermente ampliato, a fronte del fatto però
che nel complesso le iscrizioni totali, anche dei nostri alunni
residenti in Valle d'Aosta, nel tempo sono diminuite. Prima quando
c'era la selezione era difficile riuscire ad accedere, a passare
l'esame di ammissione, perché le richieste erano tante e i posti
erano quelli che erano.
Credo però che occorra, se si vuole andare nella direzione di
attrarre alunni da fuori Valle, anche pensare a un potenziamento
della disponibilità dei posti per i convittori. Nella struttura che
c'è attualmente in Via Italo Mus non abbiamo la disponibilità
sufficiente, però abbiamo l'Istituto Gervasone che è praticamente
ormai vuoto o comunque sottoutilizzato e ci sono anche altre
strutture tra Châtillon e Saint-Vincent che potrebbero essere
utilizzate allo scopo. Considerato il valore che questa scuola ha
avuto nel tempo, credo che sia seconda soltanto alla scuola di
Stresa, recuperare tutto quel patrimonio che noi abbiamo e che in
parte viene già valorizzato con le attività che sono state dette,
potrebbe essere molto importante per far arrivare utenza da fuori
Valle, anche considerato - lo ha ricordato - che andiamo incontro a
un periodo in cui c'è una diminuzione della natalità attuale che si
riverbererà tra dieci/quattordici anni su quella che sarà la futura
utenza. Sicuramente aumentare l'attrattività e la disponibilità di
accoglienza per gli studenti da fuori Valle è importante.
Importanti poi anche tutte le azioni che sono state fatte sotto
l'aspetto mediatico, che però non devono rimanere fini a sé stesse,
perché la necessità di convincere della bontà dell'istruzione
professionale, in questo caso regionale, deve essere un tema che ci
dovrà impegnare molto nei prossimi anni, anche e proprio perché c'è
una richiesta e perché noi sappiamo di essere una regione che vive
principalmente di turismo; avere delle professionalità adeguate ai
tempi - è corretto tutto quello che è stato detto sull'immersione
nei corsi fatti da esperti anglofoni e francofoni - è sicuramente
importante.
Sulla questione invece della trasformazione in scuola pubblica,
lei dice: "non ritengo che sia una soluzione al problema, anzi, che
sia più complicato soprattutto per i docenti del percorso di
istruzione professionale". Io rilevo una cosa però, che non può
essere taciuta, che c'è una costante emorragia di docenti - non
parlo delle materie più tecniche, parlo dei docenti generalisti -
che appena possono si spostano dall'École Hôtelière alla scuola
pubblica, perché il percorso, soprattutto legato a quella che è la
contribuzione da una parte, ma anche quello che è il futuro, quindi
la pensione, eccetera, evidentemente è diverso. Non si passa
neanche di ruolo, quindi è difficile, e questa cosa non va bene,
perché succede che se ne vadano le risorse spesso migliori, e c'è
un
turnover
che è molto forte e che va a scapito della
qualità dell'insegnamento della scuola.
Io su questo, a fronte anche di tutti i soldi pubblici che sono
stati investiti nel tempo e che ci conferma vengono ancora
investiti, non solo i 4 milioni di euro di cui sappiamo e che
abbiamo visto nelle leggi, ma qua si parla di altri 700 mila euro,
eccetera, credo che bisogna invece davvero riflettere. Così come
ritengo che - ho detto all'inizio che non era coinvolto soltanto
l'Assessore al turismo, ma l'Assessore alle politiche del lavoro e
a maggior ragione l'Assessore all'istruzione - occorra veramente
che ci sia una valutazione corale di quella che è l'istruzione
professionale nella nostra regione. Abbiamo già avviato in
Commissione una prima valutazione sull'istruzione di tipo sportivo,
abbiamo parlato di liceo sportivo e di istituto professionale
sportivo; io credo che sul potenziamento dell'istruzione
professionale di tipo turistico alberghiero dobbiamo veramente
confrontarci e pensare di puntare lì molto più, a mio avviso, che
su altre questioni.
