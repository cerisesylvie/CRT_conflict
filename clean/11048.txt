Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2041 del 22 aprile 1991 - Resoconto
OGGETTO N. 2041/IX Programmi di costruzione di nuove
strutture per anziani ed eventuale utilizzo a tale scopo della Casa
Savoré di via Festaz
(Interrogazione).
Presidente
Do lettura della interrogazione
presentata dal Consigliere Bajocco:
Interrogazione La casa Savoré di Via Festaz in questi anni ha
fatto discutere partiti politici, movimenti, associazioni ed enti
locali.
In special modo ha fatto indispettire la popolazione che si
chiede per quale ragione questa costruzione viene abbandonata al
continuo degrado mentre vi è grande necessità di alloggi.
In questi giorni la V Commissione consiliare permanente ha
effettuato alcuni sopralluoghi presso le microcomunità ed i centri
di incontro per anziani, verificando quale necessità vi sia di
strutture per anziani autosufficienti e non
autosufficienti.
Ciò premesso, il sottoscritto Consigliere regionale del
PCI-PDS
interroga
l'Assessore alla Sanità ed Assistenza Sociale per
sapere:
1) quali sono i programmi di costruzione di nuove strutture
per anziani, predisposti dalla Giunta regionale;
2) come viene valutata la proposta di adibire la casa Savoré
a micro-comunità per anziani autosufficienti, collocata nei pressi
di un bel giardino regionale che consentirebbe migliori rapporti
sociali tra anziani e altre generazioni;
3) se è possibile predisporre in tempi brevi (entro tre
mesi), un progetto di ristrutturazione della casa Savoré.
Presidente
Ha chiesto di parlare l'Assessore alla
Sanità e Assistenza Sociale Beneforti, ne ha facoltà.
Beneforti (DC)
I programmi di nuove strutture per
anziani, in particolare delle microcomunità, come il Consigliere
Bajocco sa, sono elaborati secondo le indicazioni che provengono
dalle autonomie locali, quindi dai comuni e dalle comunità
montane.
Il piano 1991-92 è in via di definizione, infatti sono in corso
in­contri e sopralluoghi nei comuni per l'esame delle proposte che
pervengono in Assessorato.
Per quanto riguarda la richiesta di adibire la casa Savoré ad
una microcomunità per anziani autosufficienti, questa richie­sta
non ci è pervenuta dall'ente competente, che è il comune di Aosta.
Se ci perviene come Assessorato, certamente la esamineremo.
Infine, non abbiamo niente in contrario a predisporre un
pro­getto di ristrutturazione della casa Savoré, per qualsiasi cosa
possa essere utile questa struttura; ma questo progetto ci deve
essere richiesto dal proprietario che è il comune di Aosta. Cioè,
sia per microcomunità, sia per altre destinazioni della casa
Savoré, sotto gli aspetti di competenza del mio assessorato
proposte possono essere prese in considerazione solo nel caso in
cui vengono presentate da parte del comune di Aosta.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
E' vero che l'Amministrazione
comunale di Aosta ha votato una mozione per dedicare quella
struttura ad una casa per la gio­ventù. Faremo i passi dovuti verso
l'Amministrazione comuna­le per poterci rendere conto di cosa si
vuole fare di quella casa.
Ma il mio problema è al di fuori di queste cose. E' una vergogna
per la città di Aosta, dopo anni e anni che questa casa si trova in
un degrado del genere, che l'Amministrazione comunale non abbia
preso una decisione su cosa vuol fare ed arrivare ad una
ristrutturazione. La ringrazio.
