Classificazione
EDILIZIA
Edilizia residenziale
FINANZA REGIONALE E LOCALE
Finaosta



Oggetto del Consiglio n. 3324 del 27 marzo 2018 - Resoconto
OGGETTO N. 3324/XIV - Interpellanza: "Notizie in merito alla
disponibilità delle risorse finanziarie per integrare i mutui a
favore della prima abitazione".
Farcoz (Président) -
Point n° 10 de l'ordre du jour. La
parole au collègue Gerandin pour l'illustration.
Gerandin (CC-MOUV) -
Assessore Baccega, lei sa quanto mi
sta a cuore la revisione dei mutui prima casa, aumentare i
massimali per evitare a chi ne faceva richiesta di indebitarsi con
Finaosta o magari con altri istituti di credito.
Alla fine di un lungo percorso questo Consiglio è riuscito a
dare un segnale importante, molto positivo: ha aumentato i
massimali, ha cercato di venire incontro alle esigenze per far
ripartire un settore molto penalizzato come quello edilizio. Nelle
nuove disposizioni era poi prevista anche la richiesta di
integrazione per coloro che avevano già un mutuo in essere.
La mia domanda è molto precisa, perché chi in questo momento fa
la richiesta di integrazione si vede rispondere: "Con la presente
si comunica che con provvedimento dirigenziale è stata approvata la
richiesta di integrazione ai sensi della legge 13 febbraio 2013 e
che, secondo le disposizioni per la concessione di mutui agevolati
a favore della prima abitazione, la richiesta è regolare". Questo
ai fini dell'erogazione, però c'è un passaggio alla fine che
segnala: "Quando la Giunta regionale renderà disponibili le risorse
finanziarie necessarie invieremo una lettera e comunicheremo
l'ammissione al finanziamento". Assessore, non erano questi i patti
quando si era deciso di far ripartire un settore vitale come
questo, che in questi anni ha pagato duramente (più di duemila
dipendenti del settore edilizio della piccola impresa sono a casa),
soprattutto un settore che potrebbe creare parecchi benefici anche
alle casse della Regione. Ricordo che ogni mutuo elargito significa
IVA, IRPEF, IRAP, entrate comunque vitali per i bilanci
regionali.
Pertanto le chiedo e le chiediamo: se, e in che data, ha
intenzione di rendere disponibili le risorse finanziarie necessarie
per integrare i mutui della prima casa ai sensi della delibera di
Giunta regionale n. 1480/2017 e quali sono gli importi dei fondi di
rotazione necessari per integrare le domande pervenute.
Président -
La parole à l'Assesseur Baccega pour la
réponse.
Baccega (EPAV) -
Visto che la risposta sarà breve posso
completare, tenuto conto che parliamo di mutui, quanto
probabilmente ho omesso di dire poco fa nella risposta alla
Consigliera Morelli, ovvero che la scuola polmone di Tzamberlet ha
le risorse finanziarie per proseguire il suo
iter
, in quanto
c'è un cofinanziamento statale di 6,6 milioni di euro. Pertanto se
avevo omesso di dirlo prima mi permetto di dirlo ora, con questa
risposta.
Rispondendo invece all'interpellanza del collega Gerandin, qui
ovviamente si parla dell'integrazione dei mutui in regola con la
delibera di Giunta n. 1480 e ci si riferisce alle domande di mutuo
prima casa già finanziate che, nelle more della stipula del nuovo
contratto, andavano nella direzione per ottenere l'aumento fino ad
un limite massimo concedibile di 180 mila euro. Ad oggi, con i
rientri del secondo semestre 2017, sono già state finanziate tutte
le 104 integrazioni richieste nell'anno 2017. Nel 2018 fino ad oggi
sono pervenute 40 nuove richieste per un importo complessivo
inferiore ai 2 milioni di euro. I mutui per la casa sono finanziati
dal fondo di rotazione in gestione speciale. Contrariamente a
quanto hanno scritto alcune testate giornalistiche, questi mutui
non sono assolutamente oggetto di blocco da parte di Finaosta ma,
essendo autolimitati da un fondo di rotazione, continuano ad essere
erogati con l'efficacia e l'efficienza che da sempre si è portata
avanti nell'Assessorato. Sulla base di quanto abbiamo comunicato,
abbiamo avuto venerdì scorso un incontro con Finaosta e durante
l'incontro tecnico abbiamo definito che l'attuale disponibilità sul
fondo di rotazione ammonta a 40 milioni di euro. Complessivamente
si tenga conto che dal primo novembre 2017 ad oggi sono stati
finanziati mutui per 28.562.239 euro. Io credo che quanto indicato
nella lettera faccia parte di quei passaggi cautelativi che da
sempre sono indicati nella nota, però stia certo, Consigliere, che
abbiamo dato
sprint
ad un percorso che, ahimè, ha visto
piombare sugli uffici dell'edilizia residenziale pubblica (ufficio
mutui) una marea di domande, perché ad un certo punto si sono
interrotte le presentazioni delle domande e sono arrivate tutte in
una volta. Abbiamo potenziato gli uffici affinché le risposte
fossero più sollecite possibili. Credo si stia facendo un buon
lavoro e che questo sia testimoniato dalle tante note di merito
provenienti dalle agenzie immobiliari, dagli utenti e, incontrata
ieri Confindustria, anche da parte delle imprese edilizie che
stanno cominciando ad avere riscontro rispetto a questa misura
importante.
Président -
La parole au collègue Gerandin pour la
réplique.
Gerandin (CC-MOUV) -
Assessore, ormai è sua abitudine non
rispondere alle domande.
Io ho fatto due domande molto precise e, visto che lei mi ha
dato i numeri, le chiedo quando queste 41 domande potranno ricevere
i finanziamenti. Lei ha risposto di tutto: mi ha fornito i dati
complessivi, ha menzionato una marea di domande, ma guardi che il
problema non sono gli uffici, perché questi hanno risposto in
maniera brevissima, hanno detto che la pratica è perfettamente
finanziabile. Peccato che non ci siano le risorse! Assessore, io le
chiedo quando queste 41 domande riceveranno l'okay, ma non mi ha
risposto, non ha assolutamente risposto! Per cui il fatto che lei
mi dica che ci sono 41 milioni nel fondo di rotazione non toglie
neanche un problema a queste persone che stanno aspettando quanto
voi avete scritto legittimamente nella delibera di Giunta, avevate
detto che ne avevano diritto. Non basta potenziare gli uffici per
poi rispondere "Signori miei, avete diritto ad avere questi
finanziamenti ma non ho i soldi, non ve li do, ve li darò chissà
quando, quando incasserò". Non è un sistema, non è una
risposta!
Assessore, la invito a dire agli uffici - magari confrontandosi
con Finaosta - di scrivere immediatamente una lettera a queste 41
persone e di dire quando potranno avere legittimamente le risorse
di cui hanno diritto, perché ne hanno diritto, Assessore!
Visto che lei ha chiamato in causa la collega Morelli,
approfitto anche per darle una risposta: è vero che ci sono 6
milioni di cofinanziamento, peccato però che ne manchino 24 per
completare l'opera. Assessore, può darsi che con questi chiari di
luna perderete anche i 6 milioni, perché ci sono delle tempistiche
per spenderli.
