Classificazione
EDILIZIA
Edilizia residenziale



Oggetto del Consiglio n. 664 del 22 maggio 2019 - Resoconto
OGGETTO N. 664/XV - Approvazione di mozione: "Adozione di un
protocollo di intesa tra Regione e Tribunale di Aosta per una
corretta applicazione delle disposizioni di cui alla legge
regionale 3/2013 in materia di edilizia residenziale
pubblica".
Rini (Presidente)
- Punto 15 all'ordine del giorno La
parola al collega Manfrin.
Manfrin (LEGA VDA)
- Questa mozione è la naturale
evoluzione di quanto è stato richiesto con impegno dell'Assessore
in quest'aula, tramite l'interpellanza inerente alle politiche
abitative che è stata discussa in quest'aula il 6 febbraio 2019.
Questa mozione, come ho detto, va nel senso di tutelare gli attuali
assegnatari di alloggi ERP, ma soprattutto anche coloro che devono
entrare negli alloggi ERP. Come sappiamo, infatti, la nostra legge,
che disciplina il settore dell'edilizia residenziale pubblica,
prevede all'articolo 42 alcune cause di decadenza, più
specificamente, all'articolo 42, al punto d), si integra quale
necessità per la decadenza il fatto che gli occupanti abbiano
adibito l'alloggio ad attività penalmente rilevanti, al punto e)
che tengano comportamenti socialmente pericolosi per l'incolumità
pubblica e al punto f) che non rispettino reiteratamente i
regolamenti e le norme di comportamento stabilite dagli enti
gestori.
La necessità è però quella che abbiamo rilevato in anni di
verifiche: individuare coloro che effettivamente si sono macchiati
appunto dei rilievi che vi ho appena letto ai paragrafi "d", "e",
"f" della legge 3/2013, prevista all'articolo 42, per individuare
appunto queste persone; vi porto per esempio un caso concreto, ci
sono stati numerosi casi di spacciatori all'interno di un quartiere
che ben conosciamo, nel Comune di Aosta, spacciatori che hanno
utilizzato l'appartamento per i propri illeciti commerci e che poi,
una volta, come dire, arrestati e scontata la pena, sono rientrati
e che oggi occupano degli stabili interi. Ho raccolto una volta la
testimonianza di una madre che mi ha detto: "Mio figlio è appena
uscito dalla comunità, rientrerà tra pochi giorni in queste mura,
però il problema è che al primo piano c'è uno spacciatore, al piano
sopra c'è uno spacciatore, al terzo piano ce n'è un altro"; è
necessario assolutamente porre un freno perché è chiaro che se
faccio un percorso terapeutico e poi mi ritrovo in mezzo a una
situazione del genere di sicuro il tutto non mi può giovare.
Quello che però bisogna riaffermare anche è la promozione
sociale, è il premio appunto nel momento in cui si concede una
proprietà pubblica ad alcuni assegnatari che rispondono ad alcune
caratteristiche, bisogna insegnare loro il rispetto della proprietà
pubblica: "Ti concediamo giustamente questa proprietà pubblica che
è stata fatta con i soldi di tutta la cittadinanza, ma tu sei
tenuto a rispettare, come tutti, ma ancora di più, alcune norme di
civile comportamento sia all'interno del tuo alloggio sia,
ovviamente, in generale e, se non rispetti queste regole,
chiaramente devi lasciare questo alloggio".
Quindi con questa mozione, nell'impegnativa chiediamo di
prendere contatto con il Tribunale di Aosta per predisporre ogni
atto necessario alla redazione di un protocollo d'intesa tra i due
enti e chiediamo di presentare nella Commissione consiliare
competente una proposta di protocollo d'intesa tra Regione autonoma
Valle d'Aosta e Tribunale di Aosta che vada nel senso
d'individuare, incrociando i dati, i locatari che abbiano integrato
le fattispecie di cui alla legge 3/2013, articolo 42, lettere "d"
ed "e".
Presidente
- Apriamo la discussione generale. La parola
alla collega Pulz.
Pulz (ADU VDA)
- Vorrei riassumere, per essere certa, di
avere sentito davvero quanto ho sentito e anche quanto ho letto. Un
po' come uno che si dà un pizzicotto per essere sicuro del suo
stato di veglia e che, forse, vista anche la stanchezza, è in
questo momento un po' un problema. Se ho capito bene, i leghisti
vogliono una convenzione con il Tribunale per verificare chi,
utilizzando l'appartamento come luogo di attività penalmente
rilevanti, dove magari tenga comportamenti socialmente pericolosi,
decadrebbe dall'assegnazione, coinvolgendo anche il nucleo
familiare, si cita il nucleo, mi sembra. Ecco, allora forse è il
caso di fare un esempio. C'è una signora anziana, assegnataria di
un alloggio, magari suo figlio abita con lei e adotta comportamenti
sociali pericolosi. Cosa fa questo figlio? Boh, spaccia, magari è
un militante dei centri sociali, e la vecchina, voilà, si trova
senza casa. Questo ci sembra l'aspetto più grave e anche a rischio
di legittimità della norma regionale, o no? Perché evoca una sorta
di responsabilità collettiva, che priva della casa tutta la
famiglia per la condotta di un appartenente al nucleo familiare.
Magari tra questi casi, socialmente pericolosi, potremmo anche
metterci quei ragazzi italiani, tra cui anche tra l'altro diversi
Torinesi che, con altri volontari internazionali, sono andati in
Siria, a combattere l'IRIS, come Lorenzo Orsetti, detto Orso,
originario di Firenze, ucciso qualche mese fa, a 33 anni mentre era
a fianco dei Curdi, perché i partigiani continuano a morire anche
dopo il 25 aprile del 1945. Se quei ragazzi torinesi abitassero in
Valle d'Aosta, non è un'ipotesi così strana e facessero parte di un
nucleo familiare alloggiato appunto in edilizia convenzionata,
tutta la famiglia si ritroverebbe in strada perché un loro
congiunto, magari un figlio, ha combattuto il terrorismo islamista.
Lasciamo stare il terrorismo islamista, che è abbastanza tardi, ma
forse è per queste contraddizioni di fondo che in molti altri
regolamenti italiani, che abbiamo cercato un po' di vedere, sebbene
velocemente, tra le cause di decadenza non citano il comportamento
sociale pericoloso. E comunque permane un dubbio, questo protocollo
rientrerebbe tra le funzioni del Tribunale? Può il Tribunale essere
coinvolto in questa materia? Poniamo nella discussione questo
dubbio. Comunque ci pare condivisibile senz'altro e giusto che
venga verificato nel protocollo d'intesa la condizione che
chiaramente prevede di non utilizzare un immobile come base di
attività criminali, ecco, questo è un punto che non può trovarci
contrari. Meno opportuno ci sembra, invece, attivare un sistema
repressivo che aggiunga una pena, come la perdita della casa, a chi
già viene punito dal diritto penale per il suo comportamento,
perché la pericolosità sociale è stabilita dal Giudice, ma questa è
una materia anche molto scivolosa, penso che i giuristi presenti lo
possano confermare, anche per il diritto penale è una materia
delicata.
Il possesso di un'abitazione poi serve spesso per garantire
all'interessato le misure preventive, cautelari, alternative al
carcere. Quindi, noi pensiamo che prima in parallelo vada
modificata la norma regionale, eliminando il riferimento alla
punizione per i socialmente pericolosi e poi eventualmente si può
parlare di protocollo d'intesa. Diversamente, ci troviamo di nuovo,
come a inizio giornata, anche a conclusione, oggi girano così le
cose, ci troviamo di nuovo di fronte alla propaganda securitaria
che piace tanto al consigliere Manfrin, che scimmiotta a livello
locale il Ministro dell'Odio e della Paura però ad altri, che
cercano di tenere accesso il cervello e lo spirito critico, questo
scopo risulta nauseabondo, non mi viene altro termine più adeguato
perché è proprio quello adeguato. Comunque, concludendo questo
discorso, il voto di Ambiente, Diritti, Uguaglianza Valle d'Aosta è
di astensione, solo perché siamo troppo stanchi per votare
contro.
Presidente
- La parola all'assessore Borrello.
Borrello (SA)
- In conclusione di questa giornata, io
avevo annunciato in seno all'interpellanza che lei aveva posto qual
è la mia visione. Una visione che nulla ha a che fare con le
ideologie di carattere politico, quindi mi tocca contraddirla da
questo punto di vista. Non entro nel merito di valutazioni di
carattere politico, ma di valutazioni di carattere gestionale
rispetto ad un settore che è ampio e problematico, io auguro di
poter avere la fortuna d'interpretare questo ruolo per capire la
pluralità di casi che si hanno nella gestione delle case popolari,
è veramente formativo, ma è problematico. Io penso che bisogna dare
gli strumenti a coloro che sono gli enti gestori di poter intanto
gestire il patrimonio pubblico e parallelamente essere uno
strumento per aumentare quel senso civico, quindi lungi dalle
valutazioni di carattere politico, però io, proprio in seno
all'interpellanza, avevo detto che ritengo opportuno dare un
segnale chiaro e inequivocabile che il diritto alla casa è un
diritto sacrosanto, nel momento in cui si hanno i requisiti ed è un
diritto che bisogna sostenere, ma è altrettanto un dovere
sacrosanto rispettare il bene pubblico che è pagato con i soldi
pubblici; di conseguenza confermo - quindi sono coerente con la
posizione che avevo preso all'interno dell'interpellanza - che
condivido il principio di dare gli strumenti all'ente gestore per
monitorare - e non sanzionare a priori quelli che sono i casi - coi
margini di manovra della normativa, che è già vigente perché i
commi citati dell'articolo 42 già prevedono questa casistica, ed è
replicata anche in altre realtà italiane.
Entro nel merito della mozione, chiederò in conclusione una
modifica per il semplice fatto che non siamo noi a dovere stipulare
un protocollo, ma devono essere l'ente gestore e l'ente
proprietario, nel caso specifico è l'ARER, però lei ha posto anche
altri quesiti all'interno della sua mozione, la riprendo
velocemente. La competenza e i relativi atti per la decadenza, ai
sensi dell'articolo 42, lettera "d" ed "e", con procedure e
tempistiche prestabilite dalla legge, non sono in capo alla
Regione, ma sono in capo agli enti proprietari, a cui sono
indirizzate le segnalazioni degli enti gestori. Se vi ricordate,
all'interno della interpellanza avevo detto che ci sono state delle
segnalazioni: ci sono altre casistiche, oltre ai commi "d" ed "e"
ma poi gli enti gestori -ricordo che c'è stata una riorganizzazione
recente, adesso è tutto in capo all'ARER, quindi è responsabilità
della Regione, ma precedentemente no - non hanno ritenuto opportuno
procedere, quindi c'è già una normativa di riferimento in tal
senso.
"Negli ultimi sei anni non risultano procedure di decadenza per
avere adibito l'alloggio ad attività penalmente rilevanti o tenuto
comportamenti socialmente pericolosi per l'incolumità pubblica e
tale assenza di procedura non risulta essere conseguenza della
mancanza di informazioni". Io penso che lo strumento di un
eventuale protocollo d'intesa vada anche nell'ottica di quello che
dice lei, cioè, è un terreno scivoloso, ci sono vari gradi di
giudizio, quindi un protocollo che vada a definire cosa fare in
determinati casi è a tutela sia del cittadino, ma sia anche
dell'ente gestore che deve affrontare questi casi. Come ho già
detto, per il futuro, con la previsione di un bando unico regionale
e un'unica gestione degli immobili affidati ad ARER, quest'ultima
avrà competenza esclusiva sulle procedure di decadenza; da qui la
necessità, secondo il sottoscritto, di dare gli strumenti per poter
gestire un ambiente, un settore che veramente è
borderline
,
che è tra attività delinquenziale e potenziale creazione di casi
sociali. Però bisogna entrare nel merito di regole ben precise,
definite con chi ha competenza. E chi più del Tribunale ha
competenza in tal senso?
Inoltre, direi che la stessa area ha già stipulato apposita
convenzione con la Guardia di Finanza - un'altra tematica che è
sempre molto sentita anche sui social con: "Ma quello ha la casa,
come mai ha avuto il requisito?" - per l'incrocio dei dati relativi
alla posizione reddituale e patrimoniale degli assegnatari di
alloggi ERP.
Di conseguenza, condividendo lo spirito, lo avevo già
annunciato, avevamo trovato un punto d'incontro e, ripeto, non da
un punto di vista prettamente ideologico ma, in virtù anche delle
valutazioni che ho fatto, che non è competenza primaria della
Regione andare a fare questo tipo di diretta gestione della
casistica, la emenderei.
Le leggo l'emendamento. Accorperei i due punti della sua mozione
in un unico punto: "A invitare l'ARER a prendere contatti con il
Tribunale di Aosta per valutare la predisposizione di un protocollo
d'intesa tra i due enti per individuare i locatari che abbiano
integrato le fattispecie di cui alla legge 3/2013, articolo 42,
comma d) e comma e)". Ci focalizziamo su questi due punti perché
sono quelli legati a reati di carattere penale. Se questa mia
proposta viene accettata - chiederei all'Aula di votare
positivamente, in modo tale da dare degli strumenti operativi,
concreti, ovviamente nel rispetto delle competenze, e qui parliamo
di competenze del Tribunale - bisogna capire quali siano i margini
di manovra, rispetto alle normative di riferimento.
Presidente
- La parola al collega Manfrin.
Manfrin (LEGA VDA)
- Ringrazio ovviamente l'Assessore,
condivido ovviamente la proposta di modifica, è giusto anche
interessare l'ente gestore che sicuramente ha una gestione diretta
e che anche per competenza può intervenire in maniera diretta.
Condividiamo l'emendamento, non so se dobbiamo firmare il testo e
consegnarlo. Accettiamo la riformulazione.
Presidente
- Grazie. Chiediamo quindi di depositare la
modifica. Possiamo procedere alla votazione della mozione, come
emendata. È aperta la votazione. È chiusa la votazione.
Presenti: 33
Votanti: 32
Favorevoli: 32
Astenuti 1 (Pulz)
Il Consiglio approva.
Presidente
- Colleghi, sospendiamo i lavori di questa
seduta, che riprenderanno domani mattina alle ore 9:00.
La seduta termina alle ore 23:51.
