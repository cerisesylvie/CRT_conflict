Classificazione
NOMINE E INCARICHI DI CONSULENZA E SPECIALI
Nomine



Oggetto del Consiglio n. 2816 del 11 ottobre 2023 - Resoconto
OGGETTO N. 2816/XVI - Interrogazione: "Dimissioni del
Presidente di Société Infrastructures Valdôtaines dall'incarico di
Direttore dei lavori dell'Università della Valle d'Aosta".
Bertin (Presidente) -
Punto n. 15. Risponde il Presidente
della Regione.
Testolin (UV) -
I quesiti sono tre. Il primo quesito
chiede perché "nel suo intervento del 28 settembre, citando la
lettera inviata dal Presidente SIV il 23 settembre, non ha fatto
riferimento alle dimissioni dello stesso dall'incarico di Direttore
lavori dell'Università". Si evidenzia che non ho fatto riferimento
alla rinuncia dell'incarico di Direttore lavori dell'Università in
quanto si ritiene che sia un'informazione ininfluente ai fini della
legittimità dell'atto di designazione.
Con riferimento al secondo quesito ("Se in base alle verifiche
puntuali basate sulla normativa - che si auspica siano state
effettuate - risulta effettivamente "esaurito" il compito del
Direttore dei lavori relativi al primo lotto del Polo universitario
e, in caso affermativo, se tutto ciò non risulti in contraddizione
rispetto alle dimissioni dell'ingegner Fabiani e al subentro di un
nuovo Direttore"), preciso di aver richiesto specificatamente alle
strutture regionali competenti di confermare la sussistenza, in
capo al Presidente nominato, dei requisiti necessari per la
designazione della carica in questione e di averne ricevuto
conferma.
Le strutture si sono pronunciate sul punto ricostruendo tutta la
vicenda in questione e dimostrando come l'
iter
seguito è
conforme a quanto previsto dalla deliberazione della Giunta
regionale n. 1591/2022, potendo riscontrare come ogni organo o
ufficio coinvolto nella procedura abbia svolto tutte le verifiche
puntuali di specifica competenza basate sulla normativa di
riferimento, e sono disponibile a farle avere una copia della
disamina che gli uffici hanno messo in essere: se è di vostro
interesse, gliela fornisco anche senza 116, così acceleriamo.
Con riferimento alla supposta contraddittorietà delle dimissioni
dell'incarico di Direttore lavori, o meglio rinuncia all'incarico,
ci si limita a riportare le motivazioni della lettera del
Presidente SIV, nell'ottica di evitare qualsiasi fraintendimento
e/o strumentalizzazione e a tutela di entrambe le società
coinvolte, in ogni caso ribadendo l'insussistenza della contestata
incompatibilità per essere l'incarico di Direttore dei lavori
esaurito.
Con riferimento al terzo quesito (""Chi è il soggetto che ha
formalmente accettato le dimissioni dell'ingegner Fabiani da
Direttore dei lavori e che ha attribuito o attribuirà l'incarico di
nuovo Direttore lavori al professionista che avrebbe dato la
propria disponibilità"), la società SIV S.r.l., su richiesta
dell'Amministrazione per rispondere a questa interrogazione, ha
precisato che le dimissioni da Direttore dei lavori del Presidente
del Consiglio d'Amministrazione SIV S.r.l. sono state comunicate,
oltre che al committente, SIV S.r.l., al raggruppamento temporaneo
Tecno Service VDA S.r.l. e Mythos Scarl, titolare del contratto di
direzione dei lavori e coordinamento della sicurezza.
Il responsabile unico del procedimento (RUP) ha quindi
provveduto a notificare ai soggetti contrattuali potenzialmente
interessati (quindi, l'appaltatore, il Presidente della Commissione
di collaudo e il responsabile del monitoraggio regionale), il
nominativo del tecnico individuato in sostituzione sempre
nell'ambito del raggruppamento temporaneo.
Presidente -
Replica la consigliera Minelli.
Minelli (PCP) -
Nel Consiglio scorso, il 28 settembre,
rispondendo alla mia interpellanza, lei, Presidente, ha citato
alcuni passaggi di quell'importante lettera del 23 settembre
dell'attuale Presidente di SIV, che ricopriva contemporaneamente il
ruolo di Direttore lavori del primo lotto dell'Università e di
Presidente della SIV. Lei ha riferito, in quell'occasione, che il
Presidente aveva affermato, tra l'altro, che il suo compito di
Direttore sarebbe esaurito.
Io, se lo ricorda, l'ho contestato, dicendo che per il Codice
degli appalti non si esaurisce questo ruolo con la dichiarazione
dello stato finale dei lavori, ho anche sottolineato che le
risposte erano insoddisfacenti, provocando la sua reazione.
Neanche tre ore dopo, ho letto con stupore l'articolo di "Aosta
Sera" in cui si faceva riferimento alla comunicazione delle
dimissioni del Direttore lavori da parte del soggetto in questione;
una comunicazione effettuata - così avevamo letto - all'altra
società del raggruppamento affidatario del contratto il giorno dopo
la lettera che lei ha citato.
Ho quindi presentato subito un accesso agli atti urgente, con la
formula dei sette giorni; lo dico e lo dico anche al Presidente del
Consiglio che dovrebbe essere il garante del buon funzionamento di
tutto quello che accade: il 28 di settembre io ho presentato
quell'accesso agli atti, oggi è l'11 di ottobre, sono passati ben
più di sette giorni, togliendo anche i due fine settimana che ci
stanno in mezzo, e quest'accesso agli atti non è arrivato.
Io questa famosa lettera non l'ho vista, spero che arriverà e le
chiedo poi anche gentilmente questa disamina che ha appena
letto.
Però io mi sono chiesta subito: che senso ha che il 23 di
settembre la persona in questione scriva al Presidente o a
Finaosta, non lo so perché io la lettera non l'ho vista, che non
c'è incompatibilità - perché questo lei mi ha detto - e il 24 venga
fuori che si è dimesso, scriva al raggruppamento, a Mythos, di
essersi dimesso.
C'è qualche cosa che non torna; non soltanto, ma è lui - da
quello che abbiamo letto sui giornali - a chiedere al
rappresentante dell'altra società di subentrare nel ruolo.
In quale veste glielo chiede? Glielo chiede come Presidente
della SIV? Glielo chiede come direttore dimissionario, socio del
raggruppamento? Perché è curiosa questa richiesta, e lo è ancora di
più la cronologia, perché le date sono abbastanza importanti.
Ad ogni buon conto, quest'accesso agli atti non ha sortito
effetto, allora è ovvio che io mi sono chiesta, alla luce di queste
cose, perché il Presidente nel rispondermi ha omesso
un'informazione così rilevante? Lei adesso ribadisce che questa è
un'informazione ininfluente, ma io mi chiedo se stiamo
scherzando!
Ci sono delle disposizioni di legge, ci sono dei decreti che
specificano esattamente che c'è un'incompatibilità per certe
cariche se le cause di incompatibilità non vengono rimosse nei
quindici giorni successivi; qui sono passati quattro mesi!
A me, Presidente, viene da manifestarle tutto il mio sconcerto,
perché anche di fronte a questa risposta, io sinceramente mi sento
presa in giro, perché mi sembra che tenerci all'oscuro di una
notizia così importante, in quel contesto, non aveva alcuna ragion
d'essere. Stavamo parlando di dimissioni e lei non ci dice che le
dimissioni sono arrivate; poi, due ore dopo esce sui giornali;
dimissioni che arrivano con quattro mesi di ritardo.
Sulla seconda domanda relativa alle verifiche puntuali, sono
molto curiosa di vedere questa disamina perché le norme parlano
abbastanza chiaro, è scritto, ma ce l'aveva detto lei: ci ha
parlato di termine perentorio di quindici giorni per le dimissioni
da incarichi che non dovrebbero esserci in corrispondenza di queste
nomine.
A me sembra che adesso si parli di subentro di un nuovo
Direttore, e stiamo parlando di subentro del Direttore per i lavori
del primo lotto. Non è così ininfluente che questo si è dimesso, se
adesso ce n'è un altro...A un certo punto, viene anche fuori che...
mi sembra che lei la scorsa volta, e poi c'era anche nell'accesso
agli atti che io avevo fatto, c'era scritto che tutto era concluso,
quindi non c'era bisogno di fare nient'altro; ma allora perché
adesso si nomina un nuovo Direttore per quei lavori del primo
Lotto? C'è contraddizione, perché se mi dite che è ininfluente che
ci siano le dimissioni, che lo stato finale dei lavori è stato
consegnato, che tutto è a posto, che le cose sono state fatte nella
maniera più regolare possibile, adesso come mai si nomina un nuovo
direttore dei lavori, per quei lavori lì? Non sto parlando di altre
cose. C'è qualche cosa che non quadra!
Sulla questione della terza domanda, mi prendo solo cinque
secondi, Presidente, per cortesia, mi sembra una cosa abbastanza
importante. Lei dice che la SIV ha precisato. La SIV chi è? C'è un
Presidente del Consiglio d'Amministrazione, sarà lui che ha detto a
sé stesso che accettava le dimissioni? Non lo so.
A me sembra che siamo veramente in una situazione che da
pasticcio che era, è diventata una fricassea, un ginepraio. Chi
doveva fare dei controlli e verifiche adesso vedremo che cosa ha
fatto, però sinceramente non l'ho capito.
Credo che la conduzione generale di questa vicenda sia stata
pessima. La situazione è grave e sono convinta che la designazione
di Giunta non ha effetto, perché quelle dimissioni dovevano
arrivare nel tempo stabilito. Quindi credo che questa nomina sia
nulla ma immagino anche che gli atti che eventualmente questo
Presidente ha fatto in questi quattro mesi possano essere nulli.
Immagino che ci saranno incarichi e quant'altro.
Io credo che ci sia veramente da rimanere a bocca aperta.
