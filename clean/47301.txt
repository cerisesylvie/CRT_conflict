Classificazione
ACQUE
Acque pubbliche



Oggetto del Consiglio n. 3588 del 8 maggio 2024 - Resoconto
OGGETTO N. 3588/XVI - Interrogazione: "Mappatura completa
della rete del sistema idrico integrato sul territorio
valdostano".
Marguerettaz (Presidente) -
Punto n. 18 all'ordine del
giorno. Per la risposta, la parola all'assessore Sapinet.
Sapinet (UV) -
Grazie collega Planaz che pone alcuni
quesiti particolarmente interessanti che ci permettono di fare il
punto sulla tematica.
Il primo quesito è: "se ad oggi esiste una completa mappatura
del sistema idrico integrato a livello regionale o di singolo
ambito di riferimento". Relativamente a questo quesito, faccio
presente che tra gli anni 2011 e 2012 fu avviato il censimento di
primo livello che fu finanziato con fondi BIM con deliberazione
della Giunta consorziale n. 36 del 22 dicembre 2011,
informatizzazione di primo livello delle reti acquedottistiche
fognarie. Nel corso del 2013 il BIM ha inoltre incaricato uno
studio professionale per il servizio di supporto tecnico ai Comuni
per la rilevazione censuaria sui servizi idrici, quindi censimento
delle acque per uso civile. Fu un lavoro importante, io me lo
ricordo perché ero Sindaco del mio piccolo Comune con degli
acquedotti abbastanza articolati, ma sicuramente un lavoro, un
patrimonio importante che poi è stato devoluto a coloro che sono
arrivati dopo - e oggi ne possiamo usufruire delle reti fognarie e
delle reti acquedottistiche - che ci impegnò non poco.
La Regione e il Consorzio BIM hanno successivamente stipulato
nel corso dell'anno 2017 una convenzione per l'aggiornamento e la
condivisione della cartografia digitale nell'ambito del sistema
delle conoscenze territoriali per l'aggiornamento e la condivisione
della cartografia digitale nell'ambito del sistema delle conoscenze
territoriali. I dati del censimento di primo livello sono stati
caricati poi dalla società INVA sul sistema delle conoscenze
territoriali regionali e sono oggi disponibili sul geoportale SCT
nella sezione riservata alla Pubblica Amministrazione. Al fine di
dar corso all'aggiornamento della mappatura eseguita dai Comuni e
dalle
Unités des Communes
tra gli anni 2010 e 2012, quindi
il censimento di primo livello, l'EGAM, a fronte della
riorganizzazione avviata con la legge n. 7/2022, ha predisposto
appunto nel corso del 2022 un progetto di fattibilità
tecnico-economica per la digitalizzazione, distrettualizzazione e
monitoraggio delle reti che è stato presentato nell'ambito
dell'avviso del PNRR. Nella predisposizione quindi del piano
finanziario sono stati anche raccolti i progetti eseguiti dai
Comuni negli anni successivi, quindi quelli dal 2012 al 2022,
ovviamente un supporto che va aggiornato passo passo e tale
aggiornamento viene oggi mantenuto in essere e i relativi
aggiornamenti saranno caricati sul sistema SCT nell'ambito della
realizzazione del servizio idrico integrato. Con deliberazione
dell'Assemblea del Consorzio BIM, la n. 2 del 24 febbraio 2023,
quindi recentemente, è stato approvato il piano triennale per
l'informatica e la transizione digitale 2023-2025 all'interno del
quale è previsto l'obiettivo specifico BIM.1: "Realizzazione del
servizio idrico integrato". Tale sistema informativo costituisce
uno strumento fondamentale a supporto della formulazione,
implementazione, monitoraggio e valutazione dell'efficacia degli
strumenti di pianificazione per la condivisione dei dati, nonché
per il rispetto degli adempimenti informativi a livello regionale,
a livello nazionale nel campo del servizio idrico. Con la
determinazione n. 36 del 20 marzo 2024 della Dirigente del settore
regolazione tariffaria dei sistemi informatici del BIM è stato
affidato a INVA il servizio di progettazione del sistema
informativo del servizio idrico integrato.
Riguardo al secondo quesito: "se l'Amministrazione regionale è a
conoscenza di quanti siano gli impianti di produzione di energia da
caduta operanti nell'ambito della rete idrica valdostana". Le
concessioni di derivazione d'acqua a uso idroelettrico con impianti
realizzati su dorsale di acquedotti frazionali, acquedotti comunali
e intercomunali, censiti al 31 di dicembre del 2023 sono
cinquantadue, per una potenza complessiva pari a circa 4.500 kW. Di
queste cinquantadue, quarantuno sono quelle attive per una potenza
complessiva di circa 3.926 kW.
Terzo quesito: "se al di là dello sviluppo degli impianti
fotovoltaici sulle strutture facenti parte del servizio idrico
integrato, sia stata considerata la possibilità di realizzare
impianti idroelettrici per il recupero energetico nelle reti
idriche valdostane e in caso positivo se vi siano state delle
interlocuzioni con il BIM". Bisogna considerare che la
realizzazione di impianti idroelettrici su acquedotti non è così
semplice perché tali impianti per funzionare al meglio hanno
necessità di essere costantemente alimentati con un regime di
portata il più costante possibile. Tale situazione non sempre si
verifica nei piccoli acquedotti ove l'alimentazione è discontinua e
i regimi di marcia, ovvero acceso o spento, renderebbero di
difficile gestione l'impianto. Per sopperire a tale problema, si
dovrebbe garantire un'alimentazione continua dell'impianto,
un'alimentazione anche minimale, prelevando un eccesso di portata
rispetto alla richiesta delle utenze allacciate all'acquedotto.
Tuttavia tale pratica non sarebbe compatibile con un utilizzo
sostenibile delle risorse idriche, le quali prediligono un utilizzo
dell'acqua commisurato alle effettive esigenze, garantendo quindi i
deflussi non utilizzati provenienti da risorgive o in prossimità
delle aree di venuta a giorno della risorsa stessa. L'opzione è
stata sempre ben presente quando si è intervenuti sugli acquedotti
e, laddove ritenuta sostenibile, è stata anche realizzata e sarà
possibilmente presa in considerazione.
Presidente -
Per la replica, la parola al collega
Planaz.
Planaz (RV) -
Grazie Assessore per la risposta. Chiedo
scusa se il nostro gruppo ha ritenuto opportuno, a seguito delle
audizioni in II Commissione, di presentare ulteriori
approfondimenti su questa tematica che penso sia molto importante
per tutti quanti. Mi fa piacere quello che mi ha illustrato, che ci
siano già molti impianti per andare a sfruttare l'energia derivante
dall'idroelettrico... anche sugli impianti dell'acquedotto, così
come abbiamo appurato nell'audizione che i costi che ci sono per il
mantenimento della gestione degli acquedotti e garantire l'acqua a
tutti... si fa presto quando si apre l'acqua e si accende la luce
che c'è l'energia elettrica e l'acqua, però poi dietro c'è tutta
una complessità di fattori che poi, se non si entra dentro nello
specifico, non sempre si riesce a capire a volte quando vengono a
mancare. Mi fa molto piacere la sua risposta e ringrazio
ancora.
Presidente -
Credo che, mancando solo otto minuti,
possiamo chiudere i lavori di questa mattinata.
---
La seduta termina alle ore 12:52.
