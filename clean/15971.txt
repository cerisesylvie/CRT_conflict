Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 2304 del 11 dicembre 1996 - Resoconto
SEDUTA ANTIMERIDIANA DELL'11 DICEMBRE 1996
OGGETTO N. 2304/X Approvazione della vendita della centrale
idroelettrica di proprietà regionale sita in Comune di Issime alla
Compagnie Valdôtaine des Eaux s.a.. Introito di somma.
Deliberazione Il Consiglio
Ricordato che la Società "Compagnia valdostana delle acque
S.p.A." (siglabile C.V.A.) o "Compagnie valdôtaine des eaux s.a.",
società interamente partecipata dalla Regione in gestione speciale,
ai sensi dell'articolo 5 della legge regionale 28 giugno 1982, n.
16 ("Costituzione della società finanziaria regionale per lo
sviluppo economico della Regione Valle d'Aosta) e successive
modificazioni, è proprietaria delle centrali idroelettriche già
appartenenti al patrimonio ILVA;
Considerato che per una migliore razionalizzazione e
riorganizzazione del patrimonio idroelettrico è necessario che
venga trasferita alla C.V.A. anche la centrale idroelettrica di
Issime, compresi tutti gli immobili, pertinenze ed impianti,
pervenuta alla Regione dalla Società ILSSA VIOLA con rogito
stipulato dal Notaio G. Favre in data 9 dicembre 1986, repertorio
38001/6145;
Posto che l'alienazione è finalizzata al perseguimento
dell'obiettivo di unificare la gestione degli impianti di
produzione di energia elettrica di proprietà regionale;
Atteso che la valutazione dell'impianto è stata eseguita
dall'ing. Giovanni Carena, per conto della C.V.A., con perizia del
24 febbraio 1996, in complessive Lire 2 miliardi, tenuto conto del
valore patrimoniale e del valore reddituale della centrale, in
quanto trattasi di una stima che deve tenere conto non solo del
carattere patrimoniale, ma anche di quello di carattere
economico-reddituale per il quale il servizio demanio e patrimonio
regionale non ha ritenuto di avere specifica competenza in materia,
come risulta dalla nota dell'Assessorato del bilancio e delle
Finanze in data 3 maggio 1996, prot. n. 8991/5 Fin.;
Tenuto conto che nella valutazione sono compresi tutti gli
impianti e le pertinenze della centrale, meglio descritti
nell'elenco predisposto dall'Assessorato del Bilancio e delle
Finanze in data 12 luglio 1996, il cui valore a corpo è stato
stimato in complessive Lire 809.600.000.=;
Tenuto presente, inoltre, che, attualmente, la centrale di cui
si tratta è gestita dalla Cooperativa elettrica di Issime, in forza
di convenzione stipulata in data 14 settembre 1994, repertorio n.
11366, e che la medesima si è dichiarata disposta a cessare la
gestione al momento del trasferimento della medesima alla
C.V.A.;
Posto che la C.V.A. ha accettato in data 30 luglio 1996 le
condizioni e le modalità di vendita proposte dalla Regione con nota
del Servizio Affari generali e legali in pari data, prot. n.
13690/5 Leg.;
Atteso che l'Assessore al Bilancio ed alle Finanze, ai sensi e
per gli effetti dell'articolo 22, comma 5, della legge regionale 19
gennaio 1996, n. 1 (legge finanziaria) ha espresso il proprio
assenso con nota del 23 agosto 1996, prot. 17129/5 Fin;
Visto il parere favorevole di legittimità rilasciato dal
Dirigente del Servizio affari generali e legali della Presidenza
della Giunta regionale, ai sensi dell'articolo 72 della legge
regionale n. 3/56 e successive modificazioni, e del combinato
disposto degli articoli 13 - comma 1, lettera e) e 59 - comma 2
della legge regionale n. 45/1995, sulla presente deliberazione;
Delibera
1) di approvare la vendita alla Società "Compagnia valdostana
delle acque S.p.A." (siglabile C.V.A.) o "Compagnie valdôtaine des
eaux s.a.", con sede legale in Aosta, Corso Battaglione n. 24
(codice fiscale e partita IVA 00531820074), della centrale
idroelettrica di Issime, località Grand Praz, di proprietà
regionale, compresi gli impianti e le attrezzature meglio
individuati nell'elenco allegato alla presente deliberazione per
farne parte integrante e sostanziale, per il prezzo a corpo di Lire
2.000.000.000.= (duemiliardi), di cui Lire 809.600.000.=
(ottocentonovemilioniseicentomila) per i beni mobili di cui
all'allegato elenco, distinta al Catasto come segue:
in Comune di Issime
a) al NCT dello stesso Comune:
Foglio 16 nn. 286 - 289 - 290 - 294 - 304 - 308 - 310 - 324 -
325;
Foglio 26 nn. 108 - 184 - 201 - 202 - 204 - 211 - 220 - 221 -
223 - 251;
Foglio 27 n. 237;
b) al NCEU dello stesso Comune:
Foglio 38 nn. 289 - 290 - 294 - 304 - 308 - 310 - 324;
Foglio 48 (al NCT Foglio 26) nn. 93 - 108 - 184 - 202 - 204 -
220 - 223;
Foglio 26 (in realtà Foglio 48) n. 253;
in Comune di Gaby
a) al NCT dello stesso Comune:
Foglio 26 nn. 76 - 85 - 95 (ex n. 73/a);
b) al NCEU dello stesso Comune:
Foglio 26 n. 282 (già Foglio 38 n. 282 del Comune di
Issime);
2) di dare atto che il terreno di proprietà regionale distinto
al NCT con il n. 95 (ex 73/a) del Foglio 26 in Comune di Gaby è
gravato da una servitù di passaggio pedonale e carraio a favore del
terreno distinto al NCT dello stesso Comune con il n. 96 (ex 73/b)
del Foglio 26, costituita con atto autenticato dal Notaio G. Favre
in data 28 ottobre 1994 - rep. 100501 - e in data 29 novembre 1994
- rep. 101029, registrato a Châtillon il 15 dicembre 1994 al n. 186
e trascritto ad Aosta il 23 dicembre 1994 ai nn. 9601/7087;
3) di introitare la somma di Lire 2.000.000.000.= (duemiliardi)
al capitolo 10200 ("Provento vendita beni immobili") del bilancio
di previsione della Regione per l'anno finanziario 1996;
4) di stabilire che:
- il pagamento del corrispettivo di cui al precedente punto 1)
dovrà essere versato in un'unica soluzione presso la Tesoreria
regionale prima della stipulazione del rogito notarile;
- il rogito notarile dovrà essere stipulato entro tre mesi dalla
data di comunicazione dell'approvazione del presente provvedimento
da parte del Consiglio regionale;
- tutte le spese notarili, onorari, imposte ed ogni altra
conseguente saranno a totale carico della Società acquirente, salvo
l'imposta INVIM che per legge rimane a carico della Regione
venditrice;
- la centrale ed i beni mobili verranno ceduti nello stato di
fatto e di diritto in cui si trovano, con gli inerenti diritti,
accessioni e pertinenze;
5) di conferire al Presidente della Giunta regionale e, in caso
di delega, all'Assessore che interverrà alla stipulazione dell'atto
conseguente al presente provvedimento, la facoltà di autorizzare
l'inserzione nello stesso delle precisazioni, rettifiche ed
aggiunte che il Notaio rogante riterrà necessarie per il
perfezionamento del rogito;
6) di rinviare a successivo provvedimento dirigenziale
l'approvazione e l'impegno della spesa dell'imposta INVIM;
7) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera d) del decreto legislativo 22
aprile 1994, n. 320.
Presidente Ha chiesto la parola il Consigliere Borre.
Borre (UV) Questa delibera è stata esaminata dalla II
commissione, che ha valutato positivamente il fatto che la regione
tramite la struttura CVA (Compagnie Valdôtaine des Eaux)
acquistasse la centrale per andare verso un piano idroelettrico
regionale, che vedesse tutte quelle che sono le potenzialità
raggruppate sotto l'ente CVA.
Nello stesso tempo però si è concordato di presentare un ordine
del giorno, che tenesse in conto le richieste del comune di Issime
e della comunità Walser di Gressoney.
Sono richieste che vanno verso la necessità della comunità di
far sì che strutture di servizio, tipo compattatore, depuratori e
gli edifici degli enti comunali potessero già subito - se la legge
lo permette, o in un secondo momento con norme adeguate, quindi
norme richieste dalla regione - fruire della corrente prodotta in
quella zona.
Quindi pregherei di distribuire l'ordine del giorno che la II
commissione ha redatto, dopo di che ne darò lettura. Se nel
frattempo qualcun altro vuole intervenire.
Presidente L'ordine del giorno è in fase di distribuzione.
Il Consigliere Borre intende illustrare l'ordine del giorno?
Prego.
Borre (UV) Più che illustrarlo, lo leggo:
Ordre du jour Le Conseil régional de la Vallée d'Aoste
Ayant pris connaissance de la délibération n. 35 du 5 novembre
1996 et la délibération n. 96 du 28 novembre 1996 par lesquelles la
Communauté de montagne Walser-Haute Vallée du Lys exprime la
volonté de protéger et de mettre en valeur la main d'oeuvre locale
dans la création de nouveaux emplois afin de maintenir
l'enracinement dans le territoire de la population de montagne;
Ayant examiné la délibération n. 42 du 31 octobre 1996 de la
Commune d'Issime dans laquelle on exprime:
- la volonté d'acquérir la Centrale Grand-Proa (ex Illsa
Viola);
- le propos d'employer, par le biais d'une collaboration entre
les communes, le Consortium obligatoire "Eischeme" d'Issime, le
Consortium de dépuration des eaux de Lillianes, le Consortium de
dépuration des eaux de Gressoney, les bénéfices de la Centrale en
question dans l'intérêt des populations de la Vallée du Lys comme
énergie alternative, dans l'impossibilité pour ces mêmes
populations de tirer profit du réseau de gaz méthane réalisé dans
la Vallée centrale;
Ayant évalué attentivement les dites requêtes;
Compte tenu des adresses de politique de l'énergie formulées par
le Gouvernement valdôtain en vue du Plan régional pour l'Energie
dans le but d'utiliser au mieux les ressources disponibles dans le
territoire valdôtain;
Rappelant les lois actuellement en vigueur dans le secteur de
l'énergie;
Donne mandat
au Gouvernement valdôtain, afin que, dans le cadre de l'achat de
la Centrale Grand-Proa à travers le C.V.E. (Compagnie Valdôtaine
des Eaux), société chargée également de la rédaction de l'ébauche
de Plan régional de l'Energie:
- soit assuré l'embauchage des dépendants de la Coopérative
actuelle;
- soit prévue la participation, dans le Consortium des
Autoproducteur d'énergie hydroélectrique actuel, du Consortium
Codar Lys de Lillianes, du Consortium du Dépurateur de
Gressoney-Saint-Jean et de Gressoney-La-Trinité et du Consortium
pour la gestion du futur compacteur, des ordures de la Vallée du
Lys;
- toutes les initiatives de mise en fonctionnement et de
manutention ordinaire et extraordinaire soient réalisées
rapidement, dans le but de promouvoir l'augmentation de la
productivité, en utilisant, dans les limites du possible, les
entreprises locales;
- l'énergie produite par la dite Centrale soit utilisée dans le
cadre du Consortium futur des auto-producteurs, en impliquant
directement les collectivités locales (communes et Communautés de
montagne), dans le respect des dispositions en matière
d'énergie.
Presidente É aperta la discussione generale.
Ha chiesto la parola il Consigliere Linty.
Linty (LNPIAP) Farò un discorso forse un po' generale a riguardo
di questo atto, che comunque denota la situazione di fronte alla
quale ci troviamo oggi a votare.
Mi riferisco nella fattispecie alla Compagnie Valdôtaine des
Eaux, società in gestione speciale della quale sovente ho sentito
dire: ma CVA è la Regione. Credo sia giunto il momento di definire
i limiti, di tracciare una linea fra dove arriva la Regione e dove
arrivano le S.p.A. da lei partecipate, perché in più di una
occasione, circa l'applicazione dell'articolo 116 del regolamento,
quando ci siamo trovati a chiedere documentazioni varie a queste
S.p.A. - che sono la Regione -, queste società ci hanno risposto:
"No, non siamo la Regione; noi sottostiamo al codice civile, siamo
una società privata, anche se a totale partecipazione regionale,
quindi i documenti che chiedete non vi sono dovuti". Quindi
dobbiamo chiarire qual è la competenza regionale e qual è la
competenza di queste S.p.A., che qualche volta sono totalmente
pubbliche, qualche volta sono totalmente private, e dove c'è questa
grande dinamicità delle posizioni che generano una discreta
confusione.
Arrivo all'atto in questione per contestare la stima che è stata
fatta di questo impianto, a firma dell'ing. Carena.
Qualunque perito che viene chiamato a fare una stima,
solitamente usa un principio comune, che è quello di valutare
quanto era costato costruire quell'immobile, quanti sono gli anni
impiegati per costruirlo, quali sono i problemi di
ristrutturazione, vale a dire se l'immobile è vetusto, dopo di che
segue la stima: questo era il valore dell'immobile, sono passati
tanti anni, ci sono i serramenti che non funzionano, il valore
dell'immobile viene decrementato del tot per cento, quindi oggi
vale tanto. Questo è il principio ispiratore della stima del valore
dell'impianto fatta a firma dell'ing. Carena, per un valore di
2,971 miliardi.
Però il problema sta nel fatto che la centrale di Grand-Proa non
è un condominio, non è una casa; la centrale ha degli elementi
rotanti che si chiamano turbine, generatori, che alla fine
dell'anno fatturano centinaia e centinaia di milioni di produzione
di energia elettrica, quindi quando viene fatta una stima di una
centrale idroelettrica non ci si può limitare a quella che è
l'opera di presa, a quello che è il canale di adduzione, a quello
che è l'immobile, bisogna valutare anche la redditività.
Sono andato a prendere i documenti giacenti presso l'Assessorato
alle finanze, dove i periti mandati dalla Regione per fare la stima
dicono queste parole: "Per quanto riguarda i valori relativi
all'impianto idroelettrico, valore reddituale (questo di cui sto
parlando), il tecnico sottoscritto non è in grado di esprimere
alcun parere in quanto esula dalle sue competenze tecniche in
materia". Allora qui mi viene spontanea una domanda: abbiamo
parlato di energia in più di una occasione in questo Consiglio e
non da ieri, è mai possibile che in tutto l'organico
dell'amministrazione regionale non ci sia un perito in grado di
fare una stima di due generatori di energia elettrica, per vedere
quanto fatturano quei generatori alla fine dell'anno e per poter
avere anche un quadro più preciso?
Se si considera il valore di mercato, l'Assessorato dice di aver
seguito gli stessi criteri seguiti per le centrali Cogne, però non
è detto che se si sbaglia una volta questo giustifichi anche un
errore futuro. Quindi credo che il carattere economico reddituale
di questa centrale sia da prendere in considerazione e che non si
possa dire che per le centrali Cogne abbiamo valutato solo gli
immobili e facciamo così anche questa volta, perché il valore medio
di una centrale non viene neppure calcolato sugli immobili, ma
viene calcolato per kwh a prodotto, sono 800 lire al kwh,
moltiplicato per 24 ore, moltiplicato per 365 giorni; cioè si
prende come misura tutto l'arco dell'anno anche se sappiamo che ci
sono i vari flussi, quando produce di più e quando produce di
meno.
É chiaro che, facendo questo conto, si vede che la stima è
inferiore di parecchi miliardi rispetto al valore economico
reddituale di questa centrale. Parto sempre dal presupposto che
trattasi di società, come dicevo prima, non riesco mai a capire
dove si ferma la Regione e dove inizia la società, quindi io sto
trattando CVA come una società privata anche se la gestione e la
sottoscrizione sono tutte della Regione, però visto che quando
mando le richieste mi si risponde che è una società privata, la sto
trattando così.
Fra l'altro questa centrale sta vendendo i kwh all'Enel come
centrale ad acqua fluente. Per spiegare la differenza, un kwh a
prodotto con l'acqua fluente, vale a dire con un'opera di presa con
le turbine apposta per produrre con acqua fluente, costa molto meno
di un kwh prodotto da una centrale a bacino con la condotta forzata
discendente. Attualmente la centrale di Grand-Proa sta cedendo
energia all'Enel al costo di una produzione ad acqua fluente, ma
non è così.
La centrale di Grand-Proa è vero che ha il canale, ma il canale
arriva ad un bacino a monte della centrale, condotta forzata, che
arriva a far girare le turbine, quindi sarebbe da rivedere subito
questa cosa. Queste cose le dico anche in vista del futuro piano
energetico regionale e di quelle che saranno in futuro le
determinazioni da prendere in quest'aula e in altre sedi. Quindi,
dicevo, sarebbe da rivedere questa cosa perché se si sta cedendo il
kwh ad un prezzo non giusto, bisogna prendere dei
provvedimenti.
Venendo al discorso dei benefici di questa centrale, con piacere
leggo che nell'ordine del giorno è inserito il discorso energetico
relativamente al riscaldamento, perché in effetti chi abita nel
fondo Valle può usufruire del servizio del gas metano, mentre chi
abita nella media e nell'alta Valle, dove sappiamo tutti che il gas
metano non arriverà mai, è giusto che possa avere le relative
agevolazioni per potersi riscaldare elettricamente. Però c'è una
cosa che mi ha urtato. Chi usufruirà di questi kwh? Usufruiranno i
cosiddetti consorzi di impresa, ad esempio gli impianti di
risalita. Allora mi è venuto in mente questo: nella discussione sul
bilancio parlavo di una economia a circuito chiuso e trovo un'altra
occasione di pensarla allo stesso modo con questi atti, perché
sappiamo che con la riunificazione delle società di Gressoney, la
Regione ha la maggioranza delle azioni di quel consorzio, quindi la
Regione ha la centrale, la Regione ha il consorzio.
C'è una partita di giro e sto vedendo i capitali che si muovono
ma che alla fine rientrano sempre all'interno del palazzo, alla
faccia di quando si dice che vogliamo rendere la Regione più
leggera. Se questa è la leggerezza, mi sembra che invece questa sia
una ingerenza (per carità benevola) della Regione sull'economia di
una determinata zona, magari non voluta, magari dettata dai fatti,
forse non si poteva fare diversamente, questo non sta a me a dirlo,
però ci troviamo di fronte a questa situazione oggi. E credo che i
benefici della cosiddetta autoproduzione debbano ricadere non solo
sulle imprese, anche perché se consideriamo la cosa in maniera
forse un po' semplicistica, chi è che paga l'impatto ambientale di
questa centrale? Lo paga il Comune di Issime. Quali sono le aziende
del Comune di Issime che potranno usufruire del kw a basso costo?
Nessuna.
Con l'ordine del giorno verrebbe inserito tutto ciò che concerne
gli enti locali, e va benissimo, ma non c'è a Issime una sola
azienda che possa inserirsi in questo consorzio, che non sia
un'azienda pubblica.
Quindi credo che sia indispensabile inserire nel piano
energetico regionale - che apprendo oggi viene redatto da CVA,
mentre sapevo che era Finaosta a doverlo redigere - la possibilità
da parte delle autoproduzioni di effettuare anche politiche
tariffarie, che vadano nel senso di agevolare e di incrementare la
popolazione della media montagna.
Detto questo, rispetto al discorso fatto prima relativamente
alla perizia non vorrei che si fosse pensato a tenere basso questo
valore, perché stando alla redditualità della centrale vi posso
garantire che i miliardi lievitano di non poco, e che ci fosse la
mancata volontà di versare la dovuta tassa Invim fino al '92.
Perché sappiamo bene che se i miliardi sono 2 l'Invim sarà di un
certo importo, se i miliardi sono 8-9 o 10 l'Invim fino al '92
comincia a "cubare".
Queste sono le cose che vorrei conoscere, anche se preannuncio
la mia contrarietà a questo atto anche perché giustamente l'ordine
del giorno della II commissione cita l'ultima delibera del comune
di Issime, quella di quest'anno, circa la volontà di acquisire la
centrale, ma sono dieci anni che il comune chiede di poter avere
questa centrale. Quindi se vogliamo fare un discorso di
autoproduzione, questo non può prescindere da un piano energetico;
fino a quando non c'è quel piano energetico, diventa difficile
comprendere quanto ci possiamo allargare sulla produzione e quanto
possiamo acquisire di autoproduzione, soprattutto come la vogliamo
gestire, perché oggi rimandiamo tutto a questo piano energetico
regionale, che sto attendendo con un'ansia incredibile, come credo
e spero tutti voi, però credo sia giunto il momento di capire
quello che si può fare come regione, quello che è da lasciar fare
agli enti locali, anche perché credo che la media montagna tutta (e
non solo il comune di Issime) stia vivendo un problema di
spopolamento veramente grave.
Presidente Ha chiesto la parola il Consigliere Tibaldi.
Tibaldi (Ind) Non ho seguito la discussione e l'elaborazione
della risoluzione né l'iter di questa delibera in II commissione,
però mi pare di capire che questo atto sia l'ennesimo tassello di
quel mosaico confuso, che rappresenta oggi in Valle d'Aosta il
comparto energetico.
Dico mosaico confuso, perché sia prima che avesse inizio questa
legislatura, sia adesso, non ho mai ravvisato un'iniziativa
nell'ambito della politica energetica che fosse di tipo
pianificatorio. In questi anni abbiamo solo assistito ad atti che,
isolatamente considerati, se un domani si arriverà alla redazione
di un piano energetico regionale, avranno l'utilità, fra
virgolette, negativa di essere dei vincoli e dei paletti e basta.
Perché? Perché paradossalmente prima di pianificare sono state
compiute delle azioni, sono stati portati a compimento determinati
atti e determinate scelte, che prescindono da una valutazione
globale di quella che è l'utilizzazione del bene primario che la
Valle d'Aosta possiede, cioè l'acqua.
E qui basta fare un'elencazione di esempi e di fatti che si sono
susseguiti in questi anni, a partire dalle centrali ex Ilva:
secondo un protocollo di intesa siglato nel 1993, la Compagnie
Valdôtaine des Eaux, società a partecipazione regionale, doveva
avere un determinato ruolo, una forma di compartecipazione con il
partner privato che ha rilevato l'attività siderurgica aostana, ma
poi - non si è mai capito bene il perché - è stata dirottata verso
altre direzioni. Abbiamo visto la cessione delle quote Digrava,
dove la regione ha avuto quel fondamentale ruolo di partecipare
insieme all'Italgas alla realizzazione della rete metanodottica
principale, e poi abbiamo visto abbandonare il campo, nel momento
in cui si poteva avere un minimo di redditività in questa
operazione, nel contesto energetico del gas in questo caso, e
lasciare la parte polposa della gestione del metano alla società
privata.
Abbiamo visto quale tipologia di criteri provvisori sono stati
emanati per il rilascio di subconcessioni di derivazioni d'acqua,
criteri che si discostano decisamente rispetto a quelli che sono i
parametri di utilità economica e sociale stabiliti dal T.U. sulle
acque, indirizzati sempre e solo nell'ottica di vedere la regione
come centro di controllo e di gestione assoluti.
Abbiamo visto come vengono gestiti in maniera alquanto anomala i
rapporti fra la Regione e l'Enel: di fronte a certe richieste di
riduzione del sovrapprezzo termico la Regione ha nicchiato, gli
stessi parlamentari valdostani mi sembra che non si siano dati da
fare un gran ché e la stessa salvaguardia ambientale nei rapporti
con l'Enel sia stata gestita esclusivamente a carico della
Regione.
Abbiamo approvato due leggi, che vedono l'intervento pubblico
sostanzioso, miliardario, riguardo all'interramento di linee che
secondo me avrebbero dovuto essere a carico totale dell'Enel, anche
perché l'Enel beneficia in maniera non indifferente di quella che è
la nostra risorsa acqua.
Di fronte a questo ennesimo tassello che si inserisce in questo
mosaico confuso, sarebbe importante capire oggi in che senso e in
che direzione si vuole sviluppare questa migliore riorganizzazione
del patrimonio idroelettrico. Non è sufficiente metterla come una
frasetta spoglia di contenuti, senza sapere poi come questa CVA,
oltre ad acquistare tutte le centrali, intenda implementare
l'azione energetica in Valle d'Aosta, perché nel secondo capoverso
ci si limita a dire che ci sarà "una migliore razionalizzazione e
riorganizzazione del patrimonio idroelettrico", punto e basta.
Vorremmo capirne qualcosa di più, spero che l'Assessore
competente sia esauriente non solo sul punto specifico ma si spinga
oltre, dandoci una visione di prospettiva un po' più ampia, anche
per conoscere se e quando intende varare un piano energetico
regionale, per sapere inoltre questo piano di utilizzazione delle
acque, questa politica energetica intesa in senso lato, quali
aspetti economico-sociali sia pubblici sia privati andranno a
toccare e quali benefici in concreto potranno portare alla
collettività valdostana.
Presidente Nessun altro collega intende chiedere la parola?
Dichiaro chiusa la discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Brevemente, prima di lasciare intervenire
l'Assessore competente sulle questioni legate al piano
energetico.
Volevo fare due precisazioni rispetto a quanto detto dal
Consigliere Linty in relazione alla questione delle società e in
relazione alla valutazione.
Credo che al Consigliere Linty non sfugga la differenza fra
società in cui noi partecipiamo o con la maggioranza o con la
partecipazione di minoranza, ma comunque in cui c'è una
partecipazione della Regione in quanto tale, rispetto alle
situazioni tipo quella della CVA o della Vallée d'Aoste Structure,
in cui si tratta di S.p.A. costituite su mandato fiduciario della
Regione in gestione speciale attraverso Finaosta, interamente
controllate e partecipate dalla stessa per conto della Regione.
É evidente che se in questo Consiglio in alcune circostanze ci
siamo dovuti, soprattutto per quanto riguarda società in cui la
Regione è in minoranza, astenere dal pretendere documentazione
aziendale di un certo tipo, è del tutto evidente che la situazione
invece in cui si trova una società come Compagnie Valdôtaine des
Eaux è decisamente diversa, è a tutti gli effetti una
partecipazione equiparabile al 100 percento Regione, solo
attraverso la procedura della gestione straordinaria.
Questo evidentemente non giustifica in alcun caso l'ipotesi in
cui transazioni o rapporti siano non coerenti con quello che
sarebbe comunque una trattativa o un rapporto con una qualunque
altra società. E vengo alla stima. Non so se sia così pacifico per
tutti, come lo è per il Consigliere Linty, l'elementarità con cui
si può valutare un impianto idroelettrico. Poiché è stata seguita
dall'Assessorato la valutazione di questa centrale, credo di poter
dire che i problemi sono un po' più complicati rispetto al
moltiplicare il numero di kw per una costante e per un certo numero
di giorni.
Una centrale idroelettrica è un ramo di azienda, se non
un'azienda, che ha una sua produttività, ha un suo ciclo di vita,
ha degli investimenti da fare, e proprio in ragione di questo la
valutazione che è stata alla fine presa alla base di questa
cessione tiene conto sì delle capacità produttive attuali della
centrale, ma ne tiene conto in un contesto dinamico.
Quindi tiene conto del ciclo di vita a cui questa centrale è
arrivata, un esercizio cinquantennale, e di opere (questo è scritto
dai tecnici non dell'Assessorato alle finanze, ma di altri servizi
dell'amministrazione che sono competenti in materia) che sono
definite necessarie, importanti lavori che non riguardano solo
macchinari o turbine, ma il sistema nel suo insieme e cioè opere di
presa, canale, galleria di adduzione, vasca di carico, fabbricato
centrale eccetera. E non si tratta di manutenzione ordinaria; sono
invece interventi rilevanti che richiedono investimenti che vanno
da un minimo di 7 ad un massimo di 15 miliardi a seconda che si
voglia anche consentire a questa centrale un suo ampliamento di
produzione, dagli attuali 10 milioni di kwh ai possibili 15-16
previsti.
Evidentemente da quella che è una fotografia dell'oggi va
detratto il valore attuale degli oneri da sostenere per questi
necessari interventi di ristrutturazione e questo, credo di poter
dire, è il giudizio che sta alla base delle valutazioni degli
uffici per quanto di competenza, e non mi stupisco del fatto che un
ufficio tecnico, che è abitualmente attivo su valutazioni di tipo
immobiliare e patrimoniale, abbia trovato qualche difficoltà nel
dare una valutazione invece di un ramo di azienda.
Comunque i tecnici che sono stati coinvolti in queste
valutazioni, compreso il tecnico di CVA - che in questo caso mi si
consenta di poter indicare come un tecnico di parte solo
figurativamente proprio per le strette interconnessioni che ci sono
fra Regione e CVA - hanno portato a ritenere congrua questa
valutazione, perché se come diceva Linty si può arrivare a dei
valori superiori, da questi però vanno defalcati gli importanti
interventi necessari a consentire che perlomeno la centrale
continui a produrre i kw che ha prodotto fino ad ora.
Sul discorso più generale c'è da ritenere che una massa critica
di produzione da parte della CVA sia indispensabile per conseguire
quegli obiettivi di politica energetica, che sono stati prima
richiamati e che credo che l'Assessore Mafrica adesso potrà meglio
evidenziare.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Ho avuto occasione non più tardi di una
settimana fa di illustrare alla III commissione con la presenza dei
responsabili di Finaosta e di CVA le linee guida che sono seguite
nella redazione del piano energetico regionale ed anche i primi
risultati.
La Giunta regionale ha incaricato Finaosta con la collaborazione
di CVA per la stesura del piano energetico, programmando un tempo
di nove mesi, assegnando tre mesi di tempo per la redazione della
prima parte, vale a dire del piano di utilizzo delle acque a fini
idroelettrici. Questa prima parte è già stata consegnata, dovrà
essere sottoposta ad esame e verificata per poi proseguire nel suo
iter.
Nella III commissione sono stati illustrati i criteri, i fini, i
metodi che si stanno seguendo per la redazione del piano
energetico, vale a dire la costruzione di un bilancio energetico
regionale dinamico, la individuazione dei bacini energetici
regionali, le iniziative necessarie per potenziare le capacità
energetiche della regione e gli investimenti che dovranno essere a
ciò indirizzati.
Non mi pare che si possa dire che siamo in presenza di una
carenza di indirizzi per ciò che riguarda la politica
energetica.
Tutti gli atti mi pare vadano in una direzione che è molto
chiara: si è scelto di avere uno strumento operativo, che è la CVA;
questa compagnia deve riuscire, se possibile in tempi rapidi, a
garantire l'autonomia energetica per le attività economiche e per i
consumi regionali. Il primo passo è stato l'acquisizione delle
centrali ex Ilva, che hanno portato ad una energia disponibile
superiore ai 200 milioni di kwh, vale a dire fra il 25 e il 30 per
cento della energia necessaria per l'autonomia energetica
regionale.
Il progetto con l'acquisizione di questa centrale tende ad
ampliare questa disponibilità di energia e tende a ridistribuire i
vantaggi sulla collettività. Sono stati fatti ulteriori passi, è
stato costituito il 2 ottobre il primo consorzio di impresa per
l'utilizzazione dell'energia, al quale partecipano una quarantina
di imprese industriali funiviarie della nostra regione. Si è per il
momento proceduto con un consorzio relativo ad una centrale, quella
di Champagne, che non ha un contratto a tempi lunghi, ma ha un
contratto la cui scadenza è prossima, per cui prossimamente questi
consorzi potranno utilizzare questa energia. Man mano che verrà a
scadenza il contratto vigente acquisito al momento del contratto
per l'ex Ilva, potrà essere messa a disposizione anche l'energia
della centrale di Verrès e in questo caso, se si riuscirà a far
fronte alle esigenze degli enti locali, potrà essere costituito un
consorzio dedicato in modo particolare ai consumi degli enti
locali.
Mi pare che avere questo indirizzo porti la nostra regione in
una posizione di avanguardia rispetto alle altre. Qualcuno potrà
criticare l'impostazione, perché si tende a dare una gestione
unitaria di tutti i diversi interessi presenti in Valle sotto
l'egida di questa regione; ma mi pare che la materia sia così
importante per lo sviluppo economico della Valle che questo tipo di
indirizzo ritengo sia difficilmente contestabile. La regione da una
parte ha competenza statutaria, dall'altra ha strumenti di
intervento, con 400 milioni di kwh si può garantire l'autonomia a
tutte le imprese operanti sul piano industriale, con 800 milioni di
kwh si può garantire l'autonomia completa.
Questo è un tassello che va in questa direzione, non vedo
contraddizioni perché anche i criteri provvisori approvati da
questo Consiglio hanno sempre teso a privilegiare gli interventi di
consorzi a maggioranza pubblica o di enti locali. Questo indirizzo
può non essere condiviso, ma è un indirizzo abbastanza chiaro, è un
indirizzo che parte dalla storia delle acque di questa Valle e che
tiene conto di esigenze molto sentite.
Il fatto che la CVA non abbia avuto la partecipazione della CAS
dipende da una scelta di CAS, che ha richiesto di aderire al
consorzio invece che accollarsi la spesa della partecipazione
azionaria alla società.
Le altre questioni sono state illustrate nel corso della
riunione della commissione e avremo tempo per tornarci, ma gli
indirizzi mi sembrano chiari: avere la possibilità di abbattere i
costi della produzione industriale e delle produzioni economiche,
avere vantaggi che si rivolgano in primo luogo agli enti locali,
indirettamente ai cittadini, finquando non ci saranno norme che
permetteranno anche la fase della distribuzione non più attraverso
l'Enel, ma a soggetti diversi dagli autoproduttori. Fino a quando
le norme consentiranno i benefici solo per gli autoproduttori, lo
strumento sarà quello dei consorzi; se nella fase di
privatizzazione dell'Enel ci saranno ulteriori possibilità da
sfruttare in direzione del trasporto e della distribuzione di
energia, sicuramente questa regione le utilizzerà.
Presidente Ha chiesto la parola il Consigliere Linty per
dichiarazione di voto.
Linty (LNPIAP) Ho seguito con attenzione la replica degli
Assessori, ma da quanto ho sentito ci sono due questioni che ancora
non quadrano, anzi sono tre in tutto e sono quelle che mi faranno
votare contro quest'anno, così faccio la dichiarazione di voto.
La prima è quella relativa alla valutazione. Sarò testardo, ma
non si può dire: faccio una valutazione e poi se devo fare degli
interventi riduco questa valutazione. Intanto la faccio in modo
quanto meno strano, passatemi il termine, perché valuto solo gli
immobili, mentre questa centrale fattura all'Enel qualcosa come 900
milioni all'anno. Una centrale che fattura 900 milioni all'anno,
come fa a valere 2 miliardi? Saranno anche elementari i calcoli che
faccio, ma appunto perché sono elementari, ho qualche dubbio che, a
fronte di quel fatturato annuo, possa valere solo 2 miliardi.
Seconda osservazione. Sull'atto che è oggi posto in votazione si
dice: "Atteso che la valutazione dell'impianto è stata eseguita
dall'ing. Giovanni Carena per conto della CVA", cioè la valutazione
la fa chi compra? Allora, domani vado a compare una macchina, mi
dicono che quella macchina costa 50 milioni, io la valuto solo 25 e
la prendo per 25.
Dal momento è che è della regione, deve essere la Regione che fa
la valutazione, perché è lei che vende, altrimenti è troppo facile.
Se la valutazione la fanno sempre quelli che comprano, viene quanto
meno da pensarci su.
Terza osservazione. Non posso accettare l'idea che non ci sia un
tecnico in grado in tutta la regione di valutare quella centrale
per come doveva essere valutata, questo non lo posso accettare. Se
non c'era un tecnico interno all'amministrazione regionale, lo si
poteva cercare all'esterno. Come si fa a dire: "Esula dalle mie
competenze, non ho la capacità di fare una cosa"; ma questo lo
posso ancora capire, anzi è senso di responsabilità della persona
che è stata mandata sul posto a fare una perizia di questo genere,
ma poi l'amministrazione regionale deve cercare qualcuno che lo
faccia in modo che la stima di questa centrale sia completa e il
più precisa possibile.
Con questo annuncio il mio voto contrario al provvedimento.
Presidente Ha chiesto la parola il Consigliere Tibaldi per
dichiarazione di voto.
Tibaldi (Ind) Una brevissima replica all'Assessore Mafrica
vorrei farla. Penso che nessuno voglia mettere in discussione il
fatto che le risorse energetiche locali debbano essere utilizzate
per i benefici che può trarne la collettività locale, sia il
comparto economico, quindi gli imprenditori, sia i residenti in
Valle; su questo penso che siamo tutti d'accordo e che nessuno
voglia obiettarlo.
Però anche oggi nelle considerazioni fatte dall'Assessore ho
colto quella visione un po' ristretta, un po' dirigistica del
ragionamento sull'energia che già altre volte ci era stata
proposta. Cosa vuol dire questo? Vuol dire che quando si parla di
energia in Valle d'Aosta, non si può parlare solo ed esclusivamente
di CVA. Sappiamo che ci sono potenzialità idroelettriche - al di là
delle considerazioni squisitamente societarie o di strutture
operative che vengono create - che sono ancora non sfruttate o che
rischiano di diventare mal sfruttate in assenza di piano.
Questo è un tema che abbiamo già affrontato in maniera
approfondita anche due anni fa, purtroppo qui devo dare atto alla
Giunta che ha dimostrato la sua sordità completa nei confronti di
questo discorso ed è andata avanti imperterrita. Se nel 1989
l'allora presidente bloccò le concessioni, c'era una ragione; era
infatti necessario dire alt, fermiamoci un attimo, cerchiamo di
capire quali indirizzi energetici vogliamo dare, ovviamente in
tempi brevi e non in sette anni, e fissiamo i criteri di guida e lì
decidiamo quali saranno i concessionari (o i subconcessionari in
questo caso) che potranno costruire le derivazioni d'acqua. Così
avrebbe dovuto essere fatto, così in realtà non è stato fatto, e si
va avanti ancora a tentoni.
Ecco perché dico che continua ad esserci una visione ristretta.
Il fatto di sommare una serie di centrali idroelettriche che
arriveranno a produrre un montante equivalente a 400 milioni di
kwh, ben venga, ma rischiamo di perderne altrettanti, se non di
più, proprio perché questa pianificazione tarda ad arrivare e
adesso guarda caso, paradossalmente, ancora una volta la
pianificazione viene proposta da uno di quegli enti, la CVA, che è
indicata nei criteri prioritari come soggetto beneficiario di
titolarità di subconcessioni. Quindi anche qui c'è un po' il gatto
che si morde la coda: invece di essere la Regione l'ente
pianificatorio è stato delegato quel gruppo di tecnici che sta da
una parte acquisendo gli immobili, in questo caso le centrali, e
che un domani in qualche maniera le gestirà. Ecco perché ho parlato
di gestione confusa di tutta la vicenda.
Un altro punto che mi rimane incompreso è come mai l'analisi
della redazione delle linee guida sia partita dalla III
commissione; senza voler togliere niente alla III commissione, fino
a prova contraria la competenza in materia energetica spetta alla
IV o al limite ad un esame congiunto delle due commissioni, perché
tutte le subconcessioni passano prima in IV, mentre questa volta
sono passate prima in III commissione. C'è anche l'aspetto
territoriale e paesistico, c'è la questione del deflusso minimo
vitale da tenere in estrema considerazione...
Parisi, ho capito così, tu hai detto che è la III che ha
iniziato a vedere...
(... intervento del Consigliere Parisi...)
... ho capito male... non c'entra niente con questo, dalle
dichiarazioni dell'Assessore ho capito così, se ho capito
male...
Comunque sulla base di questa assenza di organizzazione generale
e di indirizzo, dichiaro la mia astensione.
Presidente Se non ci sono altre dichiarazioni di voto, pongo in
votazione l'ordine del giorno presentato dal Consigliere Borre:
Presenti: 28
Votanti e favorevoli: 26
Astenuti: 2 (Lanièce e Tibaldi)
Il Consiglio approva
Presidente Pongo in votazione la delibera in oggetto:
Presenti: 28
Votanti: 25
Favorevoli: 24
Astenuti: 3 (Lanièce, Tibaldi e Viérin Marco)
Contrari: 1
Il Consiglio approva
Presidente Con questo punto all'ordine del giorno terminano i
lavori della mattinata. I lavori sono aggiornati alle ore 16.
La seduta è tolta.
