Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2718 del 10 luglio 2002 - Resoconto
OGGETTO N. 2718/XI Problemi concernenti l'interruzione della
tratta ferroviaria Aosta/Pré-Saint-Didier per lavori di
sistemazione dei binari. (Interpellanza)
Interpellanza Avendo appreso che fra pochi giorni sarà
interrotta la tratta ferroviaria Aosta/Pré-Saint-Didier per
consentire l'esecuzione di lavori di rinnovamento dei binari;
Considerato che tale interruzione è contemporanea all'attuale
isolamento ferroviario della Valle d'Aosta, in seguito ai fenomeni
alluvionali del 2000 e che con l'inizio di tali lavori il trasporto
ferroviario diventa sempre più un miraggio in Valle d'Aosta;
Tenuto conto che il trasporto di materiali ed attrezzature
necessarie per tali lavori avverrà tramite trasporto su gomma, con
conseguente aggravio di spese e con l'inevitabile inquinamento
derivante dal passaggio di migliaia di Tir;
Atteso, infatti, che si è di fronte ad un quantitativo enorme di
materiale da trasportare, valutabile in circa 32 mila tonnellate di
rotaie, 4500 tonnellate di traverse e 12-15 mila metri cubi di
pietrisco;
Considerato che esiste un contratto di servizio tra Regione e
Trenitalia S.p.A. che offre alla Regione strumenti per orientare
tali decisioni;
i sottoscritti Consiglieri regionali
Interpellano
l'Assessore competente per sapere:
1) come valuta tale intervento, per quanto riguarda tempi di
attuazione e modalità di trasporto del materiale necessario per i
lavori previsti;
2) se intende intervenire per evitare che per un lungo periodo
la Valle sia del tutto priva del servizio ferroviario.
F.to: Squarzino Secondina - Curtaz
Presidente
La parola alla Consigliera Squarzino
Secondina.
Squarzino (PVA-cU)
Riprendo il discorso del collega
Curtaz sulla ferrovia; io mi occupo del lato ovest del tratto
regionale ferroviario, perché le problematiche sono diverse. Noi
abbiamo visto dagli organi di informazione, anche sulla base di
comunicati stampa emessi da organismi sindacali, che fra pochi
giorni - sembra che la data sia il 15 luglio - dovrebbe essere
interrotta la tratta ferroviaria Aosta/Pré-Saint-Didier, per
consentire l'esecuzione di lavori di rinnovamento dei binari. Mi
sembra che qui, sulla tratta ferroviaria, i problemi si stiano
moltiplicando, invece di essere semplificati.
Se questo fosse vero, ci troveremmo di fronte ad una tratta
ferroviaria che attraversa la Valle d'Aosta, fatta a scacchiera, a
intermittenza: immaginate l'utente che desidera o è obbligato ad
utilizzare mezzi pubblici per trasporto, se deve andare anche solo
da Pré-Saint-Didier a Milano o a Roma, e comunque spostarsi: dovrà
prendere - se questi lavori saranno eseguiti, e quindi se sarà
interrotta la tratta Pré-Saint-Didier/Aosta - il pullman per
recarsi da Pré-Saint-Didier ad Aosta, dovrà scendere per prendere
il treno - perché, se fino all'altro ieri poteva andare con il
pullman fino a Borgofranco, adesso deve scendere ad Aosta per
prendere il treno -, arrivare fino a Châtillon, riscendere,
riprendere un pullman per andare a Borgofranco, riscendere e
riprendere finalmente il treno. Se ci fosse la politica di
disincentivare il ricorso all'uso di mezzi pubblici, credo che
questo sarebbe il programma più idoneo a realizzare lo scopo! C'è
quindi questo grosso problema di "disagio" dell'utente; c'è da
chiedersi se è proprio necessario, in questo momento, aggiungere
"disagio a disagio".
Il secondo problema è dato dal fatto che, essendo ancora
interrotta la tratta ferroviaria che giunge fino ad Aosta, tutti i
materiali necessari per rinnovare questi chilometri di binari
dovranno essere trasportati su TIR. Gli addetti ai lavori hanno
calcolato la necessità di trasportare 3200 tonnellate di rotaie -
qui c'era un dato erroneo sull'interpellanza, era proprio un errore
di battitura -, 4500 tonnellate di traverse, dai 12 ai 15 mila
metri cubi di pietrisco.
Ho preso tali dati da questi comunicati stampa: io non sono un
ingegnere, né credo che i ferrovieri lo siano, ma stanno
complessivamente ad indicare che c'è una massa enorme di materiale
che va trasportato in tempi brevi su TIR; tutto ciò ha delle
conseguenze sull'ulteriore inquinamento che viene ad esserci con il
passaggio di queste migliaia di TIR, oltre ai costi che
probabilmente aumenteranno, perché il costo di trasporto su gomma è
sicuramente superiore al costo del trasporto su ferrovia.
Se questi sono i dati del problema - può darsi che l'Assessore
abbia informazioni diverse e saremmo contenti di essere smentiti -,
se questa è la situazione del problema, vorremmo sapere qual è la
valutazione che l'Assessore dà rispetto a questa decisione,
rispetto ai tempi scelti per attuare questo intervento, alle
modalità di trasporto del materiale necessario per questi lavori e
come li valuta, anche nell'ambito del contratto di servizio che
esiste fra Regione e Trenitalia, e poi, se è sempre sua intenzione
intervenire, utilizzando eventualmente anche questo contratto,
perché la Valle d'Aosta non sia priva - nell'interpellanza avevo
detto "del tutto priva" - del servizio ferroviario, ma adesso che è
stato ripristinato il tratto Aosta/Châtillon dopo la stesura
dell'interpellanza, dovremmo dire "perché non sia priva" del
servizio ferroviario normale su tutta la linea, per evitare che la
Valle d'Aosta abbia questo servizio ferroviario ad intermittenza,
che è la cosa peggiore che si possa pensare per incentivare l'uso
dei mezzi pubblici.
Presidente
La parola all'Assessore al turismo, sport,
commercio e trasporti, Lavoyer.
Lavoyer (SA)
È difficile, qui, non fare polemica!
Esordisco dicendo che non condivido nulla delle premesse fatte
dall'interpellante, soprattutto mi è difficilissimo capire qual è
il taglio di queste iniziative, perché se riapriamo la tratta
ferroviaria da Aosta a Châtillon per favorire un certo
pendolarismo, è propaganda, se adesso rifacciamo finalmente un
tratto di ferrovia importantissimo da Aosta a Pré-Saint-Didier,
dandogli una configurazione, dando la possibilità poi di
elettrificarlo, costruendo delle fermate, questo è un disagio per
il cittadino?
Se non facciamo i lavori, il vostro gruppo continua a fare
interpellanze, interrogazioni, dicendo che la Giunta non si muove,
non si attiva, non ottiene risultati; quando si ottiene un grande
risultato, non capisco, veramente, non capisco qual è la finalità
di questa iniziativa! Si vogliono sminuire a tutti i costi dei
risultati che sono anche oggettivi! Per fortuna la gente capisce,
capisce quando c'è il disagio, ma capisce anche quando si cerca di
fare il possibile per risolvere i problemi in via definitiva, e
capisce anche i livelli di responsabilità, quindi la demagogia
lasciamola da parte!
Fatta questa premessa, voglio sottolineare ancora che nel 1999 è
stato richiesto questo finanziamento, un grosso finanziamento, ed è
il primo vero grande risultato che portiamo a casa su questa tratta
ferroviaria. Teniamo conto che l'Aosta/Pré-Saint-Didier è una
tratta ferroviaria che sarà regionalizzata. Da anni si parlava di
"metropolitana leggera", che bisognava rifare i lavori, che non
funzionava questo collegamento; finalmente abbiamo i finanziamenti
che sono stati poi deliberati nel 2001, con previsione di
esecuzione lavori nel 2002.
Dobbiamo allora bloccare anche questi finanziamenti? Visto che
ci sono dei ritardi sulla costruzione del ponte di Borgofranco,
dobbiamo bloccare e perdere anche questi finanziamenti e non
eseguire i lavori? Chiedo qual è la filosofia che sta dietro a tale
iniziativa e questo mio ragionamento è la premessa per tutto il
resto!
Si stanno facendo degli sforzi enormi per non perdere questi
finanziamenti, per rispettare i tempi della programmazione dei
finanziamenti ministeriali per fare questi lavori, malgrado non ci
sia ancora il collegamento con il ponte di Borgofranco, e anziché
dire:
"dobbiamo fare un plauso all'Amministrazione regionale,
che anche in seguito alla discussione del contratto di servizio ha
verificato questo e non solo, ha verificato le fermate, ha trovato
delle soluzioni alternative"
, anziché dire questo, si dice che
le soluzioni alternative sono il trasporto di questi quantitativi
di metri cubi, che sono dati puramente inventati perché, dai dati
che abbiamo noi, si parla di 5.000 tonnellate di pietrisco!
Io mi chiedo: l'interpellanza deve nascere da un comunicato
stampa di un "fantomatico" sindacato? È questo il Vangelo? Noi
facciamo lo sforzo di iniziare i lavori in tempo utile, facciamo lo
sforzo di realizzare questi lavori - e produrrò all'interpellante i
dati di utilizzo di questa tratta ferroviaria, sulla quale,
se escludiamo il pendolarismo scolastico, i trenini viaggiano vuoti
-, e cerchiamo di farli nel periodo in cui le scuole sono chiuse.
Come Giunta, abbiamo volutamente esaminato la possibilità di fare
un lavoro che può portare disagio per mesi e mesi, e scelto un
periodo preciso per realizzare questi interventi: nel momento in
cui le scuole sono chiuse.
Questo, chiaramente - visto anche lo slittamento del ponte di
Borgofranco - presuppone che tali interventi vengano eseguiti con
modalità diverse, vale a dire usando una tecnologia di rinnovo
mediante carrelli portali. No, dovevamo stare fermi, probabilmente
perdere il finanziamento, oppure realizzare i lavori quando viene
attivato il pendolarismo scolastico! Questa è la scelta che abbiamo
fatto, ma l'ho già detto altre volte in Consiglio rispondendo ad
iniziative analoghe! Non si dice:
"finalmente vengono fatti
questi lavori, finalmente l'Amministrazione regionale è riuscita
nel contratto di…"
!
Curtaz
(fuori microfono)
… è come vengono fatti, è questo il
punto…
Lavoyer (SA)
… non ho mai
sentito dire da nessuno degli interpellanti, che sono molto attenti
e sensibili a questi problemi: "finalmente c'è un
investimento"…
(interruzione del Consigliere Curtaz, fuori
microfono)
… pregherei il Consigliere Curtaz di
stare calmo. Per la prima volta abbiamo previsto il rivestimento
per costruire le fermate, che non costruisce "Ferrovie dello
Stato", ma costruisce la Regione… se
non mi lascia neanche finire di parlare, visto che siete voi i
professori delle ferrovie…
Presidente
… Consigliere
Curtaz, ha la possibilità di replica dopo, quindi la pregherei di
rimandare a dopo alcune sue affermazioni.
Lavoyer (SA)
… questa è la
nostra scelta, può essere condivisibile oppure no, ma questa è la
nostra scelta: è la scelta di fare comunque "questi" lavori, di non
perdere "questo" finanziamento statale, di realizzare "questo"
intervento anche utilizzando metodologie che, se ci fosse il tratto
di ferrovia aperto, sarebbero meno complicate e abbasserebbero i
costi dell'intervento.
Sulla seconda parte del quesito l'interpellante ha già fatto la
domanda e si è già dato la risposta, in quanto la tratta
ferroviaria non rimarrà chiusa totalmente, perché quella da Aosta a
Châtillon sarà aperta. Sulla questione del pullman, sa benissimo
che è pura ironia questa, non è così che funzionano le cose, perché
anche sulla tratta Châtillon/Aosta continua a funzionare il
collegamento sostitutivo dei bus, quindi l'apertura Aosta/Châtillon
è prevalentemente legata al pendolarismo interno, e nessuno ha
sbandierato questa apertura come un ripristino parziale di un
collegamento definitivo con Chivasso; poi, possiamo dire tutto, per
carità!
Noi siamo molto convinti di avere operato bene su questo
intervento e di avere fatto le scelte giuste, tutto è discutibile,
noi rispettiamo le opinioni dell'opposizione; non possiamo
accettare un taglio a queste iniziative sulle ferrovie sempre
catastrofico! Nel rispondere all'interpellanza di prima abbiamo
chiarito il problema dei ritardi e, in quel caso, l'interpellante
può avere anche avuto ragione.
Non possiamo però accettare quanto viene detto sull'apertura
Aosta/Châtillon, che è "pura propaganda", perché se poi il
Consigliere Curtaz legge gli articoli - visto che è molto attento -
vede anche il trafiletto di un giornale locale in cui si lamenta
che non è stato abbastanza pubblicizzato il fatto che i treni hanno
iniziato a viaggiare da Aosta a Châtillon, quindi gli organi di
informazione hanno solo preso l'informazione data dalla "LFI" sugli
orari dei nuovi collegamenti, e non c'era nessuna volontà di
svuotare le iniziative consiliari fatte dal vostro gruppo!
Presidente
La parola alla Consigliera Squarzino
Secondina.
Squarzino (PVA-cU)
Oggi abbiamo imparato che c'è un nuovo
metodo per rispettare le opinioni della gente: insultarle e fare
polemica. Non pensavo che questo fosse un modo, pensavo che "questo
modo" di rispettare le opinioni fosse tipico di Berlusconi, che
agisce in "questo modo", non pensavo di trovarlo qui, presso la
Giunta e gli Assessori che ci rappresentano! Assessore, dovrebbe
essere contento di avere avuto la possibilità di raccontare ancora
una volta i progetti che la Regione sta facendo e, invece, non
accetta neanche le notizie, le osservazioni, un taglio diverso con
cui osservare alcuni fatti!
Questo mi stupisce, mi spiace per lei. Intanto credo che non sia
corretto rivolgersi al "fantomatico" sindacato, quando si è di
fronte ad un'organizzazione sindacale, credo che non sia rispettoso
nei confronti di lavoratori che si incontrano, discutono, fanno
proposte, chiedono anche osservazioni e pareri su alcuni fatti che
stanno capitando.
Le rispondo con tre punti. Primo, le notizie riportate
nell'interpellanza sono vere; è vero che c'è questa chiusura il 15
luglio, mi sembra che lei l'abbia confermato, è vero che si
trasporta questo materiale sui camion, è vero che in Valle d'Aosta
rimane interrotta una tratta della ferrovia: questi sono dati
reali, veri! Lei ha poi aggiunto un elemento, è vero che questi
finanziamenti sono della ferrovia, ha detto, e va molto bene che
siano utilizzati. Il nostro dubbio, Assessore, è che proprio quel
trasporto su TIR aumenti il costo dell'opera e quindi impedisca di
avere i finanziamenti necessari per fare tutta l'opera; da nessuna
parte è detto che bisogna a tutti i costi fare il lavoro in un
certo modo.
Lei ha detto:
"noi, come Giunta, abbiamo deciso di chiudere
la tratta per fare i lavori"
; c'era un'altra possibilità,
un'altra soluzione - ed era questo che volevamo sottoporre alla sua
attenzione -, quella di chiudere durante la notte il tratto
ferroviario e di lavorare in quel periodo, perché questo avrebbe
consentito di mantenere aperto il tratto ferroviario durante la
giornata. Lei dice che lo avete fatto per il trasporto degli
studenti; certo. Ma non era un fiore all'occhiello anche nella
stagione turistica l'utilizzazione turistica di questo tratto
ferroviario?
Allora, quando la cosa interessa è un fiore all'occhiello e
serve; quando non interessa più, non se ne parla neppure! Lei
implicitamente ha fornito i tempi entro cui si realizza
quest'opera, perché ha detto:
"abbiamo deciso di fare questi
lavori mentre le scuole sono chiuse"
. Le scuole riaprono a metà
settembre, allora lei ha detto implicitamente che da metà luglio a
metà settembre, in due mesi…
(interruzione dell'Assessore Lavoyer, fuori
microfono)
… ho capito che lei non ha detto
questo, ma io seguo il suo ragionamento!
Lei ha detto: abbiamo scelto non di fare i lavori così
prolungati nel tempo solo in alcuni momenti della giornata o tutta
la notte; abbiamo scelto di chiudere nel periodo in cui non ci sono
gli studenti pendolari, perché sono gli studenti pendolari gli
utenti maggiori di questa ferrovia. Ora lei mi dica: qual è il
periodo in cui gli studenti non viaggiano? Quando la scuola è
chiusa, quando la scuola si riapre di nuovo gli studenti viaggiano.
Allora, o lei mi dice esattamente il periodo entro cui questi
lavori vengono fatti, oppure non può dirmi che avete chiuso la
ferrovia quando non serve agli studenti, perché sarà chiusa a
settembre, ottobre, novembre, dicembre, non so quando, ma quando ci
sono gli studenti.
Quindi vede che la scelta fatta non è poi così coerente fino in
fondo. Forse - ed era questo il suggerimento che veniva dato -
forse valeva la pena di fare i lavori durante la chiusura notturna,
che poi è abbastanza lunga, e farli, se il ponte di Borgofranco
sarà finalmente finito nel giro di pochi mesi, quando la tratta
ferroviaria è aperta, per cui il materiale può essere trasportato
via ferrovia, con un minor costo, con minor difficoltà, con più
rispetto anche del principio importante di trasferire
preferibilmente su rotaie il trasporto delle merci.
