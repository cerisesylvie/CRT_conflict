Classificazione
TRASPORTI E VIABILITÀ
Trasporti



Oggetto del Consiglio n. 2233 del 22 febbraio 2012 - Resoconto
OGGETTO N. 2233/XIII - Interrogazione a risposta immediata:
"Abbandono del programma riguardante la realizzazione del metrò ad
Aosta".
Interrogazione a risposta immediata
Ricordata l'intenzione delle forze politiche di maggioranza
di costruire ad Aosta un sistema di trasporto pubblico sotterraneo
(Metrò) di circa 1 km per un costo complessivo stimato intorno ai
50 milioni di euro;
Ritenuto da sempre il sopraccitato progetto inutile,
insensato e dannoso per le finanze pubbliche;
Appreso con sollievo dal Sindaco di Aosta che la
metropolitana non verrà realizzata;
i sottoscritti Consiglieri regionali
Interrogano
il Presidente della Regione per sapere se conferma il
definitivo abbandono del programma riguardante la realizzazione del
Metrò ad Aosta.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola al Consigliere Bertin.
Bertin (ALPE)
- Il metrò e i milioni di euro che dovevano
piovere sulla città sono stati l'asse portante della spettacolare
campagna elettorale di questa maggioranza per le comunali 2010, un
progetto inutile, insensato e dannoso per le finanze pubbliche,
come abbiamo ripetutamente detto. Un'idea talmente incredibile ed
insensata da poter essere un copione cinematografico. In questo
senso rivelatore fu il lapsus del Presidente Rollandin, che
ribattezzò la metropolitana di Aosta (
people mover
)
people movie
, una sorta di film, una pellicola del genere
"vacanze di Natale sul metrò" dei Fratelli Vanzina, un film di
cassetta al contrario perché avrebbe dissanguato le casse
pubbliche. Abbiamo appreso da un attore, forse una semplice
comparsa, il Sindaco Giordano Bruno, che la pellicola pare che non
si faccia più, che siamo già ai titoli di coda, al
The end
.
Prima che il film si trasformi in una commedia degli equivoci: "si
fa", "non si fa", "forse", "chissà", vogliamo conoscere da quello
che sappiamo essere fin dall'inizio l'autore del soggetto, lo
sceneggiatore, il regista, il capo della produzione: il Presidente
Rollandin, se il
people movie
si farà o se il sipario è
definitivamente calato su questo brutto film, vale a dire sulla
metropolitana di Aosta. Gradiremmo una risposta chiara: un "sì" o
un "no".
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Solo due considerazioni prima della risposta. Chiederei di
essere coerenti, perché se vogliamo rispettare le istituzioni, non
possiamo poi ridicolizzarle con comparse o con titoli poco nobili;
il Sindaco di Aosta credo debba avere tutta la considerazione e non
essere apostrofato malamente in aula. Seconda cosa: mi pare che la
campagna elettorale - sono d'accordo con il collega Bertin - sia
stata veramente paradossale, ma in virtù della campagna fatta dalle
opposizioni che peraltro hanno perso le elezioni.
Rispetto a questa interrogazione con risposta immediata, abbiamo
semplicemente avuto una riunione dove abbiamo presentato lo studio
di fattibilità per l'adeguamento e il miglioramento del
collegamento ferroviario. In modo corretto troverete in fondo al
progetto la documentazione di progetto acquisita prima di fare il
ragionamento; ci sono 61 progetti, fra questi ci sono altri
progetti che sono decisamente più ambiziosi, nati anche in un
momento dove c'erano consiglieri regionali diversi da noi, ci sono
ben due progetti dell'interramento della stazione di Aosta e
nessuno si è scandalizzato nel momento in cui, a fronte di progetti
successivi, non si è più parlato dell'interramento. Vi ricordo,
qualcuno qua in aula c'era, che questi progetti prevedevano un
interramento che partiva da Quart, quindi dei progetti che
costavano centinaia di milioni, ma, come è normale, vi sono una
progettazione e una valutazione, che poi devono avere dei passaggi
successivi.
Oggi siamo in una situazione dove, a fronte di un certo
scenario, potrebbe non essere necessario quel tipo di soluzione che
ad un certo momento è stata prevista. Siamo quindi in una
condizione molto serena, abbiamo avuto modo di dire che per questo
progetto non abbiamo messo un euro ed è una fase di progettazione.
Correttamente era stato valutato se a fronte di un'iniziativa come
quella del teleriscaldamento, poteva starci un collegamento
sotterraneo, quindi ci pareva di aver fatto un ragionamento
corretto per mettere il Consiglio e la comunità con dei dati a
disposizione. Oggi se abbiamo degli scenari che cambiano e delle
soluzioni che sono di collegamento nord-sud che possono essere
fatte più efficacemente, con meno soldi, credo si debbano prendere
in considerazione. Ad oggi questi sono gli elementi, a noi la
decisione, quindi ci sono tutte le condizioni per poter ben
ragionare al di là delle questioni emotive o di speculazione
politica.
Presidente
- La parola al Consigliere Bertin.
Bertin (ALPE)
- Grazie Presidente.
Vorrei precisare che sappiamo quando parliamo di cose serie o
quando ci limitiamo a fare una parodia e dell'ironia su una messa
in scena francamente un po' ridicola, questa del metrò, e molto
spettacolare. Di cinema in questi anni su questo argomento ne avete
fatto molto su un progetto insensato che ha valso alla nostra
Regione il dileggio della stampa nazionale e di tutte le persone di
buon senso. Oggi venite a dirci che era una delle tante ipotesi che
erano sul tavolo, vedremo cosa fare se realizzare questo film,
oppure no. Mi pare francamente che, al di là delle brutte figure
che rimangono in capo a voi, abbiate preso in giro la cittadinanza
di Aosta raccontandole delle storie che alla fine si sono rivelate
solo dei copioni di un film, niente più. Grazie.
