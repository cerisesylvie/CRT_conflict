Classificazione
AMBIENTE
Flora e fauna
UNIONE EUROPEA E RAPPORTI INTERNAZIONALI



Oggetto del Consiglio n. 2699 del 10 maggio 2007 - Resoconto
OGGETTO N. 2699/XII - Disegno di legge: "Disposizioni per
l'adempimento degli obblighi della Regione autonoma Valle d'Aosta
derivanti dall'appartenenza dell'Italia alle Comunità europee.
Attuazione delle direttive 79/409/CEE, concernente la conservazione
degli uccelli selvatici, e 92/43/CEE, relativa alla conservazione
degli habitat naturali e seminaturali, nonché della flora e della
fauna selvatiche. Legge comunitaria 2007".
Président
- Nous avions discuté du rapport qui a été
présenté par le Président de la Région. Il nous reste à examiner le
projet de loi n° 164. Je rappelle qui ont été présentés 12
amendements de la part de l'Assesseur Cerise et du Président
Caveri, ainsi que 16 amendements du groupe "Arcobaleno".
La parola al Consigliere Venturella, per mozione d'ordine.
Venturella (Arc-VA)
- Più che per mozione d'ordine,
articolo 61 del Regolamento. Volevo solo porre una questione
pregiudiziale all'attenzione dei Consiglieri, per due fondati
motivi: il primo, riguarda l'organizzazione e lo svolgimento dei
lavori, il calendario delle Commissioni che si sono succedute
nell'analisi di questo disegno di legge; il secondo motivo riguarda
il contenuto stesso del disegno di legge regionale.
Vorrei rendere edotto il Consiglio che questo atto, il disegno
di legge che presenta oggi la Giunta regionale, è stato presentato
il 3 aprile - leggo l'iter delle Commissioni che mi è stato fornito
dagli uffici - assegnato il 17 in sede referente, la scadenza è il
16 giugno. Allora è stato analizzato in I Commissione il 24 aprile
e, in questa seduta di Commissione, sono stati auditi insieme alla
nomina del relatore, insieme all'illustrazione del documento,
insieme all'audizione del Presidente Caveri, supportato dalle
strutture regionali competenti, sono stati dati audizione, pareri,
lo stesso giorno.
Avevo partecipato come componente delegato, avevo fatto
richiesta formale che questo disegno di legge fosse almeno
assegnato in III Commissione - e poi su ciò che dirò per spiegare
il secondo motivo per cui chiediamo il rinvio in Commissione - e mi
è stato risposto che dovevo inoltrare richiesta scritta alla
Presidenza. Pensavo che di fronte a un disegno di legge tanto
importante fosse automatico il fatto che non si può pensare di
ridurre il tutto a un'oretta di Commissione! Pensate, il 24 aprile
è stato dato il parere in I Commissione, il 26 il parere di
compatibilità finanziaria... credo che questo sia oltremodo
inopportuno, non solo per il lavoro del Consiglio, ma anche per
l'informazione dei Consiglieri e qui vengo al secondo motivo, il
contenuto.
Questo disegno di legge, non so chi titola i disegni di legge,
non è più "Disposizioni per l'adempimento degli obblighi della
Regione autonoma Valle d'Aosta derivanti dall'appartenenza
dell'Italia alle Comunità europee. Attuazione delle direttive
79/409/CEE..." eccetera, perché è diventato una "omnibus". Se
andiamo a vedere nel Titolo II, la direttiva habitat e la direttiva
uccelli non c'entrano nulla, ci sono 3 articoli che riguardano -
vado a memoria - le strutture sportive. Titolo II, disciplina del
servizio di soccorso sulle piste di sci della Regione, trattato
sugli aiuti di importanza minore, il famoso "de minimis", e poi
l'altro articolo è il 14-15, insomma sono degli adeguamenti, sì, di
rispetto delle direttive comunitarie, ma che sull'applicazione
della direttiva uccelli e habitat non c'entrano nulla!
Credo che si tratta ancorché di legge comunitaria, ma di una
"omnibus", perché tocca discipline completamente diverse, credo che
dovrebbe essere come minimo rinviata in III Commissione, e qui
vengo al contenuto specifico. L'Assessore Cerise - che non era
presente in Commissione - e il Presidente Caveri, hanno presentato
12 emendamenti che vanno a stravolgere la struttura del disegno di
legge; fra l'altro, li hanno presentati ieri, all'inizio della
discussione. Io chiedo che il Consiglio si esprima sul rinvio in
III Commissione, perché di fronte al rispetto del lavoro delle
Commissioni consiliari, dato che abbiamo sempre detto che i lavori
delle Commissioni servono per approfondire i temi, le materie...
crediamo sia inopportuno che dopo aver lavorato e presentato - e
questo la dice lunga sulla fretta di dover approvare questo disegno
di legge -... si presentano, il giorno prima, 12 emendamenti... non
uno! Noi ne abbiamo presentati 17, ma avevamo chiesto in I
Commissione di poter discutere di queste materie, ci è stato
negato, perché ci è stato detto che la I Commissione non era
competente sui contenuti stessi...
Presidente
- ... ma non è vero...
Venturella (Arc-VA)
- ... è vero, sì! Infatti avevo
chiesto il rinvio in III Commissione!
Squarzino
(fuori microfono) - ... non è competente la II
Commissione sull'habitat...
Presidente
- ... è stata avanzata una proposta di rinvio
in Commissione... se qualcuno si vuole esprimere... dopodiché farò
esprimere il Consiglio.
La parola all'Assessore al territorio, ambiente e opere
pubbliche, Cerise.
Cerise (UV)
- Mi dispiace collega Venturella, ma lei è
fuori tema. Non c'è niente di più pertinente che il titolo di
questa legge con la legge stessa: "Disposizioni per l'adempimento
degli obblighi della Regione autonoma Valle d'Aosta derivanti
dall'appartenenza dell'Italia alle Comunità europee. Attuazione
delle direttive..." questo fa parte del titolo ed è un contenuto
della legge, peraltro anche una scelta coraggiosa e molto
importante nella direzione che sollecitate voi, e poi continua "...
nonché della flora e della fauna selvatiche. Legge comunitaria
2007". È una legge comunitaria che comprende anche delle modifiche
a leggi che interferiscono con le norme comunitarie, almeno per
quanto riguarda i contenuti: questo per quanto riguarda il
titolo.
Per quanto riguarda gli emendamenti, questi sono tutti di natura
tecnica, che vogliono precisare meglio alcune definizioni, al fine
dell'applicabilità della legge e togliere alla legge delle
sovrapposizioni soprattutto di tipo pratico, che rendono la Valle
d'Aosta ingestibile da un punto di vista dei vincoli. Allora si è
riportato, con questi emendamenti, ad una rilettura di quello che è
previsto nell'ambito del piano territoriale e paesaggistico o sennò
di definizioni modeste. Questi emendamenti saranno quelli che
renderanno, per chi dovrà applicare la legge, l'applicazione molto
più semplice; quindi sono più impegnativi, anche da un punto di
vista ideologico, i vostri 17 emendamenti, per cui credo che su
questa legge siano state fatte in Commissione tutte le valutazioni
che dovevano essere fatte. Peraltro, in questi aspetti, è una legge
molto tecnica, per cui non ravviso la necessità di portare la legge
in Commissione e propongo quindi la discussione e l'approvazione in
questa seduta.
Presidente
- La parola al Consigliere Venturella.
Venturella (Arc-VA)
- Cominciamo dalle cose futili... ma
almeno il titolo lo vorrete cambiare...
Presidente
- ... Consigliere, ha argomentato per 10
minuti, mi pare siano chiare le motivazioni... vi è una richiesta
da parte sua di far esprimere il Consiglio ed è quello che intendo
fare.
Venturella (Arc-VA)
- Ma gli articoli 14, 15, 16 del
Titolo II cosa c'entrano con l'adeguamento della direttiva 92? È il
Trattato CE, articolo 43... allora almeno chiarire che è una legge
regionale comunitaria "omnibus", perché tratta di argomenti che non
riguardano solo "SIC" e "ZPS", questo per una questione di
correttezza almeno formale.
Presidente
- Pongo in votazione la proposta del collega
Venturella:
Consiglieri presenti: 25
Votanti: 21
Favorevoli: 4
Contrari: 17
Astenuti: 4 (Charles Teresa, Ferraris, Fiou, Viérin Adriana)
Il Consiglio non approva.
Il Consiglio respinge le questioni pregiudiziale e sospensiva
testé poste.
Presidente
- ... poi qualcuno mi spiega cosa significa
un'astensione, anche per il verbale... Procediamo alla discussione
del disegno di legge.
TITOLO I
DISPOSIZIONI IN MATERIA DI CONSERVAZIONE DEGLI HABITAT
NATURALI E SEMINATURALI, DELLA FLORA E DELLA FAUNA SELVATICHE DI
CUI ALLE DIRETTIVE 92/43/CEE E 79/409/CEE
CAPO I
DISPOSIZIONI GENERALI
Articolo 1
(Finalità ed oggetto)
1. Il presente titolo, in attuazione degli articoli 117,
comma quinto, della Costituzione, e 2, comma primo, lettere d), g),
l) e q), della legge costituzionale 26 febbraio 1948, n. 4 (Statuto
speciale per la Valle d'Aosta), nell'ambito dei principi di cui al
decreto del Presidente della Repubblica 8 settembre 1997, n. 357
(Regolamento recante attuazione della direttiva 92/43/CEE relativa
alla conservazione degli habitat naturali e seminaturali, nonché
della flora e della fauna selvatiche), dà attuazione alla direttiva
92/43/CEE del Consiglio, del 21 maggio 1992, relativa alla
conservazione degli habitat naturali e seminaturali e della flora e
della fauna selvatiche, e alla direttiva 79/409/CEE del Consiglio,
del 2 aprile 1979, concernente la conservazione degli uccelli
selvatici.
2. I procedimenti disciplinati dal presente titolo sono
intesi ad assicurare il mantenimento o il ripristino, in uno stato
di conservazione soddisfacente, degli habitat naturali e
seminaturali e delle popolazioni di fauna e flora selvatiche ai
fini della salvaguardia della biodiversità, tenuto conto delle
esigenze economiche, sociali e culturali e delle particolarità
regionali e locali.
Articolo 2
(Definizioni)
1. Ai fini del presente titolo, si intendono per:
a) area di collegamento ecologico funzionale: l'area che per
la sua struttura lineare e continua o per il suo ruolo di
collegamento è essenziale per la migrazione, la distribuzione
geografica e lo scambio genetico di specie selvatiche;
b) autoctona: la popolazione o specie che, per motivi
storico-ecologici, è indigena del territorio regionale o di una sua
parte;
c) biodiversità: la variabilità degli organismi viventi di
ogni origine, degli ecosistemi terrestri, marini ed acquatici ed i
complessi ecologici di cui fanno parte, ivi inclusa la diversità,
nell'ambito delle specie, tra le specie e tra gli
ecosistemi;
d) carta della natura regionale: la cartografia della
naturalità presente a livello regionale, elaborata in conformità
alla carta della natura di cui all'articolo 3, comma 3, della legge
6 dicembre 1991, n. 394 (Legge quadro sulle aree protette), e ai
contenuti del piano territoriale paesistico della Valle d'Aosta, ai
sensi della legge regionale 10 aprile 1998, n. 13 (Approvazione del
piano territoriale paesistico della Valle d'Aosta (PTP));
e) conservazione: il complesso di misure necessarie per
mantenere o ripristinare gli habitat naturali o seminaturali e le
popolazioni di flora e di fauna selvatiche in uno stato di
conservazione soddisfacente;
f) ecotipo: la forma morfologicamente distinta entro una
specie prodotta dalla selezione naturale;
g) esemplare: qualsiasi animale o pianta, vivi o morti, delle
specie elencate negli allegati D ed E del d.P.R. 357/1997 e
qualsiasi bene, parte o prodotto ottenuti dall'animale o dalla
pianta di tali specie, in base ad un documento di accompagnamento,
all'imballaggio, al marchio impresso, all'etichettatura o ad altro
elemento di identificazione;
h) habitat naturali: le zone terrestri o acquatiche che si
distinguono in base alle loro caratteristiche geografiche,
abiotiche e biotiche interamente naturali o seminaturali;
i) habitat naturali di interesse comunitario: gli habitat
naturali indicati nell'allegato A del d.P.R. 357/1997, che nel
territorio dell'Unione europea, alternativamente:
1) rischiano di scomparire nella loro area di distribuzione
naturale;
2) hanno un'area di distribuzione naturale ridotta a seguito
della loro regressione o per il fatto che la loro area è
intrinsecamente ridotta;
3) costituiscono esempi notevoli di caratteristiche tipiche
di una o più delle tre Regioni biogeografiche seguenti: alpina,
continentale, mediterranea;
j) habitat naturali prioritari: gli habitat naturali di cui
alla lettera h) per la cui conservazione l'Unione europea ha una
responsabilità particolare e che sono evidenziati nell'allegato A
del d.P.R. 357/1997 con un asterisco;
k) habitat naturali di interesse regionale: gli ambienti
terrestri o acquatici, di cui all'allegato A, che si distinguono
per le loro caratteristiche geografiche, abiotiche e biotiche, che
nel territorio regionale, alternativamente:
1) rischiano di scomparire nella loro area di distribuzione
naturale;
2) hanno un'area di distribuzione naturale ridotta a seguito
della loro regressione o per il fatto che la loro area è
intrinsecamente ridotta;
3) costituiscono esempi notevoli di caratteristiche tipiche
del territorio regionale;
l) habitat di una specie: l'ambiente definito da fattori
abiotici e biotici specifici in cui vive la specie in una delle
fasi del suo ciclo biologico;
m) introduzione: l'immissione di un esemplare animale o
vegetale in un territorio posto al di fuori della sua area di
distribuzione naturale;
n) non autoctona: la popolazione o la specie non facente
parte originariamente della fauna indigena del territorio regionale
o di una sua parte;
o) popolazione: l'insieme di individui di una stessa specie
che vivono in una determinata area geografica;
p) proposto sito di importanza comunitaria (pSIC): il sito
individuato dalla Regione, trasmesso dal Ministero dell'ambiente e
della tutela del territorio e del mare alla Commissione europea, ma
non ancora inserito negli elenchi definitivi dei siti selezionati
dalla Commissione europea;
q) reintroduzione: la traslocazione finalizzata a ristabilire
una popolazione di una determinata entità animale o vegetale in una
parte del suo areale di documentata presenza naturale in tempi
storici nella quale risulti estinta;
r) rete ecologica regionale: la rete ecologica che connette
gli ambiti territoriali a maggiore naturalità, costituita dalle
aree protette, dai siti della rete Natura 2000, dai siti di
interesse naturalistico regionale, dalle aree di collegamento
ecologico funzionale e dalle connessioni naturali;
s) rete Natura 2000: la rete ecologica europea, comprendente
le zone speciali di conservazione (ZSC) e i siti di importanza
comunitaria (SIC) di cui alla direttiva n. 92/43/CEE e le zone di
protezione speciale (ZPS) di cui alla direttiva n.
79/409/CEE;
t) sito di importanza comunitaria (SIC): il sito che è stato
inserito nella lista dei siti selezionati dalla Commissione europea
e che, nella Regione o nelle Regioni biogeografiche cui appartiene,
contribuisce in modo significativo a mantenere o a ripristinare un
tipo di habitat naturale di cui all'allegato A o di una specie di
cui all'allegato B del d.P.R. 357/1997 in uno stato di
conservazione soddisfacente e che può, inoltre, contribuire in modo
significativo alla coerenza della rete Natura 2000, al fine di
mantenere la diversità biologica nella Regione o nelle Regioni
biogeografiche in questione. Per le specie animali che occupano
ampi territori, i SIC corrispondono ai luoghi, all'interno della
loro area di distribuzione naturale, che presentano gli elementi
fisici o biologici essenziali alla loro vita e
riproduzione;
u) sito di interesse naturalistico regionale (SIR): l'area,
geograficamente definita, la cui superficie sia chiaramente
delimitata, che contribuisce in modo significativo a mantenere o
ripristinare un tipo di habitat naturale o seminaturale o di una
specie di interesse regionale. Per le specie che occupano ampi
territori, i SIR corrispondono ai luoghi, all'interno dell'area di
distribuzione naturale, che presentano gli elementi fisici o
biologici essenziali alla loro vita e riproduzione;
v) specie: l'insieme di individui o di popolazioni
attualmente o potenzialmente interfecondi, illimitatamente ed in
natura e isolati riproduttivamente da altre specie;
w) specie di interesse comunitario: le specie, indicate negli
allegati B, D ed E del d.P.R. 357/1997 che nel territorio
dell'Unione europea, alternativamente:
1) sono in pericolo, con l'esclusione di quelle la cui area
di distribuzione naturale si estende in modo marginale sul
territorio dell'Unione europea e che non sono in pericolo né
vulnerabili nell'area del paleartico occidentale;
2) sono vulnerabili quando il loro passaggio nella categoria
delle specie in pericolo è ritenuto probabile in un prossimo
futuro, qualora persistano i fattori alla base di tale
rischio;
3) sono rare quando le popolazioni sono di piccole dimensioni
e, pur non essendo attualmente né in pericolo né vulnerabili,
rischiano di diventarlo a prescindere dalla loro distribuzione
territoriale;
4) sono endemiche e richiedono particolare attenzione, a
causa della specificità del loro habitat o delle incidenze
potenziali del loro sfruttamento sul loro stato di
conservazione;
x) specie prioritarie: le specie di cui alla lettera w), per
la cui conservazione l'Unione europea ha una responsabilità
particolare e che sono evidenziate nell'allegato B del d.P.R.
357/1997 con un asterisco;
y) stato di conservazione di una specie: l'effetto della
somma dei fattori che, influendo sulla specie, possono alterarne a
lungo termine la distribuzione e l'importanza delle popolazioni nel
territorio di riferimento. Lo stato di conservazione è considerato
soddisfacente quando:
1) i dati relativi all'andamento delle popolazioni della
specie indicano che essa continua e può continuare a lungo termine
ad essere un elemento vitale degli habitat naturali cui
appartiene;
2) l'area di distribuzione naturale delle specie non è in
declino né rischia di declinare in un futuro prevedibile;
3) esiste e continuerà probabilmente ad esistere un habitat
sufficiente affinché le sue popolazioni si mantengano a lungo
termine;
z) stato di conservazione di un habitat naturale: l'effetto
della somma dei fattori che influiscono sull'habitat naturale e
sulle specie tipiche che in esso si trovano, che possono alterarne,
a lunga scadenza, la distribuzione naturale, la struttura e le
funzioni e la sopravvivenza delle sue specie tipiche. Lo stato di
conservazione è considerato soddisfacente quando:
1) l'area di distribuzione naturale dell'habitat e la
superficie che comprende sono stabili o in estensione;
2) la struttura e le funzioni specifiche necessarie al suo
mantenimento a lungo termine esistono e possono continuare ad
esistere in un futuro prevedibile;
3) lo stato di conservazione delle specie tipiche è
soddisfacente e corrisponde a quanto indicato dalla lettera
y);
aa) zona di protezione speciale (ZPS): il territorio idoneo,
per estensione o per localizzazione geografica, alla conservazione
delle specie di uccelli di cui alla direttiva n.
79/409/CEE;
bb) zona speciale di conservazione (ZSC): il SIC designato
secondo la procedura di cui all'articolo 3, comma 2, del d.P.R.
357/1997, in cui sono applicate le misure di conservazione
necessarie al mantenimento o al ripristino, in uno stato di
conservazione soddisfacente, degli habitat naturali o delle specie
per cui il sito è designato.
Articolo 3
(Compiti della Regione)
1. La Regione, nel perseguimento delle finalità di cui al
presente titolo, per il tramite delle strutture regionali
competenti in materia di aree naturali protette e di gestione della
flora e della fauna:
a) riconosce gli habitat naturali e seminaturali, ivi
compresi gli habitat naturali di interesse regionale, le
popolazioni di flora e di fauna selvatiche e le forme naturali del
territorio quali beni di rilevante interesse pubblico e ne
garantisce il mantenimento in uno stato di conservazione
soddisfacente;
b) promuove la gestione razionale degli habitat naturali o
seminaturali, assicurando al contempo la corretta fruizione
antropica del patrimonio naturale;
c) istituisce la rete ecologica regionale, composta dalle
aree protette, dalle ZSC, dalle ZPS, dai SIR, dalle aree di
collegamento ecologico funzionale e dalle connessioni naturali,
individuati dalla carta della natura regionale;
d) garantisce il costante monitoraggio della distribuzione
degli habitat, effettua studi sulla biologia e sulla consistenza
delle popolazioni e definisce gli indirizzi per l'individuazione,
la ricostituzione e la tutela delle aree di collegamento ecologico
funzionale, anche avvalendosi della collaborazione di istituti
universitari e di enti di ricerca;
e) promuove la ricerca e le attività scientifiche necessarie,
ai fini della conoscenza e della salvaguardia della
biodiversità;
f) promuove iniziative finalizzate alla diffusione
dell'informazione e della sensibilizzazione rispetto ai valori
naturalistici, ambientali e della tutela degli habitat e delle
specie;
g) promuove il coordinamento tra gli enti competenti in
merito alla pianificazione, programmazione e gestione dell'ambiente
naturale.
2. La Regione contribuisce alla costituzione della rete
Natura 2000.
3. La Giunta regionale provvede, con propria deliberazione e
nel rispetto delle modalità e degli standard indicati dal Ministero
dell'ambiente e della tutela del territorio e del mare, ad
individuare:
a) i siti in cui si trovano tipi di habitat e specie di cui,
rispettivamente, agli allegati A e B del d.P.R. 357/1997 da
proporre per la costituzione della rete Natura 2000 (pSIC);
b) le ZPS;
c) i SIR.
4. La Regione, per il tramite della struttura regionale
competente in materia di aree naturali protette, di seguito
denominata struttura competente, trasmette l'elenco dei siti
individuati ai sensi del comma 3 al Ministero dell'ambiente e della
tutela del territorio e del mare.
5. Al fine di assicurare la coerenza ecologica della rete
Natura 2000, la Giunta regionale individua con propria
deliberazione le aree di collegamento ecologico funzionale,
costituenti parte integrante della rete ecologica regionale,
stabilendo le opportune misure per la gestione, il mantenimento ed
il miglioramento della loro funzione ecologica.
6. Al fine di garantire l'aggiornamento dei dati, la Giunta
regionale, sulla base delle misure di monitoraggio di cui
all'articolo 8, effettua una valutazione periodica dell'idoneità
dei siti all'attuazione degli obiettivi di cui alle direttive n.
79/409/CEE e n. 92/43/CEE e può proporre al Ministero dell'ambiente
e della tutela del territorio e del mare un aggiornamento
dell'elenco dei siti stessi, della loro delimitazione e dei
contenuti della relativa scheda informativa.
Articolo 4
(Misure di tutela e di conservazione)
1. La Giunta regionale, con propria deliberazione, adotta ed
assicura per le ZSC e le ZPS ricadenti nel territorio regionale le
misure di tutela e di conservazione necessarie, in conformità a
quanto disposto, rispettivamente, dagli articoli 6, paragrafi 1 e
2, della direttiva n. 92/43/CEE e 4 della direttiva n. 79/409/CEE,
sentiti i Comuni territorialmente interessati e gli enti gestori
per i siti ricadenti all'interno delle aree protette. Le predette
misure possono riguardare anche i SIR e possono comportare, ove
occorra, l'approvazione di appositi piani di gestione ai sensi
all'articolo 6. Le misure di tutela e di conservazione devono
garantire l'uso sostenibile delle risorse, tenendo conto del
rapporto tra le esigenze di conservazione e lo sviluppo
socio-economico delle popolazioni locali.
Articolo 5
(Gestione dei siti delle rete Natura 2000)
1. La gestione dei siti della rete Natura 2000 e dei SIR
ricadenti all'interno di aree protette è affidata agli enti
gestori.
2. La gestione dei siti della rete Natura 2000 e dei SIR non
ricadenti all'interno di aree protette è affidata, sentiti gli enti
locali territorialmente interessati:
a) agli enti gestori di aree protette limitrofe;
b) ai Comuni, singolarmente o in forma associata.
3. La gestione è affidata dalla Giunta regionale con propria
deliberazione che, mediante appositi accordi con i soggetti gestori
individuati, definisce i termini e le modalità di svolgimento delle
relative funzioni, le esigenze di tutela, gli obiettivi di
conservazione e le risorse allo scopo necessarie.
4. Gli accordi di cui al comma 3 possono prevedere la facoltà
per i soggetti gestori di avvalersi, nello svolgimento delle
attività di gestione, della collaborazione di altri soggetti,
pubblici o privati, per l'attuazione degli interventi di
conservazione e di valorizzazione.
Articolo 6
(Piano di gestione)
1. Il piano di gestione, di seguito denominato piano,
identifica le esigenze ecologiche degli habitat e delle specie e le
minacce al loro mantenimento in uno stato di conservazione
soddisfacente, definisce le strategie gestionali, le azioni
specifiche da intraprendere e le misure finalizzate al mantenimento
in uno stato di conservazione soddisfacente degli habitat e delle
specie, comprendenti:
a) le misure regolamentari, inclusi i divieti e le
prescrizioni relativi alle attività presenti all'interno del sito,
specificandone i contenuti e i soggetti coinvolti;
b) le eventuali integrazioni o modifiche da apportare agli
strumenti di pianificazione, ai piani di settore e ai regolamenti
vigenti;
c) il programma degli interventi di conservazione.
2. La Giunta regionale, sulla base delle linee guida per la
gestione dei siti della rete Natura 2000, adottate con decreto del
Ministro dell'ambiente e della tutela del territorio del 3
settembre 2002, valutata la necessità di redigere il piano,
definisce:
a) gli eventuali ulteriori contenuti specifici del
piano;
b) i termini e le modalità per la redazione e per l'adozione
del piano;
c) il soggetto incaricato della redazione del piano,
ovvero:
1) la Regione, per il tramite della struttura competente, o
il Comune territorialmente interessato;
2) gli enti gestori, per i siti ricadenti all'interno delle
aree protette.
3. Il soggetto incaricato della redazione predispone la
proposta di piano sentiti i soggetti coinvolti dal piano stesso e
gli enti locali territorialmente interessati.
4. La proposta di piano è trasmessa alla Giunta regionale per
l'approvazione. Il piano approvato è pubblicato nel Bollettino
ufficiale della Regione. Le disposizioni ivi contenute sono
immediatamente vincolanti nei confronti delle amministrazioni,
degli enti gestori delle aree protette e dei privati e devono
essere attuate dagli enti territorialmente interessati.
5. All'aggiornamento del piano, qualora ritenuto necessario
anche a seguito dei risultati delle misure di monitoraggio di cui
all'articolo 8, si provvede con le modalità procedimentali di cui
al presente articolo.
CAPO II
VALUTAZIONE DI INCIDENZA
Articolo 7
(Valutazione di incidenza)
1. La valutazione di incidenza costituisce misura preventiva
di tutela dei siti della rete Natura 2000 e dei SIR. In relazione
ai piani, agli interventi e ai progetti di rilevanza regionale,
interregionale e comunale alla valutazione provvede la struttura
competente, in conformità a quanto disposto dagli articoli 6 e 7
della direttiva n. 92/43/CEE e 5 e 6 del d.P.R. 357/1997.
2. I proponenti di piani territoriali, urbanistici e di
settore, ivi compresi i piani agricoli e faunistico-venatori e le
loro varianti, predispongono ai fini della valutazione di
incidenza, in conformità ai contenuti di cui all'allegato G del
d.P.R. 357/1997 e agli eventuali ulteriori indirizzi definiti ai
sensi del comma 6, lettera c), apposita relazione tesa ad
individuare e valutare gli effetti che il piano può avere sul sito,
tenuto conto degli obiettivi di conservazione del medesimo.
3. I proponenti di interventi non direttamente connessi e
necessari al mantenimento in uno stato di conservazione
soddisfacente degli habitat e delle specie presenti nel sito, ma
che possono avere incidenze significative sul sito stesso,
singolarmente o congiuntamente ad altri interventi, presentano ai
fini della valutazione di incidenza, in conformità ai contenuti di
cui all'allegato G del d.P.R. 357/1997 e agli eventuali ulteriori
indirizzi definiti ai sensi del comma 6, lettera c), apposita
relazione tesa ad individuare e valutare i principali effetti che
detti interventi possono avere sul sito, tenuto conto degli
obiettivi di conservazione del medesimo.
4. Per i progetti assoggettati alla valutazione di impatto
ambientale (VIA) ai sensi della legge regionale 18 giugno 1999, n.
14 (Nuova disciplina della procedura di valutazione di impatto
ambientale. Abrogazione della legge regionale 4 marzo 1991, n. 6
(Disciplina della procedura di valutazione di impatto ambientale)),
che interessano i pSIC, i SIC, le ZPS, le ZSC e i SIR, la
valutazione di incidenza è ricompresa nell'ambito della predetta
procedura che, in tal caso, considera anche gli effetti diretti ed
indiretti dei progetti sugli habitat e sulle specie per i quali
detti siti e zone sono stati individuati. A tal fine, il proponente
deve predisporre uno studio di impatto ambientale contenente gli
elementi relativi alla compatibilità del progetto con le finalità
conservative di cui al presente titolo, in conformità ai contenuti
di cui all'allegato G del d.P.R. 357/1997 e agli eventuali
ulteriori indirizzi definiti ai sensi del comma 6, lettera
c).
5. I piani, gli interventi e le relazioni di incidenza di cui
ai commi 2 e 3 sono presentati alla struttura competente. I
progetti di cui al comma 4 sono presentati contestualmente alla
struttura competente e alla struttura regionale competente in
materia di VIA.
6. La Giunta regionale, in conformità ai contenuti di cui
all'allegato G del d.P.R. 357/1997, disciplina ulteriormente la
procedura di valutazione di incidenza di piani, di interventi e di
progetti, definendo:
a) l'eventuale articolazione in livelli di
valutazione;
b) le modalità di presentazione delle istanze, delle
relazioni di incidenza, dello studio di impatto ambientale e delle
eventuali integrazioni;
c) gli eventuali indirizzi per la redazione delle relazioni
di incidenza o dello studio di impatto ambientale e le indicazioni
generali sulle modalità di progettazione e realizzazione degli
interventi;
d) i termini per l'effettuazione della verifica sulle
relazioni di incidenza e sullo studio di impatto ambientale, al
fine della valutazione di incidenza;
e) le aree e gli interventi non assoggettati dalla procedura
di valutazione di incidenza, in relazione all'accertata assenza di
effetti compromissori per gli habitat e per le specie
tutelati;
f) le modalità di espressione del parere di valutazione di
incidenza se ricompreso nelle procedure di VIA;
g) le modalità di partecipazione alle procedure nel caso di
piani interregionali.
7. Nelle more della definizione dei termini di cui al comma
6, lettera d), la valutazione di incidenza è resa dalla struttura
competente entro sessanta giorni dal ricevimento delle relazioni di
incidenza di cui ai commi 2 e 3 e dello studio di impatto
ambientale di cui al comma 4, salvo che siano richiesti elementi
integrativi. La richiesta di integrazioni sospende il termine del
procedimento fino alla presentazione degli atti integrativi
richiesti.
8. La valutazione di incidenza di piani o di interventi che
interessano i pSIC, i SIC, le ZPS, le ZSC e i SIR ricadenti,
interamente o parzialmente, in un'area protetta è effettuata
sentito l'ente gestore. In tal caso il proponente trasmette
all'ente gestore, contestualmente alla presentazione alla struttura
competente dei piani, degli interventi, dei progetti e delle
relazioni di incidenza o dello studio di impatto ambientale
relativi, copia dei medesimi.
9. L'autorità competente all'approvazione definitiva del
piano, dell'intervento o del progetto acquisisce preventivamente la
valutazione di incidenza, anche mediante conferenze di servizi,
eventualmente individuando modalità di consultazione dei soggetti
interessati.
10. Qualora, nonostante le conclusioni negative della
valutazione di incidenza sul sito ed in mancanza di soluzioni
alternative possibili, il piano o l'intervento debba essere
realizzato per motivi imperativi di rilevante interesse pubblico,
inclusi motivi di natura sociale ed economica, la Giunta regionale
adotta ogni misura compensativa necessaria per garantire la
coerenza globale della rete Natura 2000, dandone comunicazione al
Ministero dell'ambiente e della tutela del territorio e del
mare.
11. Qualora nei siti ricadano tipi di habitat naturali e
specie prioritari, il piano o l'intervento di cui sia stata
valutata l'incidenza negativa sul SIC può essere realizzato
soltanto con riferimento ad esigenze connesse alla salute dell'uomo
e alla sicurezza pubblica o ad esigenze di primaria importanza per
l'ambiente ovvero, previo parere della Commissione europea, per
altri motivi imperativi di rilevante interesse pubblico.
Articolo 8
(Misure di monitoraggio)
1. La Giunta regionale, sulla base delle linee guida definite
ai sensi dell'articolo 7, comma 1, del d.P.R. 357/1997, adotta
misure idonee ad attuare il monitoraggio dello stato di
conservazione degli habitat e delle specie, con particolare
riferimento a quelli prioritari, dandone comunicazione al Ministero
dell'ambiente e della tutela del territorio e del mare e al
Ministero delle politiche agricole e forestali.
CAPO III
DISPOSIZIONI FINALI E TRANSITORIE
Articolo 9
(Sanzioni)
1. Salvo che il fatto costituisca reato e fatte salve le
sanzioni previste dalla normativa statale e regionale vigente,
chiunque violi i divieti, i vincoli e le prescrizioni stabiliti dal
presente titolo è soggetto alla sanzione amministrativa del
pagamento di una somma di denaro da euro 500 a euro 3.000.
2. Al responsabile delle violazioni di cui al comma 1,
qualora arrechi danno all'ambiente alterandolo, deteriorandolo o
distruggendolo in tutto o in parte, si applicano le disposizioni
statali vigenti in materia di risarcimento del danno
ambientale.
Articolo 10
(Vigilanza e controllo)
1. Alla vigilanza e al controllo sull'applicazione delle
disposizioni di cui al presente titolo provvedono il Corpo
forestale della Valle d'Aosta e gli altri ufficiali ed agenti di
polizia giudiziaria.
Articolo 11
(Tutela delle specie faunistiche e vegetali. Disposizioni
transitorie)
1. Nelle more della revisione organica della disciplina
regionale vigente in materia di tutela delle specie in conformità
alla normativa comunitaria, la tutela delle specie faunistiche di
cui alle direttive n. 79/409/CEE e n. 92/43/CEE resta disciplinata
dalla legge regionale 27 agosto 1994, n. 64 (Norme per la tutela e
la gestione della fauna selvatica e per la disciplina dell'attività
venatoria), e per le specie vegetali di cui all'allegato D del
d.P.R. 357/1997 continuano a trovare applicazione le disposizioni
di cui alla legge regionale 31 marzo 1977, n. 17 (Protezione della
flora alpina).
Articolo 12
(Disposizioni finanziarie)
1. L'onere derivante dall'applicazione del presente titolo è
determinato in euro 100.000 annui a decorrere dall'anno
2007.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e del bilancio pluriennale per il triennio
2007/2009, nell'obiettivo programmatico 2.2.1.08 (Parchi, riserve e
beni ambientali).
3. Al finanziamento dell'onere di cui al comma 1, si provvede
mediante l'utilizzo per pari importi delle risorse iscritte negli
stessi bilanci nell'obiettivo programmatico 3.1. (Fondi globali),
al capitolo 69000 (Fondo globale per il finanziamento di spese
correnti) a valere sull'apposito accantonamento previsto al punto
C.1. dell'allegato n. 1 ai bilanci stessi.
4. Per l'applicazione del presente titolo, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Articolo 13
(Rinvio)
1. Per quanto non disciplinato dal presente titolo, trovano
applicazione, in quanto compatibili, le disposizioni di cui al
d.P.R. 357/1997.
TITOLO II
MODIFICAZIONI DI LEGGI REGIONALI IN ADEGUAMENTO AGLI OBBLIGHI
COMUNITARI
Articolo 14
(Modificazioni alla legge regionale 26 maggio 1998, n. 38, in
adeguamento agli articoli 43 e 48 del Trattato CE)
1. Il secondo periodo del comma 1 dell'articolo 2 della legge
regionale 26 maggio 1998, n. 38 (Interventi regionali a favore del
settore termale), è abrogato.
Articolo 15
(Modificazioni alla legge regionale 15 gennaio 1997, n. 2, in
adeguamento all'articolo 43 del Trattato CE)
1. Il comma 2 dell'articolo 5 della legge regionale 15
gennaio 1997, n. 2 (Disciplina del servizio di soccorso sulle piste
di sci della Regione), è sostituito dal seguente:
"2. Coloro che, in possesso di titoli professionali
conseguiti in altre Regioni o Province autonome o in Stati membri
dell'UE diversi dall'Italia, intendano ottenere il riconoscimento
della qualifica ai fini dell'iscrizione nell'elenco di cui
all'articolo 9, ne fanno richiesta alla struttura competente, che
verifica l'equivalenza del titolo e dei relativi contenuti e delle
conoscenze professionali con quelli previsti dalla presente legge e
dispone l'applicazione di eventuali misure compensative, con le
modalità e secondo i criteri stabiliti con deliberazione della
Giunta regionale, nel rispetto della normativa comunitaria vigente
in materia di riconoscimento delle qualifiche
professionali.".
2. Dopo il comma 2 dell'articolo 5 della l.r. 2/1997, è
aggiunto il seguente:
"2bis. Nel caso in cui il richiedente provenga da uno Stato
membro dell'UE, diverso dall'Italia, nel quale non è previsto il
rilascio del titolo professionale, si tiene altresì conto, ai fini
del riconoscimento, dell'esperienza professionale acquisita dal
richiedente nello Stato di provenienza, fatta salva l'applicazione
delle eventuali misure compensative di cui al comma 2.".
Articolo 16
(Modificazioni alla legge regionale 4 settembre 2001, n. 19,
in adeguamento al regolamento (CE) n. 1998/2006 della Commissione
del 15 dicembre 2006, relativo all'applicazione degli articoli 87 e
88 del trattato agli aiuti d'importanza minore ("de
minimis"))
1. Il comma 2 dell'articolo 2 della legge regionale 4
settembre 2001, n. 19 (Interventi regionali a sostegno delle
attività turistico-ricettive e commerciali), è sostituito dal
seguente:
"2. Nei casi in cui la presente legge preveda la concessione
di agevolazioni in regime de minimis, si applica quanto disposto
dalla normativa comunitaria vigente relativa all'applicazione degli
articoli 87 e 88 del Trattato CE agli aiuti d'importanza
minore.".
2. Il comma 3 dell'articolo 2 della l.r. 19/2001 è
abrogato.
3. Il comma 2 dell'articolo 5 della l.r. 19/2001 è sostituito
dal seguente:
"2. Le spese di cui all'articolo 4, comma 2, sono altresì
agevolabili in regime de minimis, nei limiti stabiliti dalla
deliberazione di cui all'articolo 20, comma 1, e, comunque, nel
rispetto della normativa comunitaria vigente.".
4. Il comma 2 dell'articolo 10 della l.r. 19/2001 è
sostituito dal seguente:
"2. Le spese di cui all'articolo 9, comma 2, sono altresì
agevolabili in regime de minimis, nei limiti stabiliti dalla
deliberazione di cui all'articolo 20, comma 1, e, comunque, nel
rispetto della normativa comunitaria vigente.".
5. Le disposizioni di cui al regolamento (CE) n. 69/2001
della Commissione, del 12 gennaio 2001, relativo all'applicazione
degli articoli 87 e 88 del trattato CE agli aiuti d'importanza
minore ("de minimis"), continuano a trovare applicazione agli aiuti
concessi entro il 30 giugno 2007 ai sensi della l.r. 19/2001 e
delle relative disposizioni applicative.
Allegato A
(Omissis)
Presidente
- La parola al relatore, Consigliere
Ottoz.
Ottoz (UV)
- Con la legge 16 marzo 2006, n. 8 la Regione
ha introdotto nel suo ordinamento l'istituto della "legge
comunitaria regionale" allo scopo di disciplinare la propria
partecipazione ai processi normativi dell'Unione europea e definire
autonomamente i termini d'esercizio delle proprie competenze anche
nell'ambito di materie oggetto di obblighi comunitari. Ciò
s'inserisce nell'importante tema dell'esercizio delle prerogative
riconosciute alle Regioni dalla modifica del Titolo V della nostra
Costituzione, in modo da anticipare e sostituire gli interventi
dello Stato negli ambiti di competenza regionale. Ricordate che il
"117" e il "119" del 2001, la modifica della Costituzione,
stabilivano i campi in cui c'era competenza dello Stato, delle
Regioni o competenza concorrente.
Il disegno di legge che viene presentato oggi all'attenzione del
Consiglio regionale rappresenta la prima attuazione di questa
legge, la quale prevede che entro il 31 marzo di ogni anno sia
approvato un provvedimento, la legge comunitaria regionale appunto,
finalizzato a dare tempestiva attuazione agli atti normativi
comunitari e alle sentenze della Corte di Giustizia delle Comunità
europee nelle materie di competenza legislativa regionale. È del
tutto evidente che, stante la tendenza della Comunità europea, per
certi versi deprecabile, di concentrare spesso la sua azione su
aspetti di estremamente - per non dire eccessivamente, mi sia
concesso il termine - "definitori", il contenuto dei provvedimenti
ne risulta estremamente tecnico e di difficile e ostica
lettura.
Non è nostro compito valutare, oggi, a quali eccessi
d'invasività nell'attività economica della nostra valle porti il
metodo sin qui seguito dagli organi dell'Unione - qualcuno lo ha
evocato, io stesso, fra gli altri, stamani - figlio della
proliferazione e dalla varietà degli interessi di più Paesi da
tenere tutti in conto al momento delle decisioni, ossia figlio in
definitiva di un indebolimento della politica nei confronti della
burocrazia e del fatto che alla fine le decisioni dovendo essere
prese all'unanimità, permettono a tutti di porre dei veti e quindi
un livello di compromesso assai basso per poter legiferare, cosa
che la Costituzione europea dovrebbe modificare. Rimane il fatto
che, come già detto, il conseguente contenuto tecnico del
provvedimento legislativo che esaminiamo oggi ne risulta
estremamente analitico, tecnico e di difficile lettura. Esso da
attuazione alle direttive 92/43/CEE e 79/409/CEE relative alla
conservazione degli habitat naturali e seminaturali, della flora e
della fauna selvatiche, e alla conservazione degli uccelli
selvatici. È solo il caso di sottolineare che l'argomento è
estremamente importante per una Regione di montagna coma la nostra,
nella quale ampie porzioni di territorio sono occupate da parchi
naturali e da zone protette e gran parte dell'economia è basata sul
turismo - di cui l'ambiente naturale è un elemento essenziale - e
sull'agricoltura.
Il titolo fondamentale della legge è il Titolo I. In sintesi,
esso definisce compiutamente gli ambiti d'intervento e completa il
quadro delle azioni di tutela della biodiversità mediante tutta una
serie di strumenti, e in particolare: l'individuazione dei siti di
interesse naturalistico-regionale (SIR); la definizione delle
competenze spettanti alla Regione in materia di tutela e
conservazione della biodiversità e quindi la Regione definisce
quali sono le sue competenze; l'individuazione della rete ecologica
regionale, un concetto nuovo, intesa come strumento di connessione
degli ambiti territoriali ad elevata naturalità; i soggetti gestori
e le modalità di gestione dei siti di interesse naturalistico,
riservando, qui, un ruolo importante ai Comuni, che possono
avvalersi di altri soggetti; i piani di gestione per i siti, allo
scopo d'identificare le esigenze ecologiche degli habitat e della
loro conservazione. Il Titolo II reca le specifiche modificazioni
delle leggi regionali onde adeguarle agli obblighi comunitari, e il
Capo III le disposizioni transitorie e finali.
Concludo con l'augurio che, se il funzionamento dell'Unione
Europea non si modificherà in futuro, a fronte di obblighi
comunitari sempre più costrittivi, nelle prossime leggi comunitarie
regionali la Valle d'Aosta possa rivendicare la propria autonomia
esercitandola nel ritagliarsi spazi di competenza che riducano
l'invasività comunitaria, anziché assimilarne il metodo
introducendo vincoli aggiuntivi che riducono gli spazi di libertà
dei nostri cittadini.
Président
- Je déclare ouverte la discussion
générale.
La parole au Président de la Région, Caveri.
Caveri (UV)
- Ci tengo semplicemente a segnalare, al di
là del contenuto, sul quale poi discuteremo, la rilevante novità
derivante da questa legge comunitaria, che per antonomasia è una
"omnibus", nel senso che penetrano all'interno di questa tutte
quelle parti concernenti la legge comunitaria, quindi è "omnibus"
in senso positivo, è l'"omnibus" comunitaria, tanto che quegli
articoli che lei cita sono articoli che devono essere modificati,
perché nel frattempo, sulla base delle normative comunitarie, sono
avvenuti dei cambiamenti. Questa non è una legge dedicata alla
"direttiva habitat", lo è nella misura in cui quest'anno nell'esame
delle direttive non ancora recepite dall'Italia, abbiamo rinvenuto
nella "direttiva habitat" quella principale; ma c'erano da
risolvere altre questioni che stridevano con la legislazione
comunitaria e di questo ci si è fatti carico negli articoli
sovracitati.
Non voglio infilarmi in una storia in "giuridichese" sulle
fondamenta di questa legge, che sono rinvenibili in parte nella
riforma del Titolo V, ma addirittura in normative precedenti;
ricordo fra tutte l'antica "legge La Pergola", che avrebbe
consentito alla Regione, per le direttive comunitarie, di recepirle
in un'antichissima dizione esclusivamente per quel che riguardava
le competenze esclusive, mentre oggi sulla base dei cambiamenti in
particolare del Titolo V della Costituzione... anche in materia di
competenze integrative; quindi si trova oggi alla nostra attenzione
una possibilità ad ampio spettro di recepire direttamente le
direttive. Fra l'altro va detto che lo facciamo con uno strumento
più democratico dello strumento ordinariamente adoperato dallo
Stato per il recepimento delle direttive, perché sapete che la
legge comunitaria dello Stato è una delega perpetua, quasi mai con
il passaggio in Commissioni parlamentari, mentre noi ci esprimiamo
sulla base di una legge regionale.
Finora si sono infilati in questo tentativo di recepimento
pochissimi; credo che l'unica legge comunitaria sia stata finora
quella del Friuli Venezia Giulia, fra l'altro la nostra legge che
prevede la legge comunitaria (legge n. 8/2006) è ancora più
innovativa della legge del Friuli Venezia Giulia. Credo che sia
importante come addendo dire che da un certo punto di vista questa
è una sfida culturale, perché era più facile aspettare il
recepimento dello Stato e noi, come Consiglio Valle, andiamo ad
osare là dove nessuno, per adesso, si era portato.
Siamo di fronte alla fase discendente della volontà comunitaria,
mentre lo sforzo oggi è fortemente concentrato sulla fase
ascendente, cioè su quell'insieme di materie che vengono discusse
nella cosiddetta "comitologia" a livello di UE, che poi porta alla
possibile partecipazione ogni volta che ci sarà un Consiglio
europeo di un membro di una Regione autonoma nell'ambito della
delegazione italiana. Questa è una rivoluzione culturale, di cui
per adesso abbiamo avuto solo vaghe sensazioni, solo una volta ha
partecipato per le Regioni la Presidente piemontese Bresso
nell'ambito della delegazione ministeriale italiana; ci auguriamo
che sia la partecipazione alla comitologia, sia la partecipazione
al Consiglio europeo dei rappresentanti delle Regioni, diventi una
prassi ordinaria, perché è paradossale che là dove le materie sono
regionali, partecipino dei funzionari ministeriali spesso
disattenti, se non incompetenti nelle materie; questo priva
l'Italia di una reale rappresentatività là dove si discute su temi
nella formazione della legislazione comunitaria molto delicati.
Riteniamo che, come in tutte le occasioni di questo genere, ci
troviamo di fronte ad una sorta di momento di rodaggio della nostra
capacità, è probabile che con il passare degli anni diventeremo
sempre più bravi. Devo ringraziare in particolare la nuova
Coordinatrice dell'Ufficio legislativo della Regione, dott.ssa
Stefania Fanizzi, che con la collaborazione della dott.ssa Tutino e
dell'Assessorato dell'agricoltura, hanno lavorato sulle parti più
delicate del recepimento della direttiva e si sono impegnate in un
percorso originale che, nel tempo, darà certamente i suoi
frutti.
La collega Squarzino lamentava che oggi non avevo svolto delle
conclusioni della sessione, era un'ora tarda, mi sembrava opportuno
dire poche cose in questa fase. Credo che tutta quella parte di
analisi che abbiamo premesso ai documenti della deliberazione che
abbiamo votato ieri sera possiamo definirla "una parte di
approfondimenti verità". Non abbiamo, a fronte di dati problematici
come quelli derivanti dalla scarsa propensione dei Valdostani a
laurearsi... o dei problemi che abbiamo di una certa mortalità nel
mondo scolastico... non ci siamo nascosti le cose... quando
abbiamo, con cadenza molto fitta, verificato l'andamento degli
approfondimenti tecnici che sono sempre resi molto difficili,
perché persone molto competenti che si occupano di approfondimenti
statistici nella nostra amministrazione ci dicono sempre che i dati
positivi e negativi, nel caso della Valle d'Aosta, vanno trattati
con estrema delicatezza, perché da questo punto di vista dovremo
apprendere la lezione di Trento e Bolzano, dove gli uffici
statistici della Provincia sono diventati il reale punto di
riferimento dell'Istat, cosa che in assenza di una norma di
attuazione da noi non è ancora avvenuto. Questo non per truccare i
dati, quanto per far corrispondere i dati alla particolare
situazione di un campione statistico così piccolo, dove le
variazioni anche minime pesano sul campione in maniera del tutto
anomala. È la ragione per la quale ieri si è sviluppato in aula un
educato duello fra l'Assessore La Torre e il collega Sandri, sulla
questione dei dati concernenti il lavoro nero, perché quei dati, se
analizzati come abbiamo fatto all'interno dell'Agenzia del lavoro,
non sono corrispondenti per le ragioni che le ponevo.
Credo che sia vero, come qualcuno ha sottolineato, che non tutti
i progetti che sono stati finanziati con i fondi europei, se oggi
ci trovassimo nella necessità di finanziare, li finanzieremmo. Ci
sono state delle cose eccentriche, ci sono state delle cose che non
hanno dato i risultati che speravamo. I fondi comunitari sono una
continua palestra, nella quale noi cerchiamo di imparare le buone
pratiche ed è la ragione per la quale cerchiamo in tutta Europa i
partner. Il collega Frassy, stamani, era a livello di sfottò sulla
scelta delle isole Äland piuttosto che delle isole Faroer o di
Örebro in Svezia. Se avesse fatto parte delle delegazioni che hanno
incontrato qui, in Valle, o nelle loro Regioni di provenienza,
scoprirebbe che lo sfottò è del tutto infondato, perché nel caso
della Regione di Örebro, è una Regione che ha già collaborato con
alcuni Comuni della Valle d'Aosta nell'ambito di fondi comunitari
per l'assistenza agli anziani, mi riferisco al Comune di Hône e
devo dire che sono scambi di pratiche interessantissime, perché lo
stato sociale nel caso svedese non è una bagattella. Loro hanno dei
problemi sull'invecchiamento della popolazione che sono molto
simili ai nostri e sono molto interessati alla valorizzazione del
settore gastronomico e dell'agricoltura di qualità, che per loro è
qualcosa di distante. Loro hanno una università gastronomica che
porta alla laurea ed è molto interessante rispetto alle nostre
scuole alberghiere. Le isole Äland... uno può ridere perché noi
siamo in mezzo alle montagne e loro sono un'isola..., ma non è un
caso che all'articolo 220 del Trattato costituzionale le isole e le
zone di montagna con le zone ultraperiferiche vengano equiparate,
perché le isole e le montagne hanno le stesse problematiche. È
chiaro che non avranno la pesca, con buona pace dell'Istituto
"Tagliacarne" che alcuni anni fa ha detto che, non avendo la nostra
Regione un porto, è in una situazione di handicap: ci manca solo
che dobbiamo fare il mare! Sì, nel piano lavori possiamo mettere il
mare, lo mettiamo come quindicesima grande opera...
A parte gli scherzi, credo che l'insieme di discussione che si è
sviluppata ci aiuti soprattutto, collega Squarzino, su un problema
che cerco sempre di comunicare agli esperti che si occupano di
fondi comunitari. Loro hanno un linguaggio iniziatico che si
traduce in tabelle, in linguaggio e anche in anglicismi che
venivano segnalati dal collega Sandri. Vi assicuro però che
esprimersi con documenti in un certo modo è per loro l'assoluta
normalità, per noi talvolta di difficile lettura, quindi non è che
esiste un linguaggio iniziatico in una logica malevola, ma deriva
da un'abitudine che posso assicurarle è una buona pratica. Quando
pensiamo a cosa hanno portato, non dico le direttive comunitarie,
ma cosa ha portato di positivo l'esperienza dei fondi strutturali
nella nostra Regione, è proprio una capacità di analisi che abbiamo
traslato altrove: i costi di gestione, la progettualità fatta in un
certo modo, la valutazione da parte dei nuclei, abbiamo un nucleo
di valutazione delle opere pubbliche che è l'ammodernamento dei
vecchi nuclei di valutazione nati in una logica comunitaria.
Infatti la logica è quella di una buona progettualità, di costi di
gestione che devono essere trasparenti, e di una capacità di spesa
che deve essere rispettata, perché quando pensiamo ai ritardi che
si accumulano nelle spese sulle opere che facciamo, quello che è
positivo dei fondi comunitari è che da alcuni anni è vigente la
tagliola dell'enne più due (N+2), cioè se non sei capace di
spendere i fondi comunitari nei 2 anni immediatamente successivi al
completamento dell'opera, perdi i soldi! Noi, della perdita dei
soldi abbiamo fruito in positivo, non avendoli persi, ma essendoci
qualche soggetto che li ha persi, abbiamo potuto fare il cosiddetto
"overbooking", cioè siamo stati bravi a preparare prendendoci
qualche rischio un elenco suppletivo di progetti, perché questo è
stato finanziato dalla cattiva qualità di altre Regioni italiane
che, non avendo speso i soldi, hanno fatto in modo che quelle cifre
venissero distribuite fra le Regioni che avevano avuto un
comportamento saggio.
Credo che questa legge sia importante. Ringrazio ancora i
colleghi di maggioranza e non solo quelli dell'opposizione, perché
alla fine c'è il rischio di essere quasi più gentile con quelli
dell'opposizione che con i membri della maggioranza, con i quali i
sentimenti sono talmente comuni da non aver bisogno di farci i
complementi fra di noi, mentre accarezziamo il pelo del gatto, in
questo caso senza offesa della collega Squarzino, nella parte
giusta nella speranza di indorare la pillola, che mai però viene
indorata, perché siamo sempre brutti e cattivi; però credo che ci
sia stato un lavoro approfondito e devo dire che quando avremo
tempo per approfondire alcuni temi, passando dagli aspetti generali
agli aspetti singoli della progettualità, vedremo che il modello di
utilizzo dei fondi comunitari che abbiamo messo in piedi è un
modello che è seguito con grande attenzione dalla Commissione,
perché ha elementi di forte originalità che in parte derivano dalla
piccolezza della Valle, ma che ci consentiranno di avere maggiore
capacità di essere ficcanti dal punto di vista dell'uso dei fondi,
soprattutto per quelli che vengono definiti "progetti strategici",
l'equivalente dell'Autoporto, del Forte di Bard, della
reindustrializzazione dell'"area Cogne", perché la logica è quella
di non buttare via niente.
I fondi comunitari sono come il maiale, cioè non bisogna buttare
via niente e, fra l'altro, abbiamo uno spazio vastissimo che
riguarda quei fondi a cui raramente abbiamo acceduto, che sono
fondi monotematici - i fondi dei trasporti, alcuni fondi della
Protezione civile - per cui, nel momento in cui, come il ciclista
che dopo un po' si abitua ad essere virtuoso in bicicletta può
permettersi delle mosse "osées" nelle curve, oggi siamo in grado,
nel periodo di programmazione 2007-2013, di osare di più e trovo
che oggi - al di là della discussione sui contenuti che avverrà
sugli emendamenti - questa sia una prima molto importante per la
rivendicazione di un ruolo nel principio di sussidiarietà da parte
del Consiglio.
Président
- La parole au Conseiller Bortot.
Bortot (Arc-VA)
- Volevo intervenire brevemente su alcune
cose dette dal relatore e su alcune affermazioni del
Presidente.
Nessuno mette in discussione la capacità delle procedure dei
nostri funzionari e dirigenti rispetto all'accesso ai fondi
comunitari, non abbiamo voluto alzare i toni rispetto ai risultati
che l'utilizzo di questi fondi e alla ricaduta di questi fondi
nella nostra Regione, nel senso che non abbiamo avuto tempo di fare
un bilancio e, in questo senso, un appello al Presidente e
all'Ufficio di Presidenza: secondo noi occorrerebbe fare una
giornata almeno fra 6 mesi, non dico fra un anno, perché ad alcune
cose sollevate dalla collega Squarzino il Presidente non ha
risposto, e neanche stamani! Non è che oggi le vogliamo
riprendere... prima questione.
Seconda questione: le cose che ha detto il Consigliere Ottoz
vorrei non integrarle, perché non sono relatore, ma dobbiamo stare
attenti. Non dobbiamo avere un rapporto di odio-amore nei confronti
dell'UE, perché l'UE emana delle direttive che vincolano le Regioni
e noi ci sentiamo stretti, perché abbiamo potestà legislativa quasi
su tutto, ma questo significa che quando subiamo le direttive
dell'UE è perché non abbiamo avuto la capacità di legiferare noi!
Sull'euroregione, sui rapporti con le altre Regioni e minoranze
dovremmo mettere in piedi una capacità di elaborazione politica che
diventi un processo ascendente nei confronti dell'UE nell'emanare
direttive, allora in quel senso c'è un rapporto dialettico fra la
periferia, fra le Regioni a statuto speciale e ordinario e le
minoranze linguistiche e l'UE, ma dobbiamo averla questa
capacità!
Ho notato che tante direttive che siamo costretti a subire sono
benefiche per la Valle d'Aosta e ci obbligano a legiferare e ad
aggiornarci, ci sono quelle che ovviamente sono meno digeribili e
sono da rispedire al mittente, ma in questo senso dobbiamo stare
molto attenti, non possiamo scegliere quelle che ci piacciono
perché tutto sommato portano soldi e possibilità finanziarie e
respingere quelle che restringono la nostra capacità legislativa,
perché se facciamo il processo ascendente assieme ad altri, ripeto,
non da soli - sarebbe molto difficile -, evidentemente a rovescio
potremmo essere noi che legiferiamo e diamo delle indicazioni
all'UE su come interagire con le Regioni e le minoranze.
Non so se ho reso l'idea, perché non vorrei che si corresse il
rischio, siccome non sono mai stato "tenero" con questo tipo di
Europa per quanto riguarda soprattutto le direttive liberistiche, e
si prendesse la palla al balzo per dire: "ma anche su questo l'UE
ci ha imposto, noi non avremmo voluto, ma tutto sommato"...
Dobbiamo mettere in piedi una capacità politica e legislativa nei
confronti dell'UE su una serie di problematiche che abbiamo, per
evitare di subire le conseguenze di direttive che ci calano
dall'alto!
Si dà atto che dalle ore 16,31 presiede il Vicepresidente
Fiou.
Presidente
- La parola al Consigliere Ottoz.
Ottoz (UV)
- Non vorrei essere stato frainteso dal
Consigliere Bortot, nel senso che non vorrei che il collega
pensasse che le norme europee che vanno nella direzione auspicata
dall'opposizione sono benefiche perché fanno fare alla maggioranza
quello che non vorrebbe fare, mentre invece le norme europee che
fanno fare alla maggioranza le cose che all'opposizione non
piacciono sono da riprendere.
In realtà il problema non è tanto legato a specifici temi,
quanto al fatto che esiste un eccesso di regolamentazione da parte
della CE: mi riferisco non a grandi temi, quanto a quello che
stamani qualcuno definiva "il calibro dei piselli" piuttosto che
"il colore delle fragole"... lì, si regolamenta tutto a seguito
della necessità di proteggere interessi di una o dell'altra parte
che non si riescono a contemperare perché ci sono queste regole
dell'unanimità e non della maggioranza; c'è un eccesso di regole, a
mio avviso. Non sono entrato nel merito di questo nella parte che
il Consigliere Bortot ha ripreso, perché ho detto nella parte
finale che dobbiamo fare l'interesse dell'autonomia regionale,
quindi nei limiti del possibile, legiferando in modo moderatamente
o il meno moderatamente possibile, purché accoglibile dalla
comunità, estensivo, ritagliarci e tenerci quegli spazi di libertà
che non vengono soffocati dalla regolamentazione europea. Non si
tratta di essere a favore o contro l'Europa: si tratta di essere a
favore o contro un certo modo nel quale l'UE si è sviluppata
nell'impazzire sul piano delle regole e delle "regolette", dei
codici e dei "codicilli", anziché della politica dei grandi
temi.
Mi auguro che le leggi comunitarie regionali siano in condizioni
non di darci le martellate da soli, siccome ci hanno dato una
regola la rendiamo più dura noi, ma di ritagliarci degli spazi
della massima autonomia possibile compatibile con quanto viene
accettato dall'UE, sancendo però la nostra competenza.
Presidente
- La parola al Consigliere Venturella.
Venturella (Arc-VA)
- Vorrei subito sgombrare il campo da
ogni fraintendimento: crediamo che questo disegno di legge
regionale comunitario vada nella sua globalità nella direzione
giusta. Lo abbiamo detto in Commissione, ci siamo astenuti su
alcuni principi, peraltro ieri, resi ancora più forti i nostri
dubbi dalla presentazione degli 11 emendamenti da parte del
Presidente e dell'Assessore Cerise, ma crediamo vada nella
direzione giusta, perché ha comunque delle parti positive. La prima
è che spiega meglio quali sono le ricadute sui diversi territori
delle due direttive.
Un altro punto fondamentale di questo disegno di legge è che
istituisce la rete ecologica regionale, e il terzo punto è il fatto
che tutta la normativa sulla valutazione di incidenza viene
riportata ed elencata meglio. Ecco perché noi - ma non per fare
opposizione distruttiva -, sul serio volevamo far sì che fosse la
III Commissione la sede per discutere di queste cose, perché può
anche darsi che i nostri e i vostri emendamenti vadano nella stessa
direzione, ma... qual è la cosa importante? Che finalmente in
Europa e nel mondo ci si rende conto che la perdita di specie
viventi costituisce un impoverimento per il mondo intero, sia dal
punto di vista naturale che dal punto di vista economico. Quali
sono le due grandi emergenze? La biodiversità planetaria insieme al
cambiamento climatico, questo è chiaro. Qualcuno ha quantificato il
tasso di estinzione giornaliero: il tasso di estinzione giornaliero
in un pianeta tutto naturale dovrebbe essere di 0,15 specie ogni
giorno; noi abbiamo circa 150 specie animali, vegetali, che ogni
giorno se ne va! Si dice che entro il 2050 circa il 30% delle
specie esistenti - regno vegetale, regno animale - si
estingueranno, certamente se continuiamo a produrre, a sfruttare...
e il collega Bortot ieri bene ha parlato di "fonti fossili", "fonti
rinnovabili inesauribili ed esauribili", ma questo dato così
importante è che questa perdita di specie mette a rischio non solo
il fatto che è la specie che manca, ma mette in difficoltà la
funzionalità dell'ecosistema, che viene disgregato.
Mi pare che nel "rapporto Stern" si calcoli che 2/3 degli
ecosistemi mondiali siano non minacciati di estinzione, ma siano in
declino, e questo presuppone che non ci saranno più benefici sulla
regolazione del clima, sul controllo dei parassiti, sulla stabilità
idrogeologica oppure sulla produzione forestale per quel che ci
riguarda; quindi non solo per quel che riguarda l'ambiente
naturale, perché qualcuno parla di "ambiente naturale", ma ha
effetti terribili soprattutto con il passare del tempo
sull'economia umana, su ciò che è stato il patrimonio culturale,
biologico dell'uomo. Meno male che ora la biodiversità ha una
grande rilevanza a livello politico e crediamo che rappresenti una
notevole innovazione per il lavoro di conservazione della natura.
Questo concetto della biodiversità ha una grande rilevanza, perché
supera, dal punto di vista di evoluzione del pensiero e del
linguaggio, il termine semplicistico che anche noi usavamo un po'
di tempo fa di "conservazione della natura", perché crediamo che la
conservazione delle specie e delle aree protette deve - per essere
più incisiva - potersi integrare con le politiche sociali ed
economiche.
Cominciamo quindi a parlare di "scala": scala piccola, scala
media, scala grande; adesso la conservazione della biodiversità ha
un diverso approccio rispetto al passato, ma proprio come si evince
dal suo nome inglese che tradotto è conservazione su scala
ecoregionale, non possiamo limitarci solo noi Valdostani, forse per
far contento il collega Bortot, Val Soana, Valle dell'Orco, a
conservare la biodiversità, ma deve essere su scala regionale,
interregionale, ed anche nazionale ed europea. Per questo è
importante che si affermi in tutta Europa un'efficace strategia per
il raggiungimento degli obiettivi e dei risultati che siano
consistenti nel campo della conservazione, della biodiversità,
nella tutela, nella protezione della biodiversità e per la
creazione di nuove potenzialità di sviluppo sostenibile; quindi più
che un'analisi intesa come analisi disciplinare, scientifica,
tecnico-scientifica di discipline che sono le scienze naturali,
dovremmo integrare questa analisi di ciò che vorremmo che capitasse
con un'analisi più sistemica, scienze naturali e scienze
sociali.
Parto anzitutto dalle Alpi come territorio, prendo a riferimento
la "Convenzione delle Alpi", che è quella che guida tutti noi in
questo Consiglio, secondo i confini definiti da quella convenzione
il territorio è sui 191.000 kmq, di cui circa 28% in Italia. Si
calcola sempre in questo rapporto che le Alpi sono una delle ultime
regioni naturali rimaste in Europa centrale, perché ospitano una
quantità incredibile di specie viventi. Si calcolano 30.000 specie
animali e 13.000 specie vegetali che documentano la presenza di
queste innumerevoli specie, documentano la grande diversità
biologica che è tuttora presente e che dobbiamo conservare,
proteggere e tutelare. Tra le specie animali ci sono 20mila
invertebrati, 200 uccelli nidificanti solo nelle Alpi, 80
mammiferi, 80 specie diverse di pesci, 21 anfibi e 15 specie di
rettili, fra le specie vegetali nel regno dei funghi ne abbiamo
5.000, nelle piante vascolari 4.500, nei licheni 2.500, muschi 800.
Tutto questo elenco per dire: e la Valle d'Aosta? Ma la Valle
d'Aosta ha un'enorme responsabilità, il nostro territorio dal punto
di vista della presenza delle fanerogame ha una ricchezza senza
pari! Mi conforterà su questo l'Assessore Isabellon. Una
responsabilità la nostra che non è solo rispetto alla vita, ma
anche al fatto che abbiamo in Europa le Alpi che sono la più
importante riserva d'acqua: Reno, Rodano, Po, lì hanno le loro
sorgenti e fanno vivere, forniscono acqua potabile e per usi
industriali e agricoli a milioni di persone! Ecco perché sulle
sorgenti abbiamo una grandissima responsabilità.
Questo disegno di legge, proprio per la sua strutturazione,
perché fa riferimento a due direttive comunitarie, una del 1979 e
l'altra del 1992? Quella che piaceva tanto a qualche giornalista
che ora mi pare sia in quel di Torino, la direttiva chiamata
"direttiva uccelli", che è quella del 1979, finalizzata alla
conservazione degli uccelli selvatici, è fondamentale... perché? La
"direttiva uccelli" ha degli allegati, l'allegato 1 è molto
importante e si riferisce a delle specie di uccelli selvatici, gli
studi scientifici avevano individuato in queste specie e nei loro
habitat naturali dei rischi di impoverimento, dei rischi di non
garantire la sopravvivenza. L'estinzione di una sola specie di un
uccello migratore pone dei problemi non solo per il territorio dove
esso nidifica, ma ha delle conseguenze su scala planetaria, perché
rompe gli equilibri della catena alimentare, della catena
ecologica, della rete di quel mosaico di funzioni e di rapporti che
ogni specie ha con tutte le altre. Dice l'articolo 4 della
direttiva che dovevano essere previste misure speciali di
conservazione per quanto riguarda l'habitat, per garantire la
sopravvivenza e la riproduzione di dette specie, nella loro area di
distribuzione. La "direttiva habitat" andava ad obbligare gli Stati
membri della Comunità e diceva:
"Gli Stati membri adottano
misure idonee a prevenire nelle zone di protezione speciale
l'inquinamento e il deterioramento degli habitat".
Qui è molto
importante l'articolo 4 e... cosa dice? Non solo tu, Stato membro,
devi prevenire l'inquinamento e il deterioramento dell'habitat, ma
devi prevenire e far sì che non capitino tutte le perturbazioni
dannose agli uccelli, che abbiano conseguenze significative tenuto
conto degli obiettivi della direttiva stessa.
Nel 1992 nuova direttiva europea, "direttiva habitat", che non
riguarda solo la protezione degli uccelli selvatici, ma riguarda la
conservazione degli habitat naturali e anche qui un punto molto
forte della direttiva, parla di habitat naturali e seminaturali, e
quindi finalizzata alla protezione della flora e della fauna. Noi
ambientalisti abbiamo festeggiato questa direttiva perché
finalmente imponeva agli Stati membri di percorrere tutte le strade
- legislative, regolamentari, amministrative - possibili per
costituire una rete ecologica europea, la famosa "Rete Natura
2000". Diceva: "guardate che nella rete ecologica europea dove sono
comprese le aree protette, devono esserci ricomprese le zone di
protezione speciale e le zone speciali di conservazione, chiamate
"ZPS" e "ZSC", individuate in base a questa direttiva. Siamo nel
2003, qualcuno di noi protesterà, ma chi c'era nel 2003 al Governo
nazionale? Nel 2003 l'Italia "fa orecchie da mercante" e la Corte
di giustizia europea condanna l'Italia per non avere individuato
sufficienti "ZPS". Dice la Corte: "dovete individuare "ZPS" e se
non le avete individuate, si fa riferimento alle famose "IBA
(Important Bird Areas)"" che sono quelle individuate attraverso uno
studio scientifico nella sentenza. Esprime poi un concetto
fondamentale: se anche avete aree protette naturali, regionali,
riserve, "ZPS", "SIC" e tutto quello che volete, ma se il vostro
territorio o parte del vostro territorio ricade nelle "IBA", non
c'è scorciatoia e... cosa è previsto a livello di regime? Riporto 2
sentenze: una è la sentenza C-355/90 denominata "caso Marismas de
Santona, Portogallo", e l'altra è la C-374/98, denominato "caso
delle Basses Corbières", lo affermo perché voglio che resti a
testimonianza di questo, in quanto sarà oggetto di confronto circa
gli emendamenti presentati. Cosa dice questa sentenza del 2003?
Dice:
"il regime rigoroso previsto dall'articolo 4, par. 4 della
direttiva uccelli si applica alle IBA non ancora designate come
ZPS... lo Stato membro non può sfuggire all'obbligo di proteggere
il sito semplicemente non designandolo come ZPS".
È tutta la
"querelle", si ricorda Assessore, sul fatto delle aree che
rimangono fuori... quindi da questa sentenza si evince che il
regime è rigoroso!
Tutti gli Stati hanno un dovere di tutelare il sito. E poi qui
siamo nel dicembre 2004, ancora imperante il Governo di
Centro-Destra, la Commissione emette un parere motivato e
stabilisce che se il Governo italiano non istituirà entro il 22
febbraio 2005 - poi la data fu prorogata al 22 aprile - nuove "ZPS"
che dovevano coincidere con i perimetri di 61 "IBA" elencate in
allegato... avrebbe dovuto pagare una multa di 100mila euro al
giorno? Come sono le multe della Corte di giustizia europea? Sono
"cash"? No! La Corte di giustizia europea fa pagare la multa e la
detrae dagli aiuti...
(interruzione del Presidente della Regione, fuori
microfono)
... per primi, ma io cosa le ho detto? Siete stati bravi, ci
sono ancora dei problemini, ma siete stati bravi su questo!
Siamo nel gennaio 2005: il Ministero dell'ambiente chiede alla
Regione di istituire nuove "ZPS" e allegare cartine aggiornate di
61 "IBA". Qui vi è in questa Regione la "querelle" nel
2004-2005-2006 proseguita fino ai nostri giorni della "IBA 4" (Val
Soana, Gran Paradiso) e qui termino, nel senso che questo disegno
di legge, che crediamo sia importante, che dia finalmente degli
indirizzi, ha bisogno - e noi lo dobbiamo chiedere al Governo
regionale come rappresentanti del movimento ambientalista - che
questa Regione si armi di più coraggio pensando che queste
direttive non sono contro la popolazione, ma in molti luoghi dove
sono state applicate... naturalmente non devono essere applicate
con rigidità, ma dove sono state applicate in maniera razionale,
hanno rappresentato un esempio di sviluppo incredibile del
territorio e delle comunità locali. Le aree protette non sono
considerate più come un "cappotto stretto", ma come una "bella
giacca di lana comoda", e la vesti anche bene!
Cosa, secondo noi, in questo disegno di legge manca? Manca un
passaggio che partendo dalle banche dati sulla biodiversità, vada
ad incidere sulla conoscenza e sulla comprensione, faccia sì che le
popolazioni locali siano coinvolte, vi siano percorsi di formazione
e informazione e che siano condivisi con la popolazione locale,
perché la conferenza che si è tenuta 2 anni fa in Irlanda, ha messo
l'accento sul fatto che ci vuole maggiore consapevolezza di tutti
gli attori: istituzionali, responsabili di gestione, e popolazioni
locali. Occorre coinvolgere - un nostro emendamento va proprio in
questa direzione - associazioni ambientaliste e noi diciamo anche
associazioni del mondo venatorio, perché no? Una maggiore
consapevolezza, è questo che manca nel disegno di legge ed è in
questo senso che vanno i nostri emendamenti.
Presidente
- Se non vi sono altri interventi, dichiaro
chiusa la discussione generale.
Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 25
Il Consiglio approva all'unanimità.
Presidente
- All'articolo 2 vi sono gli emendamenti n. 1,
n. 2, n. 3, n. 4, n. 5, n. 6 del Presidente Caveri e dell'Assessore
Cerise.
La parola all'Assessore al territorio, ambiente e opere
pubbliche, Cerise per l'illustrazione degli emendamenti nel loro
complesso, salvo procedere poi a votazione separata.
Cerise (UV)
- Sono contento di poter illustrare gli
emendamenti, anche perché nella sintesi che ci ha fatto il collega
Venturella sono saltati molti approfondimenti sul quadro di questa
materia; spero che questi approfondimenti vengano fatti nell'esame
dell'articolato della legge con l'esame degli emendamenti.
Per quanto riguarda il 1° emendamento, la proposta è quella di
abrogare la definizione
"
area di collegamento ecologico
funzionale"
: l'area che per la sua struttura lineare e continua
o per il suo ruolo di collegamento è essenziale per la migrazione,
la distribuzione geografica e lo scambio genetico di specie
selvatiche. Questa definizione riprende una definizione che è
pertinente quando abbiamo a che fare con ambiti territoriali dove
le realtà ecologiche sono fra di loro differenziate, cioè se
andiamo a fare un ragionamento di questo genere nella pianura
Padana o in una Regione come il Piemonte, abbiamo una realtà ben
separata fra le varie zone per cui un ragionamento di questo genere
potrebbe star bene. In una Regione come la nostra, dove la realtà
ecologica è uguale dal punto di vista di macroecologia, andare a
dire
"area di area di collegamento ecologico funzionale"
....
l'area che per la sua struttura lineare e continua o per il suo
ruolo di collegamento è essenziale per la migrazione, la
distribuzione geografica e lo scambio genetico di specie
selvatiche, dire questo vuol dire che mettiamo in rete tutto quello
che sono le presenze di fauna e flora della Regione e abbiamo
reticolato tutta la Regione. Tanto più questo risulta problematico
se si tiene conto che noi, una definizione di area di collegamento
ecologico... meglio ancora, abbiamo definito i corridoi ecologici
nell'ambito del PTP, quindi una definizione ce la siamo data.
Abbiamo allora ridefinito con l'emendamento n. 6 la rete ecologica
che è composta da tutti i siti di interesse comunitario e regionale
e dei corridoi ecologici, come siamo andati a definirli nell'ambito
del PTP.
Per quanto riguarda il 2° emendamento, si diceva: hanno un'area
di distribuzione naturale ridotta a seguito della loro regressione
o per il fatto che la loro area è intrinsecamente ridotta, capite
che questa era una dizione... fra l'altro questo emendamento
rientra più in una questione di tecnica legislativa, tanto che la
definizione che viene proposta è più pertinente: hanno un'area di
distribuzione naturale ridotta a seguito della loro regressione o
per il fatto che la loro area è intrinsecamente ristretta.
L'emendamento n. 3, anche qui, si diceva:
"costituiscono
esempi notevoli di caratteristiche tipiche di una o più delle tre
regioni biogeografiche seguenti: alpina, continentale,
mediterranea"
; ma scusate... in Valle d'Aosta! Invece
proponiamo di sostituire con:
"costituiscono esempi notevoli di
caratteristiche tipiche della regione biogeografica alpina"
.
Poi nell'ambito della Regione biogeografica alpina potremmo anche
trovare delle stazioni che hanno connotazioni di tipo mediterraneo,
ma non andiamo a dire che siamo un'area di tipo mediterraneo,
perché diciamo una castroneria! Non va fatta confusione però fra
area biogeografica e il sito, che sono due cose diverse.
L'emendamento n. 4, la definizione era:
"habitat naturali di
interesse regionale: gli ambienti terrestri o acquatici, di cui
all'allegato A, che si distinguono per le loro caratteristiche
geografiche, abiotiche e biotiche, che nel territorio regionale,
alternativamente"
, l'abbiamo sostituita dicendo:
"habitat
naturali di interesse regionale: gli ambienti terrestri o acquatici
di cui all'allegato A che rappresentano esempi notevoli di
caratteristiche tipiche del territorio regionale"
. Tra l'altro,
se andiamo a leggere la definizione originaria e guardiamo
l'allegato A, vediamo che c'è un'evidente contraddizione perché
dove si dice:
"gli ambienti terrestri o acquatici, di cui
all'allegato A, che si distinguono per le loro caratteristiche
geografiche, abiotiche e biotiche..."
, che nel territorio
regionale rischiano di scomparire, e poi ci andiamo a mettere
dentro tutte le druse, le pinete di pino silvestre, le quercete
della Valle d'Aosta, sommate fanno circa 50.000 ettari, allora c'è
una contraddizione in termini fra quello che è contenuto in
allegato e la definizione! Pertanto, con questo emendamento si è
meglio definito quello che intendiamo noi per "habitat naturale di
interesse regionale" dicendo che gli ambienti terrestri o acquatici
di cui all'allegato A che rappresentano esempi notevoli di
caratteristiche tipiche del territorio regionale. C'è qualcosa di
molto più localizzato, e poi coerentemente rischiano di scomparire,
hanno una area di distribuzione naturale ridotta e costituiscono
esempi di notevoli caratteristiche, ma mai più quelle che erano
state riportate, a parte le zone umide che hanno una connotazione
specialistica, ma le altre non c'entravano niente con questa
definizione.
L'emendamento n. 5 è una questione di letteratura e di tecnica
legislativa, è stata una definizione concordata con l'Ufficio
legislativo, perché non autoctona; nell'emendamento si dice:
"la
popolazione o la specie non facente parte della fauna o della flora
indigena del territorio regionale o di una sua parte"
: è una
questione lessicale.
L'emendamento n. 6 è una ridefinizione della rete ecologica
regionale: la rete ecologica che connette gli ambiti territoriali a
maggiore naturalità, costituita dalle aree protette, dai siti delle
rete "Natura 2000", dai siti di interesse naturalistico regionale e
dai corridoi ecologici come definiti ed individuati dal PTP", cioè
si è sostituita questa con quella che ha i collegamenti ecologici
come erano stati indicati nella lett. a di cui all'articolo 2.
Presidente
- La parola al Consigliere Venturella.
Venturella (Arc-VA)
- Vi sono degli emendamenti che credo
siano oltremodo opportuni:
Sul punto dei corridoi ecologici o aree di collegamento, mi
faccia però capire perché non abbiamo avuto tempo di approfondire;
voi, in definitiva, volete sostituire le cosiddette "aree di
collegamento" che in un territorio molto ampio rappresentano quello
che nel piano faunistico venatorio veniva chiamato corridoio
faunistico, cioè si utilizza il termine "corridoio" perché siamo in
scala più piccola... è questo? Invece ciò che dice il "357", parla
di aree di collegamento in un territorio che è molto più ampio. Il
PTP ha individuato dei corridoi ecologici, ma sono in relazione con
la rete "Natura 2000"? Credo che prima di accettare questo
emendamento ed esprimere, noi, posizione favorevole, dovremmo
verificare che questa sostituzione non vada a detrimento di una
visione che è la "ratio" della rete ecologica regionale.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- C'è la definizione esatta che adesso non
ricordo nel PTP, le faccio un esempio classico per entrare meglio
nel ragionamento. Allora togliamo il discorso dei corridoi
faunistici, perché è quello in cui si dice: "lì non si permette la
caccia, altrimenti nel periodo degli amori abbiamo il maschio che
passa di lì e viene stampato... allora si fa il corridoio ecologico
per consentire una continuità ad una specie"...
(interruzione del Consigliere Venturella, fuori
microfono)
... adesso non... questo è un corridoio ecologico, cioè è un
corridoio faunistico. Invece un corridoio ecologico è in teoria lo
spazio potenziale di una specie. In Piemonte dove gli spazi sono
più difficili su ambito regionale, se vado a prendere in
considerazione il gallo forcello, tanto per dirne uno, che non è
neppure una specie molto pregiata... in ogni caso la direttiva
comunitaria non lo considera un'eccellenza, alla fine... succede
che in una Regione come la nostra il gallo forcello potenzialmente
può passare da una valle all'altra. Allora se quello lo considero
un corridoio ecologico, traccio una linea di tutela su tutto il
corridoio centrale, e non ha senso in una realtà come la nostra, lo
ha in una Regione come il Piemonte, dove si ha una montagna che
rispetto al contesto generale è più limitata, ma questo è un
territorio tutto montano.
Allora perché mi rifaccio alla definizione del PTP? Perché il
PTP tiene in considerazione il corridoio ecologico come quella
parte di territorio che afferisce al territorio specifico del gallo
forcello e gli consente di avere uno spazio di espansione, ma senza
per questo andare... oltretutto scusi, Consigliere Venturella, ma
in una realtà come la nostra questo concetto di corridoio ecologico
finisce per banalizzare il vincolo, lo estende talmente tanto per
cui alla fine il vincolo non ha più significato. Volendo, chiunque
di noi può mettersi lì a tracciare delle linee, perché mettiamo una
specie di reticolo di corridoi ecologici su tutta la Regione: ecco
perché si è riportata la definizione del PTP, che era una
definizione corretta e che aveva un forte valore di tutela.
Presidente
- Rimane l'esigenza di mettere in votazione,
uno per uno, gli emendamenti?
Pongo in votazione l'emendamento n. 1 del Presidente Caveri e
dell'Assessore Cerise di cui do lettura:
Emendamento
La lettera a) del comma 1 dell'articolo 2 è abrogata.
Consiglieri presenti: 28
Votanti e favorevoli: 21
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'emendamento n. 2 del
Presidente Caveri e dell'Assessore Cerise di cui do lettura:
Emendamento
Il numero 2) della lettera i) del comma 1 dell'articolo 2 è
sostituito dal seguente:
"2) hanno un'area di distribuzione naturale ridotta a seguito
della loro regressione o per il fatto che la loro area è
intrinsecamente ristretta;".
Consiglieri presenti: 29
Votanti e favorevoli: 28
Astenuti: 1 (Tibaldi)
Il Consiglio approva.
Presidente
- Pongo in votazione l'emendamento n. 3 del
Presidente Caveri e dell'Assessore Cerise di cui do lettura:
Emendamento
Il numero 3 della lettera i) del comma 1 dell'articolo 2 è
sostituito dal seguente:
"3) costituiscono esempi notevoli di caratteristiche tipiche
della Regione biogeografica alpina;".
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'emendamento n. 4 del
Presidente Caveri e dell'Assessore Cerise di cui do lettura:
Emendamento
La lettera k) del comma 1 dell'articolo 2 è sostituita dalla
seguente:
"k) habitat naturali di interesse regionale: gli ambienti
terrestri o acquatici di cui all'allegato A che rappresentano
esempi notevoli di caratteristiche tipiche del territorio
regionale;".
Consiglieri presenti: 30
Votanti e favorevoli: 24
Astenuti: 6 (Bortot, Fontana Carmela, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'emendamento n. 5 del
Presidente Caveri e dell'Assessore Cerise di cui do lettura:
Emendamento
La lettera n) del comma 1 dell'articolo 2 è sostituita dalla
seguente:
"n) non autoctona: la popolazione o la specie non facente
parte della fauna o della flora indigena del territorio regionale o
di una sua parte;".
Consiglieri presenti, votanti e favorevoli: 28
Il Consiglio approva all'unanimità.
Presidente
- Pongo in votazione l'emendamento n. 6 del
Presidente Caveri e dell'Assessore Cerise di cui do lettura:
Emendamento
La lettera r) del comma 1 dell'articolo 2 è sostituita dalla
seguente:
"r) rete ecologica regionale: la rete ecologica che connette
gli ambiti territoriali a maggiore naturalità, costituita dalle
aree protette, dai siti delle rete Natura 2000, dai siti di
interesse naturalistico regionale e dai corridoi ecologici come
definiti ed individuati dal PTP;".
Consiglieri presenti: 30
Votanti e favorevoli: 24
Astenuti: 6 (Bortot, Fontana Carmela, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 2 nel testo
così emendato:
Articolo 2
(Definizioni)
1. Ai fini del presente titolo, si intendono per:
a) autoctona: la popolazione o specie che, per motivi
storico-ecologici, è indigena del territorio regionale o di una sua
parte;
b) biodiversità: la variabilità degli organismi viventi di
ogni origine, degli ecosistemi terrestri, marini ed acquatici ed i
complessi ecologici di cui fanno parte, ivi inclusa la diversità,
nell'ambito delle specie, tra le specie e tra gli
ecosistemi;
c) carta della natura regionale: la cartografia della
naturalità presente a livello regionale, elaborata in conformità
alla carta della natura di cui all'articolo 3, comma 3, della legge
6 dicembre 1991, n. 394 (Legge quadro sulle aree protette), e ai
contenuti del piano territoriale paesistico della Valle d'Aosta, ai
sensi della legge regionale 10 aprile 1998, n. 13 (Approvazione del
piano territoriale paesistico della Valle d'Aosta (PTP));
d) conservazione: il complesso di misure necessarie per
mantenere o ripristinare gli habitat naturali o seminaturali e le
popolazioni di flora e di fauna selvatiche in uno stato di
conservazione soddisfacente;
e) ecotipo: la forma morfologicamente distinta entro una
specie prodotta dalla selezione naturale;
f) esemplare: qualsiasi animale o pianta, vivi o morti, delle
specie elencate negli allegati D ed E del d.P.R. 357/1997 e
qualsiasi bene, parte o prodotto ottenuti dall'animale o dalla
pianta di tali specie, in base ad un documento di accompagnamento,
all'imballaggio, al marchio impresso, all'etichettatura o ad altro
elemento di identificazione;
g) habitat naturali: le zone terrestri o acquatiche che si
distinguono in base alle loro caratteristiche geografiche,
abiotiche e biotiche interamente naturali o seminaturali;
h) habitat naturali di interesse comunitario: gli habitat
naturali indicati nell'allegato A del d.P.R. 357/1997, che nel
territorio dell'Unione europea, alternativamente:
1) rischiano di scomparire nella loro area di distribuzione
naturale;
2) hanno un'area di distribuzione naturale ridotta a seguito
della loro regressione o per il fatto che la loro area è
intrinsecamente ristretta;
3) costituiscono esempi notevoli di caratteristiche tipiche
della Regione biogeografica alpina;
i) habitat naturali prioritari: gli habitat naturali di cui
alla lettera g) per la cui conservazione l'Unione europea ha una
responsabilità particolare e che sono evidenziati nell'allegato A
del d.P.R. 357/1997 con un asterisco;
j) habitat naturali di interesse regionale: gli ambienti
terrestri o acquatici di cui all'allegato A che rappresentano
esempi notevoli di caratteristiche tipiche del territorio
regionale;
k) habitat di una specie: l'ambiente definito da fattori
abiotici e biotici specifici in cui vive la specie in una delle
fasi del suo ciclo biologico;
l) introduzione: l'immissione di un esemplare animale o
vegetale in un territorio posto al di fuori della sua area di
distribuzione naturale;
m) non autoctona: la popolazione o la specie non facente
parte della fauna o della flora indigena del territorio regionale o
di una sua parte;
n) popolazione: l'insieme di individui di una stessa specie
che vivono in una determinata area geografica;
o) proposto sito di importanza comunitaria (pSIC): il sito
individuato dalla Regione, trasmesso dal Ministero dell'ambiente e
della tutela del territorio e del mare alla Commissione europea, ma
non ancora inserito negli elenchi definitivi dei siti selezionati
dalla Commissione europea;
p) reintroduzione: la traslocazione finalizzata a ristabilire
una popolazione di una determinata entità animale o vegetale in una
parte del suo areale di documentata presenza naturale in tempi
storici nella quale risulti estinta;
q) rete ecologica regionale: la rete ecologica che connette
gli ambiti territoriali a maggiore naturalità, costituita dalle
aree protette, dai siti delle rete Natura 2000, dai siti di
interesse naturalistico regionale e dai corridoi ecologici come
definiti ed individuati dal PTP;
r) rete Natura 2000: la rete ecologica europea, comprendente
le zone speciali di conservazione (ZSC) e i siti di importanza
comunitaria (SIC) di cui alla direttiva n. 92/43/CEE e le zone di
protezione speciale (ZPS) di cui alla direttiva n.
79/409/CEE;
s) sito di importanza comunitaria (SIC): il sito che è stato
inserito nella lista dei siti selezionati dalla Commissione europea
e che, nella Regione o nelle Regioni biogeografiche cui appartiene,
contribuisce in modo significativo a mantenere o a ripristinare un
tipo di habitat naturale di cui all'allegato A o di una specie di
cui all'allegato B del d.P.R. 357/1997 in uno stato di
conservazione soddisfacente e che può, inoltre, contribuire in modo
significativo alla coerenza della rete Natura 2000, al fine di
mantenere la diversità biologica nella Regione o nelle Regioni
biogeografiche in questione. Per le specie animali che occupano
ampi territori, i SIC corrispondono ai luoghi, all'interno della
loro area di distribuzione naturale, che presentano gli elementi
fisici o biologici essenziali alla loro vita e
riproduzione;
t) sito di interesse naturalistico regionale (SIR): l'area,
geograficamente definita, la cui superficie sia chiaramente
delimitata, che contribuisce in modo significativo a mantenere o
ripristinare un tipo di habitat naturale o seminaturale o di una
specie di interesse regionale. Per le specie che occupano ampi
territori, i SIR corrispondono ai luoghi, all'interno dell'area di
distribuzione naturale, che presentano gli elementi fisici o
biologici essenziali alla loro vita e riproduzione;
u) specie: l'insieme di individui o di popolazioni
attualmente o potenzialmente interfecondi, illimitatamente ed in
natura e isolati riproduttivamente da altre specie;
v) specie di interesse comunitario: le specie, indicate negli
allegati B, D ed E del d.P.R. 357/1997 che nel territorio
dell'Unione europea, alternativamente:
1) sono in pericolo, con l'esclusione di quelle la cui area
di distribuzione naturale si estende in modo marginale sul
territorio dell'Unione europea e che non sono in pericolo né
vulnerabili nell'area del paleartico occidentale;
2) sono vulnerabili quando il loro passaggio nella categoria
delle specie in pericolo è ritenuto probabile in un prossimo
futuro, qualora persistano i fattori alla base di tale
rischio;
3) sono rare quando le popolazioni sono di piccole dimensioni
e, pur non essendo attualmente né in pericolo né vulnerabili,
rischiano di diventarlo a prescindere dalla loro distribuzione
territoriale;
4) sono endemiche e richiedono particolare attenzione, a
causa della specificità del loro habitat o delle incidenze
potenziali del loro sfruttamento sul loro stato di
conservazione;
w) specie prioritarie: le specie di cui alla lettera v), per
la cui conservazione l'Unione europea ha una responsabilità
particolare e che sono evidenziate nell'allegato B del d.P.R.
357/1997 con un asterisco;
x) stato di conservazione di una specie: l'effetto della
somma dei fattori che, influendo sulla specie, possono alterarne a
lungo termine la distribuzione e l'importanza delle popolazioni nel
territorio di riferimento. Lo stato di conservazione è considerato
soddisfacente quando:
1) i dati relativi all'andamento delle popolazioni della
specie indicano che essa continua e può continuare a lungo termine
ad essere un elemento vitale degli habitat naturali cui
appartiene;
2) l'area di distribuzione naturale delle specie non è in
declino né rischia di declinare in un futuro prevedibile;
3) esiste e continuerà probabilmente ad esistere un habitat
sufficiente affinché le sue popolazioni si mantengano a lungo
termine;
y) stato di conservazione di un habitat naturale: l'effetto
della somma dei fattori che influiscono sull'habitat naturale e
sulle specie tipiche che in esso si trovano, che possono alterarne,
a lunga scadenza, la distribuzione naturale, la struttura e le
funzioni e la sopravvivenza delle sue specie tipiche. Lo stato di
conservazione è considerato soddisfacente quando:
1) l'area di distribuzione naturale dell'habitat e la
superficie che comprende sono stabili o in estensione;
2) la struttura e le funzioni specifiche necessarie al suo
mantenimento a lungo termine esistono e possono continuare ad
esistere in un futuro prevedibile;
3) lo stato di conservazione delle specie tipiche è
soddisfacente e corrisponde a quanto indicato dalla lettera
x);
z) zona di protezione speciale (ZPS): il territorio idoneo,
per estensione o per localizzazione geografica, alla conservazione
delle specie di uccelli di cui alla direttiva n.
79/409/CEE;
aa) zona speciale di conservazione (ZSC): il SIC designato
secondo la procedura di cui all'articolo 3, comma 2, del d.P.R.
357/1997, in cui sono applicate le misure di conservazione
necessarie al mantenimento o al ripristino, in uno stato di
conservazione soddisfacente, degli habitat naturali o delle specie
per cui il sito è designato.
Consiglieri presenti: 29
Votanti e favorevoli: 23
Astenuti: 6 (Bortot, Fontana Carmela, Sandri, Squarzino
Secondina, Tibaldi, Venturella)
Il Consiglio approva.
Presidente
- All'articolo 3 vi sono numerosi emendamenti:
gli emendamenti n. 7, n. 8, n. 9 e n. 10 del Presidente Caveri e
dell'Assessore Cerise; gli emendamenti n. 1, n. 2, n. 3 e n. 4 del
gruppo "Arcobaleno"; l'emendamento n. 1 della I Commissione...
l'emendamento n. 1 della I Commissione sul punto n. 5 decade,
perché se passa l'emendamento del Presidente Caveri e
dell'Assessore Cerise, l'emendamento aggiuntivo non è più
applicabile.
La parola all'Assessore al territorio, ambiente e opere
pubbliche, Cerise.
Cerise (UV)
- L'unica modifica dice:
"quali beni di
rilevante interesse pubblico ne garantiscono il
mantenimento..."
eccetera. L'emendamento toglie
"di
rilevante interesse pubblico"
e rimane
"ne garantisce il
mantenimento in uno stato di conservazione
soddisfacente"
...
(interruzione del Consigliere Venturella, fuori
microfono)
... ivi compresi gli habitat naturali di interesse regionale...,
ma sì, perché gli habitat naturali di interesse regionale hanno già
un loro regime di tutela, lo abbiamo già detto, fanno parte della
rete ecologica regionale e sono collocati nell'ambito di un sistema
di protezione particolare.
Quando andiamo a dire di cosa sono composte... dunque, lettera
u) dell'articolo 2, sito di interesse naturalistico regionale,
"sito di interesse naturalistico regionale (SIR): l'area,
geograficamente definita, la cui superficie sia chiaramente
delimitata, che contribuisce in modo significativo a mantenere o
ripristinare un tipo di habitat naturale o seminaturale o di una
specie di interesse regionale. Per le specie che occupano ampi
territori, i SIR corrispondono ai luoghi, all'interno dell'area di
distribuzione naturale, che presentano gli elementi fisici o
biologici essenziali alla loro vita e riproduzione"
..., quindi
il sito di interesse naturale è già un elemento di particolare
tutela, allora qui si riporta una ripetizione. Ivi compresi gli
habitat naturali di interesse regionale, questi sono già
contemplati, costituiscono già la rete ecologica regionale.
L'emendamento n. 8 istituisce la rete ecologica regionale,
perché questa è già stata definita prima.
Infine, l'emendamento n. 9, è una questione di tipo di tecnica
legislativa, dice:
"garantisce il costante monitoraggio della
distribuzione degli habitat, effettua studi sulla biologia e sulla
consistenza delle popolazioni, anche avvalendosi della
collaborazione di istituti universitari e di enti di
ricerca"
...
Presidente
- ... scusi, Assessore, siccome ci sono altri
emendamenti, li facciamo uno alla volta, cominciamo con il n.
7...
Cerise (UV)
- ... il n. 7 toglie la dizione
"di
rilevante interesse pubblico",
perché questo concetto non può
essere diffuso in questo modo, di rilevante interesse pubblico
significa che per farci qualcosa ci vorrebbe un'autorità come il
Presidente della Giunta, il Sindaco o cose del genere... sì,
entriamo in quel tipo di definizione ed ecco perché è stato tolto;
d'altra parte riteniamo che tutto lo spirito della legge e i
contenuti della legge siano tutori per quanto riguarda gli aspetti
di tutela di questi beni.
Presidente
- La parola al Consigliere Venturella.
Venturella (Arc-VA)
- Lei ha fatto riferimento
all'articolo 3, comma 1, lett. a) e ha detto riconosce gli habitat
naturali e seminaturali, ivi compresi gli habitat naturali di
interesse regionale; ha fatto riferimento alla lett. u)
dell'articolo 2, sito di interesse naturalistico regionale. Mi pare
che non sia questo, mi pare che sia invece il riferimento alla
lett. k) articolo 2, habitat naturali di interesse regionale. Un
conto è l'habitat, un conto è il sito, quindi credo che l'articolo
3 comma 1 lett. a) sia nella sua dizione originale sia più
articolato e completo, anche perché non sono i siti dei SIR, ma
sono quelli della lett. k).
Presidente
- Pongo in votazione l'emendamento n. 7 del
Presidente Caveri e dell'Assessore Cerise di cui do lettura:
Emendamento
1. La lettera a) del comma 1 dell'articolo 3 è sostituita
dalla seguente:
"a) riconosce gli habitat naturali e seminaturali, le
popolazioni di flora e fauna selvatiche e le forme naturali del
territorio quali beni da mantenere in uno stato di conservazione
soddisfacente;".
Consiglieri presenti: 31
Votanti e favorevoli: 24
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- La parola al Consigliere Venturella
sull'emendamento n. 1 del gruppo "Arcobaleno".
Venturella (Arc-VA)
- L'emendamento 1, anche qui, riporta
quello che era presente come contenuto, direttiva habitat e
direttiva uccelli, anche sul "357"; per cui, secondo noi, il fatto
di aver utilizzato: promuove la gestione razionale degli habitat
naturali, con questo aggettivo,
"razionale"
, secondo noi non
è accettabile inserito in questo punto, perché più che razionale si
dovrebbe usare "sostenibile", la gestione sostenibile degli habitat
naturali o seminaturali, assicurando nel contempo una fruizione di
tipo umano, economica, produttiva, quello che volete, ma deve
essere coerente con gli obiettivi di conservazione del sito.
Qui non stiamo parlando di attività economica, ma di
conservazione, conservazione dei siti, conservazione di "rete
Natura 2000", non normare come e quando fare degli interventi, cioè
il progetto di conservazione di "Natura 2000" non si basa sull'uso
razionale, ma sul principio di prevenzione e di precauzione, anche
perché potrebbe darsi che l'uso razionale sia quella, che ne so,
un'area umida bonificarla come fece il Duce nell'Agro Pontino
contro la malaria: ecco perché abbiamo presentato
l'emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Pur riconoscendo la competenza del
collega Cerise, spetta a me rispondere perché compete
all'Assessorato agricoltura la risposta.
Pensiamo che la formulazione introdotta nell'articolo 3 comma 1,
punto b), dove si parla di tutti gli habitat naturali o
seminaturali in generale, la gestione razionale non sia una
terminologia che vada in contrasto con la corretta conservazione e
fruizione antropica del patrimonio naturale, quindi noi crediamo
che vada mantenuta la formulazione espressa. Si propone di
respingere l'emendamento.
Presidente
- Pongo in votazione l'emendamento n. 1 del
gruppo "Arcobaleno" di cui do lettura:
Emendamento
La lettera b) del comma 1 dell'articolo 3 è così
sostituita:
"b) promuove la gestione sostenibile degli habitat naturali o
seminaturali, assicurando nel contempo una fruizione coerente con
gli obiettivi di conservazione del sito".
Consiglieri presenti: 29
Votanti: 21
Favorevoli: 5
Contrari: 16
Astenuti: 8 (Charles Teresa, Ferraris, Fiou, Frassy, Lanièce,
Salzone, Tibaldi, Viérin Marco)
Il Consiglio non approva.
Presidente
- La parola all'Assessore al territorio,
ambiente e opere pubbliche, Cerise sull'emendamento 8.
Cerise (UV)
- Con l'emendamento n. 6 abbiamo già definito
la rete ecologica regionale, quindi alla lett. c) è sufficiente
dire:
"istituisce la rete ecologica regionale"
, essendo già
scritto cos'è.
Presidente
- Pongo in votazione l'emendamento n. 8 del
Presidente Caveri e dell'Assessore Cerise di cui do lettura:
Emendamento
La lettera c) del comma 1 dell'articolo 3 è sostituita dalla
seguente:
"c) istituisce la rete ecologica regionale;".
Consiglieri presenti: 29
Votanti: 25
Favorevoli: 22
Contrari: 3
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- L'emendamento n. 2 del gruppo "Arcobaleno"
viene a decadere, essendo passato l'emendamento del Presidente
Caveri e dell'Assessore Cerise; ne do lettura per il verbale:
Emendamento
Alla lettera c) del comma 1 dell'articolo 3 dopo le parole
"aree protette" aggiungere le parole ", quali i parchi e le riserve
nazionali e regionali" e dopo le parole "dalle ZPS" le parole ",
dalle IBA".
La parola al Consigliere Venturella sull'emendamento n. 3 del
gruppo "Arcobaleno".
Venturella (Arc-VA)
- Saranno contenti i colleghi: avendo
riconosciuto l'emendamento 7 della Giunta, anche l'emendamento n. 3
come il n. 2 decade, cioè lo ritiriamo.
Presidente
- L'emendamento n. 3 del gruppo "Arcobaleno"
viene ritirato, ne do lettura per il verbale:
Emendamento
Alla fine della lettera c) del comma 1 dell'articolo 3
aggiungere "Entro centottanta giorni dall'entrata in vigore della
presente legge, il Consiglio approva il regolamento di attuazione
della RER.
La parola all'Assessore al territorio, ambiente e opere
pubbliche, Cerise sull'emendamento n. 9.
Cerise (UV)
- È una semplificazione questa, perché qui si
parla di nuovo:
"garantisce il costante monitoraggio della
distribuzione sugli habitat, effettua studi sulla biologia e sulla
consistenza delle popolazioni e definisce gli indirizzi per
l'individuazione e ricostruzione della tutela delle aree di
collegamento ecologico funzionale"
; questa parte qui, lo
abbiamo detto prima, se ci rifacciamo al discorso dei corridoi come
sono stati definiti dal PTP, è chiaro che questo è
consequenziale.
Presidente
- La parola al Consigliere Venturella.
Venturella (Arc-VA)
- Mi ero prenotato prima per il mio
emendamento, comunque non siamo d'accordo.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento n. 4 del
gruppo "Arcobaleno"...
Presidente
- ... non ci siamo ancora all'emendamento n.
4.
Pongo in votazione l'emendamento n. 9 del Presidente Caveri e
dell'Assessore Cerise di cui do lettura:
Emendamento
1. La lettera d) del comma 1 dell'articolo 3 è sostituita
dalla seguente:
"d) garantisce il costante monitoraggio della distribuzione
degli habitat, effettua studi sulla biologia e sulla consistenza
delle popolazioni, anche avvalendosi della collaborazione di
istituti universitari e di enti di ricerca;".
Consiglieri presenti: 29
Votanti: 25
Favorevoli: 22
Contrari: 3
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- La parola al Consigliere Venturella
sull'emendamento 4 del gruppo "Arcobaleno".
Venturella (Arc-VA)
- Il riferimento è alla lett. e). I
compiti della Regione crediamo che debbano essere più concreti,
abbiamo istituito all'articolo 2 la rete ecologica regionale,
abbiamo detto cosa fa la Regione tramite le strutture regionali
competenti, ma il fatto che la Regione promuova la ricerca e le
attività scientifiche e si fermi lì, secondo noi non basta, deve
andare avanti.
Proponiamo quindi che i risultati degli studi vengano
sintetizzati in apposite misure di conservazione, altrimenti
rimangono degli studi che galleggiano nella stratosfera dei nostri
esperti, ma non hanno applicazione sul territorio. Crediamo che
studi scientifici, apposite norme di conservazione, ma in linea con
le esigenze ecologiche di tipi di habitat naturali individuati; per
completezza e organicità, questo chiediamo.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento 4 la
formulazione prevista per quel che riguarda l'articolo 3, comma 1,
lett. e), la promozione della ricerca e delle attività scientifiche
necessarie ai fini della conoscenza e della salvaguardia della
biodiversità riteniamo che sia una formulazione ancora più ampia
rispetto a quello che l'emendamento propone, in quanto non va in
questa fase a definire le azioni successive, che saranno delle
azioni che dipenderanno dalle risultanze di queste azioni.
Andare a individuare delle specifiche azioni ci pare riduttivo e
riteniamo di mantenere la stessa formulazione.
Presidente
- Pongo in votazione l'emendamento n. 4 del
gruppo "Arcobaleno" di cui do lettura:
Emendamento
Alla fine della lettera e) del comma 1 dell'articolo 3
aggiungere ", attraverso la predisposizione di apposite misure di
conservazione e di gestione conformi alle esigenze ecologiche dei
tipi di habitat naturali individuati e delle specie presenti nei
siti".
Consiglieri presenti: 30
Votanti: 26
Favorevoli: 5
Contrari: 21
Astenuti: 4 (Ferraris, Fiou, Frassy, Tibaldi)
Il Consiglio non approva.
Presidente
- La parola al Consigliere Venturella
sull'emendamento n. 1 aggiuntivo della I Commissione, che
recita:
Emendamento
Ai commi 3 e 5 dell'articolo 3 dopo le parole "Giunta
regionale" sono aggiunte le parole ", sentita la Commissione
consiliare competente,".
Venturella (Arc-VA)
- Non era una domanda retorica,
volevo sapere, dato che ci sono stati dei problemi, qual è la
Commissione consiliare competente? Capita una cosa particolare: gli
emendamenti li presenta l'Assessore Cerise, le risposte ce le dà
l'Assessore Isabellon e la Commissione consiliare competente ci
viene detto che è la prima; vorremmo capire, per condividere questo
emendamento, qual è la Commissione competente.
Presidente
- Dovrebbe essere la III Commissione, ma senza
l'atto in mano nessuno può precisare la cosa, intendo la
deliberazione di Giunta che sarà sottoposta alla Commissione.
Se leggete il punto 3, dice: "la Giunta regionale provvede, con
propria deliberazione e nel rispetto delle modalità...", quando
sarà presentata questa deliberazione, allora ci sarà l'atto e verrà
proposto alla Commissione competente e saranno i contenuti della
deliberazione a far optare per una Commissione piuttosto che per
un'altra.
Pongo in votazione l'emendamento n. 1 della Commissione:
Consiglieri presenti: 31
Votanti e favorevoli: 29
Astenuti: 2 (Frassy, Tibaldi)
Il Consiglio approva.
Presidente
- Pongo in votazione l'emendamento n. 10 del
Presidente Caveri e dell'Assessore Cerise di cui do lettura:
Emendamento
Il comma 5 dell'articolo 3 è abrogato.
Consiglieri presenti: 30
Votanti: 26
Favorevoli: 23
Contrari: 3
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Con l'approvazione di questo emendamento,
decade l'emendamento 1 della I Commissione che abbiamo appena
votato, ovviamente solo per la parte relativa al comma 5.
La parola alla Consigliera Squarzino Secondina.
Squarzino (Arc-VA)
- A dimostrazione ulteriore che questa
legge avrebbe avuto bisogno di un passaggio nella Commissione
competente per materia per riuscire ad affrontare la questione, la
I Commissione ha detto: "ogni volta che la Giunta delibera
qualcosa, vediamo di mettere che deve sentire la Commissione
competente", quindi un'apertura democratica, abbiamo votato a
favore, ma, adesso, lo stesso Consiglio vota per l'abrogazione dei
2 commi in cui era previsto... il 3, ma poi anche il 5 dopo... il
comma 5 dell'articolo 3 è abrogato... ma il 3 rimane, giusto,
ritiro questa parte. Permane sempre il fatto che se si fosse
lavorato in modo diverso, oggi pomeriggio in una ora e mezzo
avremmo concluso tutti i lavori!
Presidente
- Pongo in votazione l'articolo 3 nel testo
così emendato:
Articolo 3
(Compiti della Regione)
1. La Regione, nel perseguimento delle finalità di cui al
presente titolo, per il tramite delle strutture regionali
competenti in materia di aree naturali protette e di gestione della
flora e della fauna:
a) riconosce gli habitat naturali e seminaturali, le
popolazioni di flora e fauna selvatiche e le forme naturali del
territorio quali beni da mantenere in uno stato di conservazione
soddisfacente;
b) promuove la gestione razionale degli habitat naturali o
seminaturali, assicurando al contempo la corretta fruizione
antropica del patrimonio naturale;
c) istituisce la rete ecologica regionale;
d) garantisce il costante monitoraggio della distribuzione
degli habitat, effettua studi sulla biologia e sulla consistenza
delle popolazioni, anche avvalendosi della collaborazione di
istituti universitari e di enti di ricerca;
e) promuove la ricerca e le attività scientifiche necessarie,
ai fini della conoscenza e della salvaguardia della
biodiversità;
f) promuove iniziative finalizzate alla diffusione
dell'informazione e della sensibilizzazione rispetto ai valori
naturalistici, ambientali e della tutela degli habitat e delle
specie;
g) promuove il coordinamento tra gli enti competenti in
merito alla pianificazione, programmazione e gestione dell'ambiente
naturale.
2. La Regione contribuisce alla costituzione della rete
Natura 2000.
3. La Giunta regionale,
sentita la Commissione
consiliare competente,
provvede, con propria deliberazione e
nel rispetto delle modalità e degli standard indicati dal Ministero
dell'ambiente e della tutela del territorio e del mare, ad
individuare:
a) i siti in cui si trovano tipi di habitat e specie di cui,
rispettivamente, agli allegati A e B del d.P.R. 357/1997 da
proporre per la costituzione della rete Natura 2000 (pSIC);
b) le ZPS;
c) i SIR.
4. La Regione, per il tramite della struttura regionale
competente in materia di aree naturali protette, di seguito
denominata struttura competente, trasmette l'elenco dei siti
individuati ai sensi del comma 3 al Ministero dell'ambiente e della
tutela del territorio e del mare.
5. Al fine di garantire l'aggiornamento dei dati, la Giunta
regionale, sulla base delle misure di monitoraggio di cui
all'articolo 8, effettua una valutazione periodica dell'idoneità
dei siti all'attuazione degli obiettivi di cui alle direttive n.
79/409/CEE e n. 92/43/CEE e può proporre al Ministero dell'ambiente
e della tutela del territorio e del mare un aggiornamento
dell'elenco dei siti stessi, della loro delimitazione e dei
contenuti della relativa scheda informativa.
Consiglieri presenti: 29
Votanti e favorevoli: 22
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- All'articolo 4 vi è l'emendamento 2 della I
Commissione, che recita:
Emendamento
Al comma 1 dell'articolo 4 le parole "La Giunta regionale,
con propria deliberazione," sono sostituite dalle parole "La Giunta
regionale con propria deliberazione, sentita la Commissione
consiliare competente,".
Consiglieri presenti: 30
Votanti e favorevoli: 28
Astenuti: 2 (Frassy, Tibaldi)
Il Consiglio approva.
Presidente
- La parola al Consigliere Venturella,
sull'emendamento n. 5 del gruppo "Arcobaleno".
Venturella (Arc-VA)
- Crediamo che la formulazione
dell'articolo 4 con l'emendamento della I Commissione possa andare
bene fino a un certo punto, fino alla frase finale.
Allora: le misure di tutela e di conservazione devono garantire
l'uso sostenibile delle risorse, tenendo conto del rapporto tra le
esigenze di conservazione e lo sviluppo socio-economico delle
popolazioni locali. Riguarda, qui, il salto qualitativo di
concezione che dobbiamo avere. Non siamo qui, in definitiva, per
parlare solo di conservazione, ma siamo qui per proclamare che la
conservazione è la conservazione della biodiversità, siamo qui per
far sì che la conservazione della biodiversità sia legata
intimamente alla promozione dello sviluppo economico, sostenibile,
ecosostenibile, ma soprattutto ai valori culturali associati. Mi
riferisco a delle pratiche agricole tipicamente del nostro
territorio, che non avranno un grande impatto economico, perché
producono poca ricchezza, come amano dire i colleghi di "Forza
Italia", comunque il loro valore intrinseco non è dato dalla
redditività, ma dal valore culturale che è associato al
mantenimento della biodiversità, e anche al fatto che c'è il
presidio sul territorio.
Crediamo che sia riduttivo parlare, quasi con i paraocchi, senza
voler offendere nessuno, di conservazione, sviluppo socioeconomico.
Secondo me, i termini del problema non sono questi, perché sono
riduttivi, minimizzano il problema; secondo me, si tratta di creare
un approccio di tipo sistemico, generale, è questo l'"atout" di
questo disegno di legge regionale, che però se mettiamo questi
concetti che sono - crediamo - forse un po' semplicistici, togliamo
anche valore aggiunto al disegno di legge regionale, e poi,
Assessore Isabellon, non credo che sia una rivoluzione così, anzi,
secondo me va a rafforzare invece l'articolo 4.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Condividiamo il fatto che non ci siano
differenze significative fra le formulazioni, però la formulazione
proposta, le esigenze di conservazione e in particolare lo sviluppo
socioeconomico delle popolazioni locali va a centrare il
riferimento preciso, perché la formulazione proposta risulta,
secondo noi, perfino troppo generica, nel senso che è proprio lo
sviluppo socioeconomico delle popolazioni locali, è quello che va
tenuto nella giusta considerazione, o il fatto che vengano
mantenute e garantite certe attività sul territorio, queste lo sono
non perché in questa legge si va a riconoscere questo aspetto, ma
in quanto tutti gli attori che operano sul territorio, in
particolare quelli delle popolazioni locali, devono rispettare
certi requisiti per le attività che devono fare e per gli impegni
che si assumono.
Lei ha citato il piano di sviluppo rurale, ma le misure
agroambientali, come avevo avuto modo di verificare, dicono che ci
sono delle regole da rispettare a prescindere dall'inserimento in
questa legge di queste ulteriori precisazioni.
La proposta è quindi quella di mantenere la formulazione
adottata.
Presidente
- Pongo in votazione l'emendamento n. 5 del
gruppo "Arcobaleno" di cui do lettura:
Emendamento
Al comma 1 dell'articolo 4 le parole "le esigenze di
conservazione e lo sviluppo socio-economico delle popolazioni
locali" sono sostituite dalle parole "tra la conservazione della
biodiversità, la promozione dello sviluppo economico e il
mantenimento dei valori culturali associati".
Consiglieri presenti: 27
Votanti: 24
Favorevoli: 3
Contrari: 21
Astenuti: 3 (Fiou, Frassy, Tibaldi)
Il Consiglio non approva.
Presidente
- Pongo in votazione l'articolo 4 nel testo
così emendato:
Articolo 4
(Misure di tutela e di conservazione)
1.
La Giunta regionale con propria deliberazione,
sentita la Commissione consiliare competente,
adotta ed
assicura per le ZSC e le ZPS ricadenti nel territorio regionale le
misure di tutela e di conservazione necessarie, in conformità a
quanto disposto, rispettivamente, dagli articoli 6, paragrafi 1 e
2, della direttiva n. 92/43/CEE e 4 della direttiva n. 79/409/CEE,
sentiti i Comuni territorialmente interessati e gli enti gestori
per i siti ricadenti all'interno delle aree protette. Le predette
misure possono riguardare anche i SIR e possono comportare, ove
occorra, l'approvazione di appositi piani di gestione ai sensi
all'articolo 6. Le misure di tutela e di conservazione devono
garantire l'uso sostenibile delle risorse, tenendo conto del
rapporto tra le esigenze di conservazione e lo sviluppo
socio-economico delle popolazioni locali.
Consiglieri presenti: 28
Votanti e favorevoli: 23
Astenuti: 5 (Fontana Carmela, Frassy, Squarzino Secondina,
Tibaldi, Venturella)
Il Consiglio approva.
Presidente
- Pongo in votazione l'articolo 5:
Consiglieri presenti: 27
Votanti e favorevoli: 22
Astenuti: 5 (Fontana Carmela, Frassy, Squarzino Secondina,
Tibaldi, Venturella)
Il Consiglio approva.
Presidente
- All'articolo 6 ci sono gli emendamenti n. 6,
n. 7, n. 8, n. 9 del gruppo "Arcobaleno".
La parola al Consigliere Venturella sull'emendamento n. 6 del
gruppo "Arcobaleno".
Venturella (Arc-VA)
- Articolo 6, comma 1, lett. c),
crediamo che la formulazione del comma 1 in a), b), c), vada bene
dal punto di vista dell'elencazione di ciò che deve fare, anzi di
ciò che deve comprendere il piano di gestione, però manca una parte
fondamentale: qualsiasi operazione che facciamo su un oggetto deve
avere l'importante fase della verifica.
Se adottiamo un piano e non pensiamo quali sono le ricadute sul
territorio, sullo sviluppo socioeconomico e su tutto quello che
abbiamo detto qui, quali sono le effettive ricadute e non le
valutiamo, naturalmente con metodi scientifici, è chiaro che le
strategie, le azioni, le misure adottate non sapremo mai se hanno
avuto un impatto positivo, negativo, nessun impatto; dobbiamo
verificarlo, ecco perché secondo noi il piano di gestione deve
prevedere all'interno di tutte queste misure anche la loro
verifica, va a completare il 1° comma dell'articolo 6.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito al piano di gestione
l'emendamento n. 6, che prevede l'aggiunta di una lettera d) per la
verifica dei risultati e delle strategie delle azioni e delle
misure adottate, risulta non necessario, in quanto i piani
contengono già degli indicatori di monitoraggio che possono
permettere queste verifiche. I piani di gestione contengono gli
indicatori di monitoraggio, di conseguenza risulta superflua questa
aggiunta.
Presidente
- Pongo in votazione l'emendamento n. 6 del
gruppo "Arcobaleno" di cui do lettura:
Emendamento
Dopo la lettera c) del comma 1 dell'articolo 6 aggiungere la
lettera
"d) la verifica dei risultati delle strategie, delle azioni e
delle misure adottate.".
Consiglieri presenti: 26
Votanti: 22
Favorevoli: 4
Contrari: 18
Astenuti: 4 (Ferraris, Fiou, Frassy, Tibaldi)
Il Consiglio non approva.
Presidente
- La parola al Consigliere Venturella
sull'emendamento n. 7 del gruppo "Arcobaleno".
Venturella (Arc-VA)
- Questo è sicuramente un emendamento
che dà forza al piano di gestione, perché le disposizioni che
abbiamo visto devono essere contenute, quelle elencate nel comma 1,
misure regolamentari, divieti e prescrizioni, secondo noi non basta
che siano trasmesse dalla Giunta per l'approvazione, Bollettino
ufficiale della Regione vincolante nei confronti
dell'Amministrazione, ma secondo noi devono essere sottoposti al
parere di un Comitato tecnico-scientifico, che andiamo a costituire
all'emendamento n. 9, ma soprattutto dobbiamo dare forza a queste
misure. Una volta individuata la rete, non possiamo lasciare così,
a mezz'aria, il fatto che queste prescrizioni sono pubblicate o non
sono pubblicate, ma queste qua devono avere, rispetto agli enti
territoriali che sono interessati, dichiarazione di pubblico
interesse generale... perché? Perché reputiamo che la salvaguardia
della biodiversità sia una cosa importante e fondamentale.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- L'emendamento n. 7 si lega a quello che
verrà discusso nel successivo emendamento n. 9, pertanto anticipo
le considerazioni che dovrei fare successivamente.
In merito al Comitato tecnico-scientifico non è accettabile, in
quanto sono competenze della Giunta, che le esercita già per il
tramite della struttura regionale competente; quindi queste
attività, ma completezza, l'uniformità, sostenibilità dei piani di
gestione sono di competenza della struttura regionale competente,
non esiste un comitato neanche per i piani dei parchi! Sarebbe come
mettere un controllo sui controllori, quindi è da respingere,
naturalmente perché legato al 6bis) in cui avrei fatto le stesse
considerazioni.
Presidente
- Pongo in votazione l'emendamento n. 7 del
gruppo "Arcobaleno" di cui do lettura:
Emendamento
Il comma 4 dell'articolo 6 è così sostituito:
"4. La proposta di piano è trasmessa alla Giunta regionale,
previo parere del comitato di cui all'articolo 6bis, per
l'approvazione. Il piano approvato è pubblicato nel Bollettino
ufficiale della Regione e ha effetto di dichiarazione di pubblico
interesse generale. Le disposizioni ivi contenute prevalgono sugli
strumenti di pianificazione urbanistica e territoriale, sono
immediatamente vincolanti nei confronti delle amministrazioni,
degli enti gestori delle aree protette e dei privati e devono
essere attuate dagli enti territorialmente interessati.".
Consiglieri presenti: 26
Votanti: 20
Favorevoli: 3
Contrari: 17
Astenuti: 6 (Teresa Charles, Fiou, Fontana Carmela, Frassy,
Sandri, Tibaldi)
Il Consiglio non approva.
Presidente
- La parola al Consigliere Venturella
sull'emendamento n. 8 del gruppo "Arcobaleno".
Venturella (Arc-VA)
- Quando un ente locale, la Regione
stessa, predispone una normativa, e poi non prevede che cosa fare,
quali meccanismi mettere in moto in caso di inadempienza,
sicuramente l'impianto normativo manca di qualcosa. Poniamo il caso
che i soggetti gestori siano inadempienti su una certa materia...
cosa fanno? Ma è previsto anche da altre normative che la Giunta
regionale esercita il potere sostitutivo, perché se sono
inadempienti dobbiamo dotarci di uno strumento per rispondere a
questo nel caso in cui si dovesse verificare: è questo il senso,
andiamo, anche qua, a completare l'articolo 6.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Proprio per le premesse illustrate dal
collega Venturella, riteniamo accoglibile questo emendamento in
quanto tutte queste iniziative non devono essere esercizi di stile,
ma ci deve essere il controllo dalla A alla Z.
Presidente
- Pongo in votazione l'emendamento n. 8 del
gruppo "Arcobaleno" di cui do lettura:
Emendamento
Dopo il comma 5 dell'articolo 6 è aggiunto il seguente
comma:
"6. Nel caso di inadempienza dei soggetti gestori nella
predisposizione dei piani di gestione e nell'esame delle
osservazioni, la Giunta regionale, previa diffida, esercita il
potere sostitutivo nei confronti dei soggetti
inadempienti".
Consiglieri presenti: 24
Votanti e favorevoli: 22
Astenuti: 2 (Frassy, Tibaldi)
Il Consiglio approva.
Presidente
- Pongo in votazione l'articolo 6 nel testo
così emendato:
Articolo 6
(Piano di gestione)
1. Il piano di gestione, di seguito denominato piano,
identifica le esigenze ecologiche degli habitat e delle specie e le
minacce al loro mantenimento in uno stato di conservazione
soddisfacente, definisce le strategie gestionali, le azioni
specifiche da intraprendere e le misure finalizzate al mantenimento
in uno stato di conservazione soddisfacente degli habitat e delle
specie, comprendenti:
a) le misure regolamentari, inclusi i divieti e le
prescrizioni relativi alle attività presenti all'interno del sito,
specificandone i contenuti e i soggetti coinvolti;
b) le eventuali integrazioni o modifiche da apportare agli
strumenti di pianificazione, ai piani di settore e ai regolamenti
vigenti;
c) il programma degli interventi di conservazione.
2. La Giunta regionale, sulla base delle linee guida per la
gestione dei siti della rete Natura 2000, adottate con decreto del
Ministro dell'ambiente e della tutela del territorio del 3
settembre 2002, valutata la necessità di redigere il piano,
definisce:
a) gli eventuali ulteriori contenuti specifici del
piano;
b) i termini e le modalità per la redazione e per l'adozione
del piano;
c) il soggetto incaricato della redazione del piano,
ovvero:
1) la Regione, per il tramite della struttura competente, o
il Comune territorialmente interessato;
2) gli enti gestori, per i siti ricadenti all'interno delle
aree protette.
3. Il soggetto incaricato della redazione predispone la
proposta di piano sentiti i soggetti coinvolti dal piano stesso e
gli enti locali territorialmente interessati.
4. La proposta di piano è trasmessa alla Giunta regionale per
l'approvazione. Il piano approvato è pubblicato nel Bollettino
ufficiale della Regione. Le disposizioni ivi contenute sono
immediatamente vincolanti nei confronti delle amministrazioni,
degli enti gestori delle aree protette e dei privati e devono
essere attuate dagli enti territorialmente interessati.
5. All'aggiornamento del piano, qualora ritenuto necessario
anche a seguito dei risultati delle misure di monitoraggio di cui
all'articolo 8, si provvede con le modalità procedimentali di cui
al presente articolo.
6. Nel caso di inadempienza dei soggetti gestori nella
predisposizione dei piani di gestione e nell'esame delle
osservazioni, la Giunta regionale, previa diffida, esercita il
potere sostitutivo nei confronti dei soggetti inadempienti.
Consiglieri presenti: 25
Votanti e favorevoli: 23
Astenuti: 2 (Frassy, Tibaldi)
Il Consiglio approva.
Presidente
- La parola al Consigliere Venturella
sull'emendamento n. 9 del gruppo "Arcobaleno".
Venturella (Arc-VA)
- Forse non mi sono spiegato bene...
in risposta all'intervento dell'Assessore Isabellon, ricordo che il
Comitato tecnico-scientifico è un comitato, sì, presieduto dal
dirigente della struttura regionale competente, ma perché istituito
presso la struttura regionale competente. Se guarda la
composizione, è formato da 3 esperti che sono designati dalla
Giunta, naturalmente ricordandoci dell'Agenzia regionale per le
erogazioni in agricoltura, previa procedura di avviso pubblico, da
3 esperti che valutano come sono i piani di gestione.
Per far sì che il piano di gestione sia verificato... chi fa la
verifica? Mi risponda Assessore, il piano di gestione, mi pare che
questa Amministrazione regionale ne abbia commissionati alcuni, ma
il piano di gestione commissionato per quel particolare sito a
valle... chi fa la verifica? Se non c'è questo Comitato
tecnico-scientifico, è il controllore che diventa controllato, cioè
la Giunta, le strutture regionali competenti che hanno dato
l'incarico e controllano e invece no! Qui dobbiamo cominciare ad
aprirci anche alle procedure di carattere scientifico che vengono
utilizzate anche all'università, cioè esiste sempre nel controllo
di qualità un organismo terzo che fa il controllo! Il nucleo di
valutazione dei lavori pubblici è formato interamente da personale
interno? No! Siamo d'accordo che è un'altra cosa, ma il principio è
lo stesso. Deve essere un organismo terzo che fa la valutazione,
ecco la "ratio" dell'emendamento n. 9.
Presidente
- Pongo in votazione l'emendamento n. 9 del
gruppo "Arcobaleno" di cui do lettura:
Emendamento
Dopo l'articolo 6 è inserito
Articolo 6 bis
(Comitato tecnico-scientifico)
1. È istituito, presso la struttura regionale competente in
materia di parchi e aree protette, il Comitato tecnico- scientifico
con compiti di verifica della completezza, dell'uniformità e della
sostenibilità dei Piani di Gestione.
2. Il Comitato è composto da:
a) il dirigente della struttura regionale competente in
materia di parchi e aree protette, che lo presiede;
b) tre esperti designati dalla Giunta regionale, previa
procedura di avviso pubblico.".
Consiglieri presenti: 25
Votanti: 22
Favorevoli: 4
Contrari: 18
Astenuti: 3 (Fiou, Frassy, Tibaldi)
Il Consiglio non approva.
Presidente
- All'articolo 7 ci sono gli emendamenti n.
10, n. 11, n. 13, n. 14 del gruppo "Arcobaleno".
La parola al Consigliere Venturella sull'emendamento n. 10 del
gruppo "Arcobaleno".
Venturella (Arc-VA)
- Crediamo che questo comma sulla
valutazione di incidenza, allora, presupposto il fatto che questo
disegno di legge va a meglio specificare come si deve organizzare,
cioè quali sono i contenuti, le procedure della valutazione di
incidenza, ma crediamo - enuncio il 10 e l'11 perché vanno nella
stessa direzione - che in questo caso non si possa stabilire a
priori quali aree, come dice l'articolato, e quali interventi non
siano assoggettati alla valutazione di incidenza, perché devono
essere valutati, secondo noi, caso per caso, e non possono essere
valutati in un unico atto che la Giunta fa. Stessa cosa per la
lett. g); fra l'altro questa lettera non è legittima, sul DPR n.
357 articolo 5, comma 2, quando parla della valutazione di
incidenza, dice...
Presidente
- ... chiedo scusa, non vedo emendamenti che
coinvolgano la lett. d)...
Venturella (Arc-VA)
- ... lettera g), avevo preannunciato
che avrei illustrato e) e g) assieme... se andiamo a vedere il DPR
n. 357, valutazione di incidenza, articolo 5, comma 2, dice, al 2°
capoverso:
"gli atti di pianificazione territoriale da
sottoporre alla valutazione di incidenza sono presentati nei casi
di piani di rilevanza nazionale al Ministero dell'ambiente, nei
casi di piani di rilevanza regionale, provinciale e comunale alla
Regione e alle province autonome competenti".
La Giunta
regionale non può stabilire in questo caso sì e in questo caso no,
ma deve essere sempre la Giunta. Non può delegare, deve essere la
Regione che fa, e questo emendamento va a colmare una svista
legislativa.
Il comma 6 dell'articolo 7 dice:
"la Giunta regionale
disciplina ulteriormente la procedura..."
(quindi è un
procedimento ulteriore)
"di valutazione di piani di interventi e
progetti, definendo ..."
e si va alla lett. g)...
"le
modalità di partecipazione alle procedure nel caso di piani
interregionali..."
, non può delegare, partecipa e basta. Questo
deriva dal DPR n. 357, la Regione partecipa, ecco perché chiediamo
che la lett. g) sia soppressa.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito al DPR n. 357/1997, qui, nel
comma 6 dell'articolo 7, si dice nelle premesse che la Giunta
regionale, in conformità ai contenuti di cui all'allegato G,
disciplina ulteriormente la procedura di valutazione, con una serie
di punti. Questo è stato verificato dagli uffici legislativi e
ricordo ancora l'articolo 13, che è un rinvio, per quanto non
disciplinato dal presente titolo, trovano applicazione, in quanto
compatibili, le disposizioni di cui al DPR n. 357/1997; quindi non
si va per nulla in contrasto con questo DPR, si propone di
mantenere la formulazione esistente.
Presidente
- Pongo in votazione l'emendamento n. 10 del
gruppo "Arcobaleno" di cui do lettura:
Emendamento
La lettera e) del comma 6 dell'articolo 7 è
soppressa.
Consiglieri presenti: 23
Votanti: 21
Favorevoli: 3
Contrari: 18
Astenuti: 2 (Fiou, Frassy)
Il Consiglio non approva.
Presidente
- Pongo in votazione l'emendamento n. 11 del
gruppo "Arcobaleno" di cui do lettura:
Emendamento
la lettera g) del comma 6 dell'articolo 7 è
soppressa.
Consiglieri presenti: 25
Votanti: 22
Favorevoli: 3
Contrari: 19
Astenuti: 3 (Fiou, Frassy, Sandri)
Il Consiglio non approva.
Presidente
- L'emendamento n. 13, la cui numerazione è
errata, è decaduto; ne do lettura per il verbale:
Emendamento
Al comma 8 dell'articolo 7 dopo le parole "le ZPS" aggiungere
le parole ", le IBA".
La parola al Consigliere Venturella sull'emendamento n. 14 del
gruppo "Arcobaleno".
Venturella (Arc-VA)
- Si interviene con una migliore
formulazione del comma 10 dell'articolo 7, perché nella
formulazione del disegno di legge n. 164 crediamo che vi sia stata
una dimenticanza... perché? Perché se la valutazione di incidenza è
negativa, quando il soggetto proponente di un qualsiasi tipo di
intervento dimostra che non vi sono soluzioni alternative, dimostra
che è indispensabile realizzare quell'opera specifica per
imperativi motivi di interesse pubblico, anche di natura
socioeconomica, dimostra di avere adottato tutte le possibili
misure di mitigazione; allora la Giunta dice: "io te lo faccio fare
l'intervento", ma attenzione! La Giunta può approvare previa
eventuale prescrizione, però adottando ulteriori misure
compensative. Nella formulazione che propone il Governo invece
questo non c'è, è stato sintetizzato lasciando nella penna qualche
inciso che, secondo noi, è importante.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- L'emendamento n. 14 secondo noi non è
accoglibile, in quanto la formulazione proposta risulta conforme al
DPR n. 357/1997 e questa non pare più chiara come formulazione; di
conseguenza, si propone di mantenere la formulazione proposta
sull'articolato.
Presidente
- La parola al Consigliere Venturella.
Venturella (Arc-VA)
- Speravo che l'emendamento fosse
approvato, perché ho riformulato l'articolo, modificando nella
forma, ma non nella sostanza, una vostra deliberazione di Giunta,
la n. 4550/2002, avente per oggetto: "Approvazione dei criteri per
l'applicazione della valutazione di incidenza nei proposti siti di
importanza comunitaria (SIC)", pubblicata sul BUR n. 56 a pagina
7.081, articolo 4... valutazione di incidenza negativa, qualora
nonostante le conclusioni negative della valutazione di incidenza,
nella relazione vengano dimostrati: impraticabilità delle soluzioni
alternative, indispensabilità per realizzare specifici obiettivi
imperativi di rilevante interesse pubblico, anche di natura sociale
ed economica, l'adozione di misure di mitigazione, il piano stesso
può essere approvato. È stato scritto in una deliberazione di
Giunta del 2002, che era una deliberazione tecnica. Ho ripreso
l'articolo 4 della "4550" e l'ho riformulato, allora vuol dire che
nel giro di 5 anni le norme contenute nelle direttive habitat
uccelli sono variate e questo la dice lunga sulla volontà di
confrontarsi! Si dice no, punto e basta!
Presidente
- Pongo in votazione l'emendamento n. 14 del
gruppo "Arcobaleno" di cui do lettura:
Emendamento
Il comma 10 dell'articolo 7 è così sostituito:
"10. Qualora, nonostante le conclusioni negative della
valutazione di incidenza sul sito, in mancanza di soluzioni
alternative possibili e in presenza di idonee misure di
mitigazione, il piano o l'intervento debba essere realizzato per
motivi imperativi di rilevante interesse pubblico, inclusi motivi
di natura sociale ed economica, previa eventuale prescrizione, la
Giunta regionale adotta ogni ulteriore misura compensativa
necessaria per garantire la coerenza globale della rete Natura
2000, dandone comunicazione al Ministero dell'ambiente e della
tutela del territorio e del mare".
Consiglieri presenti: 25
Votanti: 22
Favorevoli: 4
Contrari: 18
Astenuti: 3 (Ferraris, Fiou, Frassy)
Il Consiglio non approva.
Presidente
- Pongo in votazione l'articolo 7:
Consiglieri presenti: 26
Votanti: 23
Favorevoli: 20
Contrari: 3
Astenuti: 3 (Fontana Carmela, Frassy, Sandri)
Il Consiglio approva.
Presidente
- L'emendamento n. 15 del gruppo "Arcobaleno"
ha erroneamente lo stesso testo dell'emendamento n. 11 presentato
dallo stesso gruppo e già votato; non se ne tiene pertanto
conto.
Articolo 8. La parola al Consigliere Sandri sull'emendamento n.
11 dell'Assessore Cerise all'articolo 8.
Sandri (GV-DS-PSE)
- Credo che questa situazione che sta
andando avanti dal primo pomeriggio meriti una riflessione, non
possiamo stare a guardare uno stillicidio di votazioni che sta
alternando l'abituale evolversi del Consiglio. Credo che si debba
prendere atto che su quell'importante filone di prospettiva di
poter fare della legislazione direttamente in sintonia con
Bruxelles senza dover passare da Roma, abbiamo molto da imparare!
Devo fare un po' di autocritica, visto il tipo di lavori che si
sono svolti oggi, perché la mia idea era quella di mettere in piedi
una Commissione specifica permanente del Consiglio per quanto
riguarda gli affari europei; invece, credo che con questo articolo
8 e l'ennesimo emendamento della Giunta, si evidenzi come la scelta
di discutere queste leggi in I Commissione sia fuori luogo.
Occorre fare delle riflessioni; verrebbe spontaneo dire tenuto
conto che in quest'aula stiamo facendo un lavoro che sarebbe di
competenza della Commissione e che quindi stiamo utilizzando una
"Ferrari" per andare a fare la spesa sotto casa... forse, avessimo
preso la solita "126" bis, che sono le Commissioni, avremmo avuto
uno strumento più agile per muoversi in città! È il momento di fare
delle riflessioni su che strumento utilizzare per questo tipo di
lavori e credo che l'osservazione che faceva prima la collega
Squarzino relativa al fatto che questo assomiglia alle "omnibus",
quindi deve essere trattata per quanto riguarda non la tipologia
della legge, ma il contenuto della legge. Sicuramente sarebbe
dovuta andare in III Commissione, è un problema che è stato posto
precedentemente, così come altre leggi di competenza europea
dovrebbero fare riferimento alla Commissione che si occupa dei
contenuti di tale legge. Credo che forse - qui vedo il Presidente
del Consiglio in veste di Consigliere semplice e più attento forse
alle esigenze di noi Consiglieri semplici - sarebbe il momento di
fare una riflessione sul come trattare questo tipo di leggi; credo
che associarlo a livello regolamentare alle leggi "omnibus" sia un
dato importante.
La seconda osservazione che volevo fare - è proprio il fatto
dell'emendamento della Giunta su questo articolo che mi consente di
esprimermi - è che in Commissione per la solita fretta - si è
sempre in ritardo, sembra che la Giunta regionale sia come il
coniglio di Alice nel Paese delle meraviglie che diceva sempre di
essere in ritardo... - è stata discussa in una mezza riunione di
Commissione, con nomina del relatore, relazione, parer... ma non è
mica il modo di lavorare questo! Lo dico per voi, perché vi tocca
venire in aula e ritrovarvi con un pomeriggio di emendamenti, con
la difficoltà del fatto che di questo argomento molto tecnico, oggi
sono rimasto sconvolto dalle parole del Consigliere Venturella, in
quanto ci ha dato una lezione di biologia prima ancora che di
legislazione, si poteva trattare meglio e con più utilità in
Commissione evitando, oggi, di ritrovarci alle 7 di sera che non
siamo arrivati a metà dell'ordine del giorno! Credo che una
riflessione generale su questo punto si debba fare e poiché nelle
prossime settimane la Commissione Regolamento sarà convocata, su
questo punto un po' di buona volontà credo la debba mettere!
Chiudo l'intervento riproponendo una cosa che ho detto nelle
riunioni dei Capigruppo; credo che in questa fase dove arrivano a
compimento iniziative della Giunta e iniziative dei Consiglieri,
soprattutto dal punto di vista normativo che è quello più di pregio
di questa istituzione, sarebbe opportuno prevedere delle sessioni
non notturne, perché abbiamo visto che ieri sera il disagio era di
tutti, ma prevedere qualche Consiglio in cui si comincia il martedì
pomeriggio e si finisce il venerdì mattina. Ritengo però che
utilizzare le Commissioni per "sgrossare" il lavoro e non arrivare
con 30 emendamenti in Consiglio sia un interesse di tutti, in
Commissione dove è più facile trovare delle quadre... qui c'è "un
corpo a corpo" e non c'è niente! Ma siamo sicuri che questo
confronto porti al prodotto migliore? Credo di no! I prodotti
migliori che sono usciti, pur mantenendo il rispetto fra
maggioranza e opposizione, si sono ottenuti quando in Commissione,
in un ambito che ha una sua logica particolare, perché non ci sono
le telecamere e si è riuniti (come piace al Presidente Borre) nella
saletta dell'Ufficio gruppi, perché lì c'è una collettività che si
forma, che al di là del ruolo di ognuno, fa il bene della Valle
d'Aosta. Forse quello è l'"humus" migliore per fare delle buone
leggi. Credo che su queste cose una riflessione si debba fare.
Presidente
- La parola al Presidente della Regione,
Caveri.
Caveri (UV)
- Alice nel Paese delle meraviglie è una
bellissima fiaba, il personaggio che mi era più simpatico era il
cappellaio matto, e non so se tutti lo sanno, ma il cappellaio
matto era matto perché per lavorare il feltro dei cappelli, si
usava il piombo e diventava matto per un fatto oggettivo, non per
un fatto ridanciano: dico questo, perché quando il collega Sandri
si annoia, fa la morale all'Assemblea su come ci dobbiamo
comportare. Possiamo anche fare ammenda sul fatto che abbiamo
presentato insieme al gruppo "Arcobaleno" troppi emendamenti, ma
credo che questo sia il nostro lavoro!
È vero che in linea di principio bisognerebbe cercare di
"sgrossare" in Commissione per chi partecipa alle Commissioni
dall'inizio alla fine, ma va detto che in questo caso non è stato
possibile per una serie di ragioni che ho spiegato all'inizio,
quando il collega Sandri non era presente in aula, cioè la ragione
che noi ci troviamo di fronte a una prima: quella di una legge
comunitaria che ha una sua complessità. Forse in futuro potremo
fare meglio e in questa occasione credo che la rampogna possa
essere accettabile, ma ha delle sue motivazioni.
Presidente
- Pongo in votazione l'emendamento n. 11
dell'Assessore Cerise, che recita:
Emendamento
1. Dopo il comma 1 dell'articolo 8, è aggiunto il
seguente:
"1bis. La Regione, per il tramite della struttura competente,
provvede inoltre agli adempimenti di cui all'articolo 13, comma 2,
del d.P.R. 357/1997.".
Consiglieri presenti: 30
Votanti e favorevoli: 23
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 8 nel testo
così emendato:
Articolo 8
(Misure di monitoraggio)
1. La Giunta regionale, sulla base delle linee guida definite
ai sensi dell'articolo 7, comma 1, del d.P.R. 357/1997, adotta
misure idonee ad attuare il monitoraggio dello stato di
conservazione degli habitat e delle specie, con particolare
riferimento a quelli prioritari, dandone comunicazione al Ministero
dell'ambiente e della tutela del territorio e del mare e al
Ministero delle politiche agricole e forestali.
2. La Regione, per il tramite della struttura competente,
provvede inoltre agli adempimenti di cui all'articolo 13, comma 2,
del d.P.R. 357/1997.
Consiglieri presenti: 30
Votanti e favorevoli: 23
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- La parola al Consigliere Venturella
sull'emendamento n. 16 del gruppo "Arcobaleno".
Venturella (Arc-VA)
- Volevo solo dire che, per un mio
errore, effettivamente l'emendamento 11 era da votare, in quanto va
nella direzione dell'informazione migliore. Non abbiamo chiesto la
ripetizione della votazione, non fa niente, per non perdere
ulteriore tempo.
Vorremmo, per dare più forza alla gestione, allora noi
istituiamo la rete ecologica regionale, adottiamo le misure...
facciamo tutto ciò che nel DPR n. 357, direttive, valutazione di
incidenza, ma crediamo che debba essere all'interno del Capo II più
specificato in quale modo gestiamo gli habitat che andiamo a
proteggere.
Dovremmo disciplinare che cosa? I prelievi, le deroghe, è
importantissimo, perché va più a completare e questo attraverso una
partecipazione dal basso. Diciamo che la Giunta regionale non può
fare d'imperio questo, ma deve sentire i soggetti gestori sia delle
aree protette che dei siti, ancora di più le associazioni di
protezione ambientale e le associazioni venatorie, la Commissione
consiliare e qui, essendo decaduto l'articolo 6bis, Comitato
tecnico-scientifico, è chiaro che vi è un auto-emendamento, si
corregge. Questo emendamento, la gestione degli habitat, va a
completare, perché non basta dare indicazioni, ma bisogna calare
l'indicazione scritta sul territorio. E quale cosa migliore che non
dare indirizzi sulla gestione degli habitat?
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento n. 16, come
detto in precedenza, per quanto non contemplato nel presente
disegno di legge, c'è una norma di rinvio, l'articolo 13, che
richiama quanto segue:
"Per quanto non disciplinato dal presente
titolo, trovano applicazione, in quanto compatibili, le
disposizioni di cui al DPR 357/97".
Tutti questi richiami al
DPR n. 357/1997 sono contenuti nell'articolo 13 che è la norma di
rinvio.
Presidente
- Pongo in votazione l'emendamento n. 16 del
gruppo "Arcobaleno" di cui do lettura:
Emendamento
Dopo l'articolo 8 è aggiunto il seguente:
"Articolo 8bis
(Gestione degli habitat)
1. Ai fini della tutela e della gestione degli habitat e
delle specie protette, oltre a quanto previsto dalla presente
legge, si applicano le disposizioni di cui agli articoli 8, 9, 10,
11 e 12 del d.P.R. 357/1997.
2. La Giunta regionale, in conformità con le linee guida
definite dal Ministro dell'ambiente e della tutela del territorio e
del mare, individua ulteriori misure atte a disciplinare i
prelievi, le deroghe e le reintroduzioni.
3. La Giunta regionale dispone le misure di cui al comma 2
sentiti i soggetti gestori della aree protette e dei siti della
Rete Natura 2000 interessati, le associazioni di protezione
ambientale e quelle venatorie, la Commissione consiliare competente
e il Comitato tecnico-scientifico e le comunica al Ministero
dell'ambiente e della tutela del territorio e del mare ed al
Ministero delle politiche agricole e forestali.".
Consiglieri presenti: 27
Votanti: 23
Favorevoli: 4
Contrari: 19
Astenuti: 4 (Ferraris, Fiou, Frassy, Tibaldi)
Il Consiglio non approva.
Presidente
- La parola al Consigliere Venturella
sull'emendamento n. 17 del gruppo "Arcobaleno".
Venturella (Arc-VA)
- Questo emendamento era direttamente
collegato a un emendamento che è stato approvato, quindi lo do per
illustrato. Vorrei solo puntualizzare che mi dispiace se ho preso
tempo, ma non è un esercizio di stile oratorio. Ho apprezzato il
fatto dei contenuti, abbiamo lavorato, è corretto l'atteggiamento
degli Assessori, è già illustrato l'emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Anche per quanto riguarda la posizione
in merito all'emendamento 17, valgono le considerazioni già
espresse durante l'esame dell'emendamento n. 8, quindi questo
emendamento è accoglibile.
Presidente
- Pongo in votazione l'emendamento n. 17 del
gruppo "Arcobaleno" di cui do lettura:
Emendamento
Dopo l'articolo 8bis è inserito il seguente:
"Articolo 8ter
(Potere sostitutivo)
1. In caso di inadempienza dei soggetti gestori delle ZSC,
dei SIC, delle ZPS e dei SIR nell'esercizio delle loro funzioni, la
Giunta regionale, previa diffida, adotta i provvedimenti
necessari.".
Consiglieri presenti: 29
Votanti e favorevoli: 27
Astenuti: 2 (Frassy, Tibaldi)
Il Consiglio approva.
Presidente
- All'articolo 9 vi è l'emendamento n. 18 del
gruppo "Arcobaleno".
La parola al Consigliere Venturella.
Venturella (Arc-VA)
- Questo emendamento è chiarissimo.
Con le sanzioni che la Corte di giustizia dà, migliaia di euro al
giorno, in alcuni casi centinaia di migliaia di euro al giorno,
credo che le sanzioni contenute nella proposta siano risibili.
Proponiamo di raddoppiarle.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Anche per quanto riguarda l'emendamento
n. 18, se l'aumento delle sanzioni può essere un deterrente per
portare a comportamenti più rispettosi ed avere un maggiore
rispetto delle regole, è accoglibile.
Presidente
- Pongo in votazione l'emendamento n. 18 del
gruppo "Arcobaleno" di cui do lettura:
Emendamento
Al comma 1 dell'articolo 9 le parole "da euro 500 a euro
3.000" sono sostituite dalle parole "da euro 1.000 a euro
6.000".
Consiglieri presenti: 29
Votanti e favorevoli: 23
Astenuti: 6 (Ferraris, Fiou, Fontana Carmela, Frassy, Sandri,
Tibaldi)
Il Consiglio approva.
Presidente
- Pongo in votazione l'articolo 9, che poi
diverrà articolo 10, nel testo così emendato:
Articolo 9
(Sanzioni)
1. Salvo che il fatto costituisca reato e fatte salve le
sanzioni previste dalla normativa statale e regionale vigente,
chiunque violi i divieti, i vincoli e le prescrizioni stabiliti dal
presente titolo è soggetto alla sanzione amministrativa del
pagamento di una somma di denaro da euro 1.000 a euro
6.000.
2. Al responsabile delle violazioni di cui al comma 1,
qualora arrechi danno all'ambiente alterandolo, deteriorandolo o
distruggendolo in tutto o in parte, si applicano le disposizioni
statali vigenti in materia di risarcimento del danno
ambientale.
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 10:
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 11:
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 12:
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 13:
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 14:
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 15:
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 16:
Consiglieri presenti: 30
Votanti e favorevoli: 26
Astenuti: 4 (Fontana Carmela, Frassy, Sandri, Tibaldi)
Il Consiglio approva.
Presidente
- L'allegato A è sostituito dall'emendamento
n. 12 dell'Assessore Cerise e del Presidente Caveri, che
recita:
Emendamento
1. L'allegato A è sostituito dall'allegato A al presente
emendamento.
Allegato A
(Omissis)
Lo pongo in votazione:
Consiglieri presenti: 30
Votanti e favorevoli: 24
Astenuti: 6 (Bortot, Fontana Carmela, Frassy, Sandri, Squarzino
Secondina, Venturella)
Il Consiglio approva.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Per dichiarazione di voto. Vanno fatte
alcune considerazioni prima, alcune sono di tipo tecnico e sono
alcuni emendamenti del Governo che correggevano l'assetto della
legge, e alcune considerazioni di tipo politico. Oggi abbiamo
nuovamente assistito all'ennesima dimostrazione della filosofia del
Governo e della maggioranza su questi aspetti importanti di
gestione del nostro territorio in funzione della riduzione del
clima, della tutela della biodiversità.
C'è un'insofferenza nel recepire questa legislazione che la dice
lunga, nel senso che, tolti gli emendamenti tecnici, i nostri sono
stati quasi tutti rifiutati e quelli non tecnici del Governo erano
tutti a ridurre la portata di questo provvedimento legislativo.
Ripeto: questo la dice lunga! Un'altra cosa che la dice lunga è
stata l'assoluta disattenzione della maggioranza del Consiglio su
tutta l'esposizione e gli interventi del collega Venturella, perché
oggi chi avesse voluto, avrebbe imparato e tratto una buona lezione
sulla difesa del territorio e della biodiversità e in che misura
bisogna prestare attenzione e andare incontro alle necessità dei
cittadini; soprattutto di cosa e come vogliamo gestire la nostra
Regione per le future generazioni. Da questo punto di vista noi, su
tutto l'impianto della legge, ci asteniamo.
Presidente
- La parola al Consigliere Venturella.
Venturella (Arc-VA)
- Pensavo che qualcuno tirasse fuori
questa faccenda, ma di nuovo abbiamo legiferato il 24 e 26 aprile e
in data 27 aprile è arrivato il parere del CPEL con delle proposte
di emendamento, cioè ben 7 proposte di modifica... anche qui,
sembra che sia un altro organo legislativo! Non ci importa ora di
andarne a svilupparne il contenuto, non ne abbiamo avuto il tempo,
anche perché è arrivato a commissioni chiuse e non è la prima volta
che capita, ma vogliamo ribadire che capiamo che questa è la prima
prova. Naturalmente ci vuole un po' di rodaggio, ma speriamo che
per la prossima legge comunitaria si possa condividere anche il
disegno di legge stesso.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Voglio fare tre considerazioni brevissime.
Intanto ringrazio il collega Venturella per la lezione di storia
delle "ZPS" e quant'altro è stato oggetto di questo argomento;
voglio però segnalare un particolare che qui è sfuggito.
I tre quarti della discussione non si sono svolti sulla materia
europea, ma su una dilatazione di questa legge che è andata a
prendere in considerazione fatti che con la CE non c'entrano
niente! Questo è stato un gesto di buona volontà, che va al
contrario di quello che ha detto il collega Bortot, dove dice che
c'è una chiusura nei confronti della tutela. Se fosse stato così,
questa legge avrebbe avuto 3 articoli, bastava ricopiare
pedissequamente la disposizione contenuta nelle direttive. Invece
no, siti di interesse regionale, metodologie, si è dato un valore,
si sono individuate procedure e si è anche preso in considerazione
l'aspetto naturalistico come valore essenziale, cosa che era stata
fatta solo nel PTP, perché se uno legge la norma del PTP riscopre
che molti dei precetti qui contenuti, là c'erano già!
Siccome lei ha citato tra le altre cose Rio de Janeiro, io in
quel luogo c'ero nel 1992 ed ero presente quando sono state fatte
le dichiarazioni finali da parte dei Capi di Stato. Vuol sapere chi
fu il più osannato di tutti? Fu Fidel Castro, perché disse:
"tra
le specie che vedo scomparire ce n'è una che mi sta particolarmente
a cuore: l'hombre, l'uomo".
Se mi guardo attorno nel contesto
regionale vedo che la biodiversità tutto è, meno che regredita, e
là dove è regredita è perché sono venute meno certe attività umane,
ma quello che vedo sempre meno sulle nostre montagne sono i
montanari. Vedo tanta gente che fa filosofia, pistolotti, propone
regole, reticolizza il territorio, vincoli da tutte le parti, però
in montagna di gente ce n'è sempre meno che fa quel lavoro che
andava nella direzione della biodiversità.
Infine, è vero, è stata fatta un'operazione di sforbiciata su
questa legge, ma è stata fatta là dove questa legge aveva dei
contenuti autoreferenziali di chiara burocratizzazione, di
imposizione di procedure vincolistiche che avrebbero anche
svalutato questa legge, avrebbero impoverito il concetto stesso di
vincolo; qui lo abbiamo rafforzato, perché lo abbiamo fatto
diventare essenziale. Questa è una buona legge ed è una legge a
grande spessore ambientale.
Presidente
- Pongo in votazione la legge nel suo
complesso:
Consiglieri presenti: 31
Votanti e favorevoli: 26
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Siccome è terminata la parte del Consiglio
relativa alla discussione sui problemi europei, viene chiusa
formalmente questa sessione e verrà aperta una nuova sessione per
poter proseguire i lavori.
La parola al Presidente Perron.
Perron (UV)
- Le chiedo cortesemente la possibilità di
una sospensione di una decina di minuti del Consiglio, per
convocare una Conferenza dei Capigruppo, onde poter fare un minimo
di ragionamento con i colleghi per una corretta prosecuzione dei
lavori consiliari.
Presidente
- La seduta è sospesa per 10 minuti e sono
convocati i Capigruppo.
Si dà atto che la seduta è sospesa dalle ore 19,25 alle ore
19,37.
Si dà atto che, dalle ore 19,38, riassume la presidenza il
Presidente Perron.
