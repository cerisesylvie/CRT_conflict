Classificazione
ENERGIA
Risparmio energetico e fonti alternative



Oggetto del Consiglio n. 1407 del 24 marzo 2022 - Resoconto
OGGETTO N. 1407/XVI - Interpellanza: "Modalità di gestione
dei progetti finanziati con fondi PNRR nel settore dell'idrogeno ed
elaborazione di uno specifico piano regionale sulla
materia".
Bertin (Presidente) -
Punto n. 32 dell'ordine del giorno.
Per l'illustrazione il consigliere Perron.
Perron (LEGA VDA) -
Torniamo qui a un tema che più volte
anche i mesi scorsi abbiamo portato in aula, ovvero quello delle
energie
green
, pulite, nuove tecnologie, in particolare
quello della tecnologia dell'idrogeno. Per idrogeno intendiamo il
vettore, in particolare quello verde, cioè il gas ottenuto per
mezzo dell'elettrolisi dell'acqua alimentata a energie rinnovabili.
Quindi, ripeto, gas che viene utilizzato come vettore nella
transizione energetica.
Siamo ovviamente consapevoli che il rendimento di un potenziale
100 di energia, quando viene trasformato a idrogeno, va a
tagliarsi, diventa un 30 magari, però il problema è che l'idrogeno
può consentire quello stoccaggio che le energie alternative, come
il solare e l'eolico, non hanno, perché sono energie che devono
entrare subito nel sistema; l'idrogeno acquista una sua funzione
proprio in questo. Grazie a quello, si produce il vettore idrogeno
che poi viene utilizzato per decarbonificare. Questo per chiarire
un po' qual è il suo vero utilizzo; facciamo anche un po' di
chiarezza su questi temi, che sono anche complessi e quindi vanno
un po' studiati.
Con l'ordine del giorno dello scorso anno, l'8 aprile era stata
votata la creazione di un piano regionale per l'idrogeno e poi il
25 ottobre del 2021 era stato approvato il finanziamento per lo
studio degli interventi sulla mobilità a idrogeno, tema che abbiamo
affrontato a partire dai treni, eccetera, poi applicato in generale
alla Valle, nel quale anche qui siamo in attesa degli esiti. Ora
invece è il momento per cui l'idrogeno approda nel tema
contingente, perché entra a far parte del famoso PNRR della
Valle.
Apro qui una parentesi e non mi dilungherò oggi, siccome abbiamo
già fatto interventi, abbiamo spiegato largamente l'idrogeno in
quali settori verrà utilizzato; non mi ripeto, chi è interessato
vada a cercare negli scorsi dibattiti. Invece mi concentrerò un
attimo su quello che è il PNRR, visto anche che se n'è parlato
molto in queste sedute che hanno avuto una colorazione, diciamo,
del tema europeo. Il PNRR, Piano nazionale di ripresa e resilienza,
a volte qualcuno toglie una R, perde un pezzo, ma ci sta, è sulla
bocca di tutti, in questi ultimi mesi. In Valle viene declinato con
cinquanta progetti, il costo è 245 milioni di euro, di questi per
151 milioni di euro noi siamo beneficiari attuatori e degli altri
100 milioni invece siamo destinatari. Sulla cifra complessiva, 122
milioni di euro che verranno dati alla Valle sono considerati
prestiti, cioè sono nuovo debito per lo Stato italiano, mentre
circa 69 milioni di euro saranno a fondo perduto. Avevamo chiesto
in Commissione di sapere quali siano a fondo perduto, quali no, per
fare alcune considerazioni politiche, ma giustamente non possiamo
saperlo nel dettaglio perché è una questione nazionale.
Farò un paio di considerazioni proprio su questo tema. La
riflessione politica che ci viene da fare è che le stesse persone
che all'epoca del governo nazionale Conte 1, nel quale era presente
la Lega, si strappano le vesti per il debito pubblico italiano, per
lo
spread
con i titoli di Stato tedeschi, per lo sforamento
famoso del deficit/PIL dal 2,4 che poi finisce a 2,94, gli stessi
che una volta erano così preoccupati, anche giustamente, del
debito, oggi magari festeggiano per il PNRR che ha una grossa parte
comunque di debito, un po' come se in economia ci fossero dei pasti
gratis. In realtà purtroppo sappiamo che non è così, stiamo
parlando per la prima volta di un debito condiviso a livello
europeo, ma andrebbe anche ricordato che l'Italia è sempre stata,
quantomeno negli ultimi vent'anni, contributore netto dell'Unione
Europea, per la precisione il quarto dopo Germania, Regno Unito e
Francia, dati del 2019, ora il Regno Unito non c'è più, quindi
siamo contributori. Tanto per dare un dato, dal 2000 al 2019
l'Italia ha versato all'Unione europea più soldi di quelli che ha
preso, per 95 miliardi di euro. Oggi invece ci sarà un cambio,
probabilmente e finalmente, di questo tipo di politiche, in quanto
con il settennato 2021-2027 andremo con altre cifre, quindi
l'Italia questa volta, con il famoso PNRR, prenderà 192 miliardi di
euro, dei quali una settantina sono a fondo perduto e invece altri
122 sono a debito. Quindi, l'Italia con questi progetti, è bene
sempre ricordarlo, andrà a debito, sebbene a tasso agevolato, ma
comunque stiamo facendo dei debiti per le future generazioni.
Detto questo, a me preme un po' demistificare ogni tanto le
questioni, perché ci arrivano soldi a prestito che però hanno
condizionalità. Il dibattito di ieri sulla questione del bando
borghi, secondo me, è un po' esemplificativa di quanta burocrazia
ci sia dentro per ottenere dei soldi che rappresentano un po' una
gigantesca partita di giro rispetto all'Europa. Però, come diceva
Vespasiano, quanto meno l'hanno attribuito a lui,
pecunia non
olet
, quindi non è il caso di fare gli schizzinosi, facciamo i
pragmatici e giustamente prendiamoli e usiamoli bene.
Tra i progetti inseriti e finanziati risultano nel settore
idrogeno fondi che ci vedono sia come soggetto attuatore che come
soggetto destinatario. Visto che siamo sempre stati fautori di
questo tema, la cosa ovviamente ci fa piacere. Si parla, nei
documenti che abbiamo visto anche in Commissione, di produzione di
idrogeno nelle aree industriali dismesse - chiedo venia,
nell'iniziativa ho scritto dimesse, che significa invece
trasandate; per carità le aree industriali dismesse non sono mai
così attraenti, comunque ho sbagliato, lo dico: dismesse - con la
creazione di un distributore a idrogeno, dell'utilizzo di un grande
impianto industriale per la creazione di strumenti necessari alla
sua produzione, nonché dell'acquisto di autobus a idrogeno.
Chiediamo notizie in merito, chiediamo se saranno necessari anche
fondi regionali e se ci siano state già interlocuzioni con i Comuni
coinvolti nella creazione di un grande impianto. Starà a lei,
Assessore, darci notizie precise nel merito, siamo ovviamente
curiosi e speriamo che ci dia buone notizie per un settore che,
secondo noi, può avere potenzialità di sviluppo; non solo secondo
noi, ovviamente ci basiamo sui dati. Ci auguriamo che questa sia
una strada potenziale per la Valle, che possa produrre non solo
energia pulita ma anche lavoro, ricerca e benessere con una
filiera.
Presidente -
Risponde l'assessore Bertschy.
Bertschy (AV-VdA Unie)
- Non tratterò nuovamente il tema
dell'Europa. Come giustamente ha detto nella seconda parte
dell'intervento, cerchiamo di essere un po' pragmatici e lavorare
su quello che ci viene dato come disponibilità.
In premessa è bene ricordare che la strategia dell'idrogeno si
innesta in una visione dei prossimi 20-30 anni, dove dobbiamo tutti
- a livello mondiale, ma faremo la nostra piccola parte come paese
e soprattutto la nostra piccolissima parte come Valle d'Aosta, con
una grande attenzione per quello che riguarda lo sviluppo delle
nostre politiche - lavorare per arrivare a una decarbonizzazione
concreta e non più teorica. I fatti che stanno succedendo in questi
giorni obbligano ancora di più a ragionare su una visione - qui mi
ritrovo molto con le parole di ieri del collega Aggravi - di
attenzione diversa in termini industriali rispetto alla produzione
delle nostre energie. Abbiamo nel tempo mollato tanto a chi che
costruiva e produceva a poco costo, accorgendoci poi dopo che tutto
questo ha voluto dire perdere degli
asset
principali a
livello di Paese e di Europa.
Quindi ben venga in questo senso una svegliata generale, per
ricordarci che prima di tutto bisogna partire da noi, dalle nostre
competenze, poi dopo occuparsi anche delle politiche industriali a
livello internazionale.
Questo si inserisce in un progetto strategico e sono definite in
questa transizione quattro componenti: C1: l'agricoltura
sostenibile, economia circolare; C2: energia rinnovabile, idrogeno,
reti e mobilità sostenibile; C3: efficienza energetica e
riqualificazione degli edifici; C4: tutela del territorio e della
risorsa idrica. Ovviamente parlo della rivoluzione verde.
Rispetto a questa visione, per andare un po' nel concreto,
perché se le leggo tutta la risposta non riesco a dire nulla di
quello che vorrei dire in termini più politici, la strategia che
prevede l'Europa è un aumento del 13-14 percento entro il 2050 di
nuova capacità installata di elettrolizzatori per idrogeno verde,
pari a circa 40 gigabyte. Per arrivare a sviluppare questo lavoro,
in Italia sono stati in disponibilità sul PNRR un po' più di 3
miliardi di euro, sono nella Missione 3, divisi in: investimento
per la produzione in aree industriali dismesse, circa 500 milioni
di euro; utilizzo dell'idrogeno in settori dove bisogna cercare di
intervenire, cioè quei settori dove è maggiore la produzione
attraverso carburanti di fonte fossile; la sperimentazione
dell'idrogeno per il trasporto stradale; la sperimentazione
dell'idrogeno per il trasporto ferroviario; la ricerca e lo
sviluppo sull'idrogeno; la semplificazione amministrativa e misure
altre, volte a promuovere la competitività.
Ci sono alcune linee strategiche all'interno delle quali ci si
innesta per provare a sviluppare delle strategie a livello
regionale, e vengo alla prima domanda: quali saranno le modalità di
gestione dei progetti di realizzazione nel settore idrogeno
finanziate con i fondi del Piano nazionale di ripresa e resilienza,
sia come soggetto attuatore che come soggetto destinatario? In
generale le iniziative a valere sui fondi del Piano possono essere
soggetti a una regia nazionale, bandi gestiti interamente dai
Ministeri, oppure a una regia regionale, con trasferimento di fondi
dai Ministeri alle Regioni o anche i Comuni. In entrambi i casi i
soggetti possono essere individuati come soggetti attuatori o come
soggetti beneficiari. A oggi l'unico investimento già avviato
risulta essere quello per la produzione in aree industriali
dismesse: prevede una dotazione di 500 milioni di euro, di cui il
50 percento va al Sud come disponibilità.
Il progetto si pone l'obiettivo di recuperare delle aree
dismesse, attraverso l'installazione di nuova FER, per arrivare
all'installazione degli elettrolizzatori per la produzione
dell'idrogeno.
È una linea sulla quale noi abbiamo fatto, una volta che è
uscito il bando, un'indagine conoscitiva insieme alle associazioni
di categoria e alle imprese, per capire se ci poteva essere un
interesse da parte di aziende locali, proprietarie di immobili e
non, per partecipare a questo bando. L'indagine ha dato un
risultato positivo, nel senso che alcune aziende si sono date
disponibili e noi abbiamo potuto dare la nostra adesione al bando.
Siamo in attesa di capire come verranno, da adesso in avanti,
distribuite le risorse regionali per promuovere il bando. Secondo
le intenzioni del Ministero, però a oggi non abbiamo ancora avuto
nessun tipo di notizia, il bando dovrà essere prodotto dalle
Regioni: si parla entro la fine del mese di maggio, ma noi
cominciamo a sollecitare, come Regioni, perché non abbiamo ancora
avuto nessuna informazione per produrre il bando e quindi poterle
far partecipare.
Il bando prevede la possibilità per le imprese di concorrere a
delle risorse che verranno messe a disposizione, per una parte
finanziata intorno al 30-50 percento, mettendo ovviamente delle
risorse proprie per andare a intervenire sulla parte restante. Sono
state date delle indicazioni da parte del Ministero: il rapporto
tra la nuova FER installata per la produzione dell'idrogeno verde e
potenza dell'elettrolizzatore, dovrà essere non meno di uno a uno,
con preferenza pero a un rapporto di almeno 1 a 4. Questo vuol dire
che per una potenza installata di un megawatt, se dovesse essere,
come capiterà in quasi tutti i recuperi di stabilimenti
industriali, questo si traduce in pannelli solari che andranno a
occupare una superficie intorno all'ettaro e mezzo, quindi
quindicimila metri quadri che, come amiamo sempre dire, sono un po'
più di due campi da calcio.
Questa linea, che evidentemente ci vede impegnati a dare la
nostra attenzione, non è esattamente quella sulla quale noi
vorremmo innestare le nostre politiche per la produzione
dell'idrogeno, intanto perché in Valle d'Aosta non abbiamo grandi
immobili da recuperare solo per questo. Abbiamo degli immobili da
recuperare e per fortuna uno dei tre più grandi finalmente ha già
una sua attestazione, parlo del Brilla a Pont-Saint-Martin, mentre
sugli altri due stiamo lavorando. Però vuol dire un investimento
enorme in termini di pannelli solari che, come dicevo, vogliono
dire 15 mila metri quadri per fare un megawatt, che è tanta roba. È
uno dei problemi che tra l'altro si stanno incontrando a livello
nazionale in questo senso, con tutto il tema delle
autorizzazioni.
Le altre due possibilità che sono date all'interno degli attuali
bandi, sono stati il decreto ministeriale 530 del 2021 che riguarda
il TPL, per l'acquisto di mezzi; questo è dedicato ai Comuni e il
Comune di Aosta ha aderito per due forniture che saranno fatte
dalle aziende. Poi c'è l'altra linea che è quella dei distributori:
a oggi la linea M2C2 Investimento 3.3, non ci sono ancora
informazioni al riguardo. Noi ci siamo mossi e ci stiamo muovendo
per trovare comunque dei
partner
che possano realizzare
questi distributori, perché produzione, distribuzione e poi
consumo.
Vengo alle altre due domande. Intanto come fondi di provenienza,
noi abbiamo previsto, all'interno della programmazione FESR, 4
milioni di euro che saranno volti a finanziare interventi per
aumentare la produzione di energia del FER, con particolare
riferimento allo sviluppo e alla sperimentazione di impianti per la
produzione e l'uso dell'idrogeno verde, e abbiamo inserito 4
milioni di euro. Sulle linee del PNRR tanti bandi sono a produzione
nazionale, con intervento da parte dei privati.
Sulla domanda 3, se vi siano state interlocuzioni con i Comuni,
a oggi no, anche perché non è quella la linea di produzione
preliminare principale che vogliamo seguire, e poi perché non ci
sono questi enormi spazi per andare a inserire tutti questi
pannelli fotovoltaici; ci sarà sempre bisogno di un mix con
l'idroelettrico. In ogni caso stiamo lavorando sul punto 4, che è
quello della definizione del piano energetico che abbiamo
presentato come studio a inizio anno in Commissione, all'interno
del quale verrà inserita la linea di azione sull'idrogeno, come da
impegno della mozione.
Per concludere, la potenzialità del nostro territorio è enorme
rispetto all'idroelettrico e rispetto alla maggiore produzione di
idroelettrico che esportiamo, quindi per noi è in particolare lì
che dovremo riuscire a sviluppare produzioni, che speriamo siano
poi finanziate a livello nazionale, perché a oggi si parla sempre
di nuovi investimenti. Dovremo capire come la conversione di un
investimento sull'idroelettrico a un investimento sulla produzione
dell'idrogeno potrà essere pensato come nuovo investimento. In ogni
caso lì abbiamo la linea di produzione principale, perché
esportiamo molta energia che invece possiamo produrre e stoccare
con l'idrogeno.
L'allineamento più importante che bisogna fare è sui tempi,
perché noi abbiamo bisogno anche di una linea di consumo ed è per
quello che stiamo sviluppando una progettazione sperimentale sul
TPL, perché altrimenti prepariamo idrogeno, prepariamo
distribuzione, ma se poi nessuno lo consuma, il circuito si ferma
alla distribuzione. Per farlo c'è bisogno di capire quali saranno i
costi di produzione: su questo la più grande società ci sta
lavorando ma non saranno solo loro, per fare in modo che si
allineino anche i costi finali.
Noi al Comune di Aosta abbiamo detto che a livello strategico
intendiamo sviluppare delle produzioni e degli investimenti
rispetto all'idrogeno anche per il TPL. Devo dire che c'è stata
collaborazione, il Comune ha mantenuto sui primi investimenti
l'apertura per andare ad acquistare mezzi a energia rinnovabili,
dando la possibilità alla Regione di andare nella direzione che ci
siamo detti. Abbiamo quattro anni di tempo per sviluppare la
strategia sui tre pilastri, che ripeto ancora una volta:
produzione, distribuzione e una fonte di consumo, che inizialmente
vediamo nel TPL, ma ovviamente dovremo poi sviluppare in tutte le
altre strategie.
Presidente -
Per la replica il consigliere Perron.
Perron (LEGA VDA) -
La ringrazio Assessore, ovviamente il
tema è straordinariamente complicato nelle sue declinazioni. A noi
preme sempre riportarlo all'attenzione, per capire se ci sono le
giuste intenzioni e i giusti movimenti. Le chiedo magari la
cortesia se può lasciarmi la risposta, così abbiamo tempo di
analizzarla, perché prendere appunti con tutta quella mole di dati
è complicato.
Aggiungo solo un paio di dati. Giustamente lei diceva che sono
investimenti in energia pulita, si stima in venticinque anni la
durata degli investimenti, quindi noi muovendoci adesso e anche con
una certa fretta, per stare dentro al 2026, immagino anche per
questi fondi PNRR, parliamo poi dei prossimi venti/venticinque anni
per la Valle d'Aosta.
Altro elemento che estrapolo da quello che lei mi dice è che
appunto ci sarà la produzione di idrogeno, però legata all'utilizzo
del fotovoltaico. Su questo tema, ad esempio, a una conferenza sul
clima - non ricordo esattamente, ma quando siamo stati a Bard -
avevamo fatto due parole con Mercalli che giustamente diceva: "Non
usate l'energia idroelettrica che può essere immessa in pochi
secondi nel sistema. Quell'idroelettrico vi conviene immetterlo
subito, ve lo pagheranno di più. Piuttosto si usino altre forme di
energia pulita, come ad esempio il fotovoltaico, perché almeno non
c'è questo tipo di spreco". Ovviamente, fare due campi da calcio di
pannelli non è la stessa cosa che utilizzare l'idroelettrico.
La questione è complicata e aggiungo l'ultimo dato che ho preso
da documenti europei. L'Agenzia internazionale per l'energia
rinnovabile stima che, per raggiungere gli obiettivi dell'accordo
di Parigi, quelli sul clima, quelli della decarbonizzazione,
restare entro i due gradi di aumento di temperatura, l'8 percento
dell'energia mondiale dovrà provenire dall'idrogeno. In questo
l'Europa può dire la sua, giustamente, perché è un campo che va
sviluppato, mentre invece sul campo delle batterie la Cina ci ha
già ampiamente preceduto. Ci consentirà di produrre anche posti di
lavoro e alcune stime, le più ottimistiche, parlano di un milione
di posti di lavoro in Europa nei prossimi anni; un milione di posti
lavoro l'abbiamo già sentito, porta anche un po' sfortuna...
Speriamo che quella sia la direzione, speriamo che la Valle d'Aosta
possa inserirsi rapidamente e nel modo migliore in questo quadro.
Le chiedo poi solo la risposta scritta, così la analizziamo.
Presidente -
Con quest'interpellanza interrompiamo
brevemente per arieggiare i locali. I lavori riprenderanno tra un
quarto d'ora circa.
La seduta è sospesa dalle ore 11:07 alle ore 11:28.
