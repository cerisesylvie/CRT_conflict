Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 963 del 3 novembre 2021 - Resoconto
OGGETTO N. 963/XVI - Interrogazione: "Notizie in merito alle
modalità di espletamento della prova attitudinale per l'assunzione
di personale in qualità di aiuto-collaboratore a seguito di
chiamate pubbliche".
Bertin (Presidente) -
Punto n. 13, risponde il Presidente
della Regione.
Lavevaz (UV) -
Si chiede, con questa interrogazione:
"quali siano state le modalità e le relative tempistiche di
pubblicità, l'espletamento ed esito della prova attitudinale in
oggetto".
Il dipartimento personale e organizzazione, rispetto a questa
interrogazione, comunica che la prova attitudinale in argomento è
stata espletata nei confronti dei soggetti avviati dalla struttura
Servizi per l'impiego in esito a una chiamata pubblica su presenza
per l'assunzione a tempo indeterminato di operatori specializzati
categoria B posizione B2 nel profilo di coadiutore.
L'avviso è stato pubblicato sul sito istituzionale della Regione
nella sezione dedicata, con termine di adesione dal 15 al 21 luglio
2021.
In applicazione dell'articolo 4 comma 5 del regolamento
regionale n. 1/2013, a norma del quale l'avviamento degli iscritti
alle liste dei centri per l'impiego può essere subordinato al
superamento di apposita prova attitudinale, l'avviso di chiamata
pubblica ha previsto l'espletamento dell'accertamento linguistico e
di una prova di utilizzo degli applicativi Word ed Excel, volta
all'accertamento della conoscenza dell'uso del personal
computer.
Con nota in data 26 agosto 2021, la struttura competente in
materia di assunzioni ha formulato richiesta alla struttura
gestione del personale concorsi di espletamento dell'accertamento
linguistico e della prova attitudinale nei confronti dei candidati
collocati utilmente in posizioni di titolare o di riserva nella
graduatoria predisposta all'esito della chiamata pubblica
succitata.
Per mero errore materiale, nei relativi provvedimenti
dirigenziali n. 5394 e 5608, era stato inserito il riferimento
all'assunzione nella qualifica di aiuto collaboratore, anziché di
operatore specializzato cui afferisce il profilo di coadiutore.
Tale erronea indicazione è stata oggetto di rettifica con un
provvedimento successivo.
Espletato l'accertamento linguistico il 16 e 17 settembre 2021,
la prova attitudinale si è svolta il 23 settembre 2021 in presenza,
potendosi a ciò procedere visto il numero ridotto di candidati, la
durata della prova contenuta in 60 minuti e l'utilizzo di mezzi
telematici, condizioni a cui il vigente protocollo di sicurezza,
approvato dal dipartimento della funzione pubblica, subordina lo
svolgimento di prove in presenza.
Degli undici candidati convocati, tutti presenti, otto hanno
superato la prova.
Presidente -
Consigliere Aggravi, ne ha facoltà.
Aggravi (LEGA VDA) -
Chi le ha preparato la risposta si è
dimenticato tre elementi che volevo sottoporre alla sua
attenzione.
Il primo: lei ha giustamente riportato che il termine della
prova attitudinale è avvenuto il 23 di settembre. La nomina della
Commissione è avvenuta il 22 di settembre e, ancora meglio, la nota
firmata dal Presidente della Commissione, che ha accertato la
conclusione della prova, è del 25 di settembre che è un sabato, che
non è banale come questione, e chi deve sentire sente.
L'altra cosa che ho trovato, e forse c'è un ulteriore elemento
di errore materiale, visto che lei ne segnalava uno che, tra
l'altro, mi ero perso, perché ho guardato la sostanza, è il fatto
che però tra le chiamate pubbliche, o meglio, quelle che dovrebbero
essere chiamate pubbliche pubblicate sul sito della Regione - e se
mi sono sbagliato per carità, come disse qualcuno "corriggetemi"
-io sono andato a fondo e ho cercato di guardare anche quelle
scadute ma nel periodo non ce n'è pubblicata una; quindi mi chiedo
come mai non sia stata pubblicata, forse è un altro errore
materiale o forse ci sono altre motivazioni, quindi teoricamente la
chiamata pubblica dovrebbe essere pubblicata e dovrebbe essere
messa a disposizione di terzi.
Quindi, lo ripeto: nomina della Commissione fatta il 22
settembre, la prova il 23 settembre, la conclusione - e quindi la
nota firmata dal Presidente della Commissione - il 25 settembre,
che è un sabato.
Per carità, va tutto bene o forse no. Io la invito a verificare
e a fare degli approfondimenti e qualora gentilmente volesse farci
sapere qual è l'esito... perché non mi sembra che le cose si siano
svolte in maniera trasparente e ai sensi di quelle che sono
sostanzialmente le procedure solitamente poste in essere per la
selezione del personale.
