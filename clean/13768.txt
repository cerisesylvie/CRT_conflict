Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 258 del 11 novembre 1993 - Resoconto
OGGETTO N. 258/X - Quadro conoscitivo dei processi economici
ed occupa­zionali presenti nella realtà valdostana.
(Interpellanza)
Interpellanza - Richiamata la delibera della Giunta regionale n.
7526 del 3 settembre 1993 avente per oggetto la "costituzione di un
nucleo tecnico?operativo per la definizione e la gestione di misure
ur­genti per il rilancio dell'economia e dell'occupazione";
Ricordato che il comma 2 del deliberato stabilisce che "il
sud­detto nucleo dovrà entro 30 giorni dalla data di costituzione,
presentare alla Giunta regionale:
a) un quadro conoscitivo sull'andamento dei processi economici
ed occupazionali presenti nella realtà valdostana;
b) una proposta articolata di misure ed interventi, anche di
natura legislativa, per far fronte, da una parte, in via
immedia­ta, ai problemi di tipo congiunturale e dall'altra,
contempora­neamente, per incidere sugli aspetti strutturali al fine
di ottene­re la ripresa del sistema economico;
c) l'individuazione delle fasi e dei tempi con i quali potranno
essere realizzati gli interventi proposti;
i sottoscritti consiglieri regionali
Interpellano
l'Assessore competente affinché relazioni al Consiglio sul
lavoro svolto, sulle proposte presentate alla Giunta e sugli
intendimen­ti al riguardo.
F.to: Marguerettaz - Collé.
Presidente -
Ha chiesto la parola il Consigliere
Marguerettaz.
Marguerettaz (DC) -
Il 3 settembre scorso la
Giunta regionale assumeva una delibe­ra con la quale costituiva un
nucleo tecnico operativo di emer­genza economico-occupazionale per
la definizione e la gestione di misure urgenti per il rilancio
della economia e dell'occupa­zione regionale.
Il nucleo veniva composto da un coordinatore nella persona
dell'Assessore all'industria, dal Vicepresidente del Centro
svi­luppo, dal Direttore dell'Ufficio regionale del lavoro e della
massima occupazione, dal Dirigente del Servizio studi, pro­grammi e
progetti, dal Direttore dell'Agenzia del lavoro.
Tale delibera andava nell'ottica, così come recitava il
delibera­to, di chiedere a questo nucleo tecnico-operativo una
visione d'insieme dell'andamento economico ed occupazionale della
nostra Regione, e di avere, nel contempo, alcune proposte
ope­rative ed urgenti da poter mettere in atto.
Siccome la delibera era del 3 settembre scorso e questo nucleo
aveva 30 giorni di tempo per presentare alla Giunta l'esito dei
suoi lavori, quest'interpellanza non ha altro scopo se non quello
di richiedere all'Assessore alla industria, nonché coordinatore
dello stesso nucleo, una relazione sui lavori svolti e sulle
pro­poste che eventualmente sono uscite da questo lavoro.
Presidente -
Ha chiesto la parola l'Assessore
dell'industria, commercio e ar­tigianato, Mafrica.
Mafrica (GV-PDS-SV) -
Il Consigliere Marguerettaz
ha ricordato qual era lo scopo della iniziativa, che ci pare del
tutto comprensibile: in una fase di aggravamento della crisi
economica si trattava di individuare strumenti a breve periodo ed
indicazioni di più lungo periodo per sostenere l'attività economica
della Regione, soprattutto per far fronte a problemi di occupazione
che sono sempre più pesanti.
Il gruppo di lavoro che era stato istituito ha proceduto, in una
serie piuttosto densa di riunioni, a stendere alcuni documenti e il
lavoro è completato. Il gruppo di lavoro aveva avuto un tem­po
breve a disposizione ed ha rispettato il tempo previsto per
concludere questo tipo di analisi.
Ha approvato tre documenti: un primo documento, è relativo alla
emergenza economico oc­cupazionale e presenta un quadro conoscitivo
dell'andamento dei processi economici ed occupazionali nella nostra
Regione.
Dal quadro delineato, che descrivo sommariamente, emerge che il
sistema economico e del mercato del lavoro della Valle d'Ao­sta sta
passando da una situazione di apparente solidità ad un'altra di
tensioni, che riguardano più settori e che sono frutto della
combinazione di una congiuntura economica generale ne­gativa e di
trasformazioni più profonde della struttura econo­mica e produttiva
locale.
Un secondo documento, intitolato "Misure ed interventi per
l'economia e l'occupazione", partendo dal quadro conoscitivo
dell'andamento dei processi economici ed occupazionali presenti
nella realtà valdostana, illustra alcune possibili linee di
inter­vento. Linee di intervento che prendono il via da interventi
nel breve periodo, le quali intendono però inserirsi in una
prospet­tiva più ampia. Queste indicazioni partono dall'esame di
pro­getti esistenti e delineano anche interventi congiunturali
pos­sibili.
Progetti esistenti sono quelli di recupero dell'area
autoportuale, quello di recupero e riconversione dell'area-Cogne,
il progetto di ristrutturazione del settore edile ed un progetto di
lavoro nel settore dell'ambiente.
Si tratta di progetti che possono avere fasi attuabili nel breve
periodo ed avere anche prolungamenti più in là nel tempo.
Fra le misure congiunturali si sono previste forme di intervento
soprattutto per tre categorie di persone: i lavoratori che sono più
vicini alla pensione di anzianità o alla pensione di vec­chiaia, ai
quali mancano brevi periodi per raggiungere questi tipi di
intervento; i lavoratori che hanno situazioni particolari di
disagio economico; i lavoratori che si trovano in condizioni di
marginalità. Per questi lavoratori sono previsti progetti di
at­tività e di sostegno, che possono essere sviluppati già nel
corso del 1994.
Un terzo documento riguarda indicazioni per la politica
indu­striale, ha caratteristiche più generali e fornisce dei
suggeri­menti per lo sviluppo della politica industriale nei
prossimi anni.
L'insieme di questi tre documenti è stato sottoposto all'esame
della Giunta, che si è riservata di esaminarli, per poi
trasmet­terli alle commissioni consiliari, cosa che credo potrà
avvenire nel corso di una quindicina di giorni. Quindi, l'esame del
docu­mento alle commissioni consiliari e al Consiglio è
imminente.
Presidente -
Ha chiesto la parola il Consigliere
Marguerettaz.
Marguerettaz (DC) -
Ringrazio l'Assessore per le
linee che ha tracciato, necessaria­mente sintetiche. Mi chiedo
però, se questo documento viene portato in seno alle commissioni
consiliari e al Consiglio, segui­rà un deliberato in qualche senso?
Sì?
Allora ringrazio l'Assessore e spero, pur non facendo parte
della commissione interessata, di poter anch' io prendere visione
en­tro una quindicina di giorni di questo documento.
