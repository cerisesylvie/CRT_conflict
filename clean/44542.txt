Classificazione
CONSIGLIO REGIONALE
Attività consiliare d'aula



Oggetto del Consiglio n. 1515 del 25 maggio 2022 - Resoconto
OBJET N° 1515/XVI - Communications du Président de la
Région.
Bertin (Presidente) -
Punto n. 2 dell'ordine del giorno.
Il Presidente della Regione Lavevaz si è prenotato, ne ha
facoltà.
Lavevaz (UV) -
Colgo l'occasione di queste comunicazioni
per aggiornare l'Aula sulla situazione dell'emergenza legata ai
profughi, che sono arrivati in Italia a causa della guerra tra
Russia e Ucraina. La scorsa settimana ho riunito il tavolo di
coordinamento tra i diversi soggetti che sono impegnati nella
gestione della situazione, che ha visto circa quattrocento persone
arrivare sul territorio della Valle d'Aosta e passare dal centro di
prima accoglienza gestito dalla Croce Rossa Italiana a
Chavonne.
Il flusso degli arrivi si è quasi arrestato in questi giorni,
che speriamo peraltro possano essere fertili per una risoluzione
del conflitto.
Voglio sottolineare come in questa occasione l'azione sinergica
di soggetti diversi, nonostante la complessità del momento, abbia
permesso, come abbiamo già avuto modo di dire, di mettere in campo
una risposta corale da parte della nostra comunità. La
collaborazione tra gli enti locali della Valle d'Aosta e il terzo
settore ha permesso di creare un circuito virtuoso capace di
limitare le difficoltà in un quadro in continuo divenire. Ci sono
state attività specifiche, come quelle dell'assistenza sanitaria
attraverso un ambulatorio dedicato, che si sono accompagnate a
momenti di inserimento, come quello scolastico, che ha coinvolto
più di novanta ragazzi.
Continua anche il lavoro fatto insieme a Fondazione Comunitaria,
il CELVA e il CSV, nella gestione del fondo destinato
all'accoglienza, che ha raccolto anche un importante contributo da
parte dei consiglieri regionali. Le prime iniziative attivate con
queste risorse hanno permesso di venire incontro da alcune delle
spese vive sostenute dalle famiglie valdostane che stanno ospitando
i profughi. Inoltre, sono state sostenute alcune delle associazioni
di volontariato che si sono adoperate per rispondere alle esigenze
di chi arriva e ha bisogno di un punto di riferimento. Questo
percorso continuerà nel corso dell'estate offrendo occasioni di
presa in carico delle esigenze anzitutto dei ragazzi, ad esempio
l'organizzazione di centri estivi, eccetera.
