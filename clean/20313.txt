Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria


Resoconto integrale del dibattito dell'aula
Oggetto del Consiglio n. 300 del 18 dicembre 2003 - Resoconto
OGGETTO N. 300/XII - Interventi per contrastare la diffusione
delle droghe sintetiche e per il recupero dei tossicodipendenti.
(Interpellanza)
Interpellanza
Sottolineata l'importanza di attuare politiche sanitarie
finalizzate a combattere le problematiche riguardanti le
tossicodipendenze;
Considerato che la tossicodipendenza rappresenta dal punto di
vista sanitario un fenomeno da tenere maggiormente sotto controllo
nella nostra Regione, alla luce anche della presenza massiccia
delle nuove droghe sintetiche;
Visti gli interventi in merito previsti all'interno del Piano
Socio Sanitario 2002/2004;
i sottoscritti Consiglieri regionali
Interpellano
l'Assessore competente per sapere:
1) quale è la sua valutazione in merito a tale fenomeno in
funzione anche degli interventi da adottare per
affrontarlo;
2) se ritiene che le linee di intervento indicate nel Piano
Socio Sanitario siano sufficienti per affrontare tale
emergenza;
3) quali sono gli intendimenti futuri per fronteggiare nel
miglior modo tale preoccupante fenomeno, finalizzati alla
prevenzione, alla cura e al recupero dei tossicodipendenti.
F.to: Lanièce - Salzone
Président - La parole au Conseiller Lanièce.
Lanièce (SA) - Con questa interpellanza il sottoscritto e il
collega Salzone vogliono portare in discussione un problema annoso
e molto importante perché riguarda il fenomeno della droga, sul
quale penso si debba fare una attenta analisi e uno studio
approfondito, visto che tale questione riguarda non solo la Valle
d'Aosta, ma tutte le regioni d'Italia e il mondo intero. Un
fenomeno al quale bisogna prestare sicuramente molta attenzione e
nei confronti del quale bisogna mettere in campo interventi
finalizzati alla sua attenuazione, viste le conseguenze a cui può
portare.
Oggi, purtroppo, abbiamo letto su "La Stampa" che una giovane
valdostana è morta per overdose; ultimamente abbiamo avuto dei dati
- sempre dagli organi di informazione valdostani - in merito ai
casi di AIDS che sono correlati in parte con il problema della
tossicodipendenza e, dall'analisi della dr.ssa Tassara, è emerso
che in 15 anni sono stati 126 i casi conclamati di AIDS in Valle
d'Aosta, di cui circa il 60% riguarda tossicodipendenti.
In seguito a questi dati, che riguardano la nostra realtà,
vogliamo interpellare il neo assessore per sapere come intende
porsi di fronte a tale problematica, anche perché riteniamo che sia
opportuno cercare di mettere in campo tutte le energie possibili
affinché ognuno di noi, con le proprie possibilità, possa dare un
contributo per arginare questo grave fenomeno della società
moderna. Abbiamo un piano sociosanitario che prevede alcuni
interventi; chiediamo all'Assessore come intende operare, se gli
interventi previsti dal piano sociosanitario sono ritenuti
sufficienti per fronteggiare questo fenomeno o se, data
l'importanza dello stesso, si sta cercando di mettere in atto altre
iniziative.
Restiamo in attesa di sapere cosa ci dirà l'Assessore per poi
dare una valutazione su quanto intenderà fare l'Assessorato in
questa nuova legislatura.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Come da lei detto, questo è un problema non da
poco, non è un problema solo nostro, è di difficile delimitazione;
bisogna perciò cercare di essere molto meno formali e più
precisi.
Mi permetto di sottolineare il titolo della sua interpellanza
che è: "contrastare la diffusione delle droghe
sintetiche"… poi, nelle domande, si
parla di tossicodipendenza… Sarebbe
interessante capire, perché - come lei sa - le droghe sintetiche
che sono emergenti e che derivano da psicofarmaci presentano tutto
un tipo di affronto completamente diverso!
Comunque, proprio perché lei mi chiede una verifica
approfondita, le do i dati in mio possesso; non mi sembra giusto
riferirsi solo ai dati dell'AIDS, delle malattie infettive, anche
perché giungono all'osservazione della dott.ssa Tassara unicamente
quelle patologie conclamate di tossicodipendenza, per cui forse è
meglio riferirsi ai dati del "SERT".
Per dare una valutazione del fenomeno nella sua globalità, senza
mettere l'attenzione solo sulle droghe sintetiche, posso dire che
negli anni dal 2000 al 2002 il "SERT" ha trattato circa 320
soggetti all'anno, 481 nell'ultimo anno. La media dei nuovi utenti
è stata di 42 tossicodipendenti negli ultimi anni.
Gli eroinomani sono circa il 94% delle persone che si rivolgono
al "SERT", rappresentano la quasi totalità e sono affiancati
dall'8,25% di utenti, dipendenti e consumatori di altre sostanze.
Si può quindi pensare che, per quanto concerne la nostra realtà, il
fenomeno "eroina droga maggiore", che presenta come conseguenza
l'AIDS di cui lei parlava prima, sia un fenomeno abbastanza
stabile. Bisogna anche specificare che in alcuni casi l'abuso di
eroina si accompagna all'abuso secondario di altre sostanze: ecco
il motivo delle morti per eroina tagliata o per sovrapposizione di
altri farmaci.
Per i cannabinoidi (consumatori di hashish, marijuana, e via
dicendo), difficilmente si parla di "dipendenza": c'è il grosso
problema se queste droghe minori portino poi all'assunzione sicura
di droghe maggiori e ad una dipendenza. Dobbiamo rilevarne una
costante presenza nella nostra realtà, dal '90 fino ad oggi: la
componente di costoro è lievitata solo dello 0,2% nell'ultimo anno,
il consumo di tali sostanze, dette "droghe leggere", si connota
come un fenomeno giovanile, soprattutto maschile; ecco perché
dicevo che sarebbe importante dividere questi fenomeni da "droga
pesante" a "droga leggera".
Per quanto riguarda le anfetamine che - come sa - non danno
dipendenza, ma effetti psichiatrici importanti (nel senso che
distruggono le capacità psichiche del soggetto), sembra che il
consumo nella nostra regione sia di scarsa entità; si sono
presentati al "SERT" nell'ultimo anno solo 3 casi. Sono però i casi
più sconosciuti, casi che difficilmente arrivano all'osservazione
del "SERT", tranne arrivare poi con una patologia conclamata,
soprattutto di tipo psichiatrico. La nostra è una regione aperta a
questo problema, nel senso che i nostri figli vanno a studiare in
altre zone, c'è un passaggio notevole, vi sono molte immigrazioni,
per cui è un fenomeno di difficile controllo in questa regione.
Lei era presente all'ultimo congresso che abbiamo organizzato
sulle tossicodipendenze; in quella sede è emerso un dato molto
importante, perché si comincia a parlare di cronicità, la
tossicodipendenza è considerata una malattia cronica, una malattia
che ci sarà per sempre, che non si riuscirà completamente a
debellare perché lascia degli esiti. Vi sono delle nuove condizioni
sociali; lei citava il triste caso di quella ragazza minorenne
morta ieri e questa persona, purtroppo, oltre ad essere una malata
conosciuta dai nostri servizi, era appena uscita da un periodo di
assistenza terapeutica, aveva una situazione legata ad una
situazione sociale e familiare estremamente disagiata.
Cosa si è fatto e cosa si vuole fare? Rispondevo già al
Consigliere La Torre, in corso di finanziaria, che quando si parla
di tossicodipendenza non si sa mai se si fa abbastanza, se si possa
fare di più e cosa si possa fare nello specifico. Le assicuro che
stiamo spendendo molto nella divisione del Fondo sociale nazionale,
che è di 1,8 milione di euro: 220.000 euro (il 15%) sono stati
destinati alla prevenzione e lotta delle tossicodipendenze.
Penso che nel piano sanitario siano stati previsti diversi
interventi e siano stati portati avanti correttamente, anche se
questo fenomeno cambia nel giro di poco tempo, anche per le nuove
realtà migratorie. Io sostengo questi interventi e vorrei
aggiungere che sicuramente c'è una grande attenzione nella
valutazione di questo fenomeno; purtroppo, però, non si tratta di
un gruppo omogeneo di pazienti, ma di un gruppo molto variegato.
Oltre a sostenere gli interventi previsti nel piano - il piano è un
progetto - dico che, malauguratamente per fatti che subentrano, non
sempre si riesce a realizzare interamente quanto si era previsto;
c'è comunque un'attenzione ancora più spiccata e un nuovo impulso a
cercare di affrontare questo problema.
Direi che ci stiamo muovendo in 2 direzioni: una, è quella di
organizzare meglio le nostre forze, cioè un'integrazione fra tutte
quelle reti che si occupano di tale questione, vuoi la scuola, vuoi
l'introduzione al lavoro, vuoi le varie forze sociali operanti sul
territorio; l'altra, è l'informazione, perché questo è un problema
che si sconfigge conoscendolo, affrontando meglio la
situazione.
Gli interventi che stiamo facendo in questo campo sono
tantissimi: potrei parlarle dell'ADEL, dell'assistenza domiciliare
ai minori a rischio di tossicodipendenza segnalati dalla
Magistratura, dalle scuole; potrei parlare del progetto "Il
Pangolo", ma forse i progetti più significativi che hanno avuto
costruzione e attività in questo periodo sono quelli che si
chiamano: "Domani si lavora" (cioè una costruzione di competenze
per soggetti che al termine di un percorso di comunità possano
riaffrontare un reinserimento sociale e lavorativo), che ci sembra
molto importante, oppure il progetto che si chiama "Dopo il
tramonto" (cioè un'attivazione sperimentale di una struttura a
bassa soglia per consumatori attivi di droghe pesanti, in
particolare per persone con problemi di tossicodipendenza che non
abbiano contatti con il "SERT", perché molti di questi casi
sfuggono ai nostri servizi).
Un progetto molto importante, varato in queste ultime settimane,
è un corso per operatori sociosanitari sulla prevenzione all'uso di
sostanze psicotrope tra i giovani nelle discoteche, che sembrerebbe
un problema emergente. E poi, come non pensare, come dicevo prima,
collegandomi all'evento luttuoso descritto dai giornali, che non
siano necessari degli interventi sull'ambito del disagio
adolescenziale, minorile… per cui c'è
un'attenzione a questo problema, un "non abbassare la guardia", un
investirci ancora degli altri fondi, di nuovo tentare di
ripercorrere in modo più preciso e con altre forze dei percorsi
formativi.
Non so se riusciremo ad attuare proprio tutto, perché questo è
un problema talmente vasto per cui non si può mai dire che si stia
facendo proprio tutto, però posso garantire che stiamo facendo
molto.
Si dà atto che dalle ore 16,42 presiede il Vicepresidente
Nicco.
Presidente - La parola al Consigliere Lanièce.
Lanièce (SA) - Prendo atto della risposta dell'Assessore. "In
primis" la sua prima affermazione diceva che l'esposizione
dell'iniziativa era un po' diversa dal titolo
dato… ma il titolo non lo do io, sono
gli uffici che lo danno; noi presentiamo l'interpellanza e il
titolo viene dato sicuramente non da chi prepara l'interpellanza!
In effetti, leggendo il testo, ho fatto riferimento unicamente al
fatto che esistono anche le droghe sintetiche, ma le domande non
riguardavano queste sostanze.
Sulla risposta che ci ha fornito possiamo essere d'accordo in
via di principio, in quanto questo fenomeno è talmente vasto che
rende difficile operare, anche perché presenta vari risvolti sui
quali non si può pensare di poter dire: "agiamo in questa maniera e
risolviamo il problema". Ho partecipato al convegno di cui parlava
l'Assessore, dal quale è emerso il fatto che la tossicodipendenza è
intesa come cronicità; d'altra parte, come amministratori, noi
della Stella Alpina pensiamo che sia opportuno agire nel miglior
modo possibile per cercare di risolvere i problemi, anche se di
vasta portata e difficilmente risolvibili: occorre mettere in atto
tutto quello che si ha a disposizione.
È necessario comunque partire da un dato che è importante. I
dati che possediamo sul fenomeno della droga, come su altri
fenomeni - ad esempio l'alcool -, rappresentano la punta
dell'iceberg del fenomeno, perché sappiamo bene che chi fa
riferimento a queste strutture pubbliche è solo una parte, per
svariati motivi. Pertanto data la difformità fra la realtà e le
stime dei dati che abbiamo grazie al "SERT", occorre tenere in
grande considerazione il privato sociale, le persone che hanno un
contatto quotidiano con i tossicodipendenti, anche se questi non
fanno riferimento al "SERT". Occorre quindi una maggiore
interazione fra pubblico e privato sociale.
Abbiamo poi messo in campo in questi anni alcune strutture tra
cui l'Osservatorio delle dipendenze patologiche nell'ambito
dell'Osservatorio regionale epidemiologico e per le politiche
sociali. Questo importante organismo, istituito con delibera
nell'ottobre 2001, deve essere utilizzato appieno, tenuto conto che
all'interno di quella deliberazione si prevede che, a partire dal
2002, questo servizio deve raccogliere delle informazioni che entro
il 31 gennaio di ogni anno devono essere pubblicate e riguardano
tutte le persone che fanno riferimento al "SERT", in modo da avere
una casistica numerica. Si fa poi riferimento ad un'altra relazione
annuale per quanto riguarda le funzioni prefettizie. Abbiamo quindi
già alcuni documenti che prevedono la presentazione di relazioni
annuali su questo fenomeno; occorre allora poterli esaminare ogni
anno per analizzare il problema droga, anche se questi dati
rappresentano pur sempre la punta dell'iceberg, come dicevo prima.
Occorre comunque mettere le strutture del privato sociale in grado
di operare in questa direzione.
Leggevo recentemente, su un giornale locale, un'intervista di
Don Gerbaz, una delle persone più attive in questo campo, il quale
commentava alcuni aspetti della legge nazionale "Fini", e poi
aggiungeva che chi lavora in questo ambito deve esser messo in
grado di disporre di un budget sufficiente ad affrontare questi
problemi; è una cosa importante, da seguire con attenzione. Un
altro gruppo organizzato in questi anni è stato il gruppo tecnico,
istituito con deliberazione del settembre 2002, un gruppo tecnico
consultivo regionale per il coordinamento degli interventi di
politica sociosanitaria. Anche questo gruppo doveva presentare
delle relazioni sempre in tema di lotta alla droga. Questi sono
alcuni aspetti sui quali bisogna soffermarsi, perché se noi
predisponiamo dei mezzi e delle strutture per cercare di
concretizzare delle azioni, occorre che ci siano fornite queste
relazioni, per evitare che sia solo l'Assessore a farsi carico di
un problema: questo è un fenomeno che riguarda tutti.
Vi sono alcuni passaggi che meritano la massima attenzione e su
cui occorre il coinvolgimento di tutti. Occorre che le
deliberazioni che presentiamo vengano, almeno quelle, completamente
applicate, onde evitare di non concretizzare nemmeno le minime
scelte che vengono deliberate e votate.
Penso che vi siano diversi aspetti di cui bisogna tener conto.
L'invito che posso fare all'Assessore - vista la sua volontà, che
traspare nettamente dalla sua risposta - è di continuare in questa
direzione, tenendo conto che bisogna lavorare tutti assieme, ognuno
con il proprio ruolo. Se l'Assessore mette in essere degli
strumenti che servono per acquisire dei dati, questi dati devono
essere utilizzati dall'Assessorato, ma anche dagli altri, in modo
da servire anche alle altre persone che lavorano in questo ambito
per fronteggiare tale fenomeno e poter dare una risposta non
risolutiva, ma che possa almeno attenuare questo triste fenomeno e
far capire ai giovani che la droga è una cosa negativa. Se si lotta
tutti quanti assieme, magari questo fenomeno potrà essere
ridimensionato e di tale ridimensionamento ne beneficerà tutta la
comunità valdostana.
