Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3062 del 5 febbraio 1992 - Resoconto
OGGETTO N. 3062/IX Uso razionale dell'energia, contenimento
dei consumi e utilizzazione di fonti rinnovabili di energia.
(Interrogazione)
Presidente
Do lettura dell'interrogazione presentata
dal Consigliere Riccarand ed iscritta al punto 5 dell'ordine del
giorno.
Interrogazione Ricordato che la legge 9 gennaio 1991, n. 10,
"Norme per l'attuazione del Piano energetico nazionale", prevede la
concessione di contributi in conto capitale alle regioni a sostegno
dell'uso razionale dell'energia, del contenimento dei consumi e
dell'utilizzazione di fonti rinnovabili di energia;
Appreso che la Valle d'Aosta, contrariamente a tutte le altre
regioni, non ha presentato richiesta dei fondi a disposizione
presso il Ministero dell'industria, del commercio e
dell'artigianato, e che quindi la quota disponibile per la Valle
d'Aosta è stata suddivisa fra le altre regioni,
il sottoscritto Consigliere regionale del Gruppo Verde
Alternativo
interroga
l'Assessore all'industria, commercio e artigianato per
sapere:
1) per quale motivo la Regione Valle d'Aosta nel 1991 non ha
presentato richiesta di utilizzare i fondi messi a disposizione
dalla legge citata in premessa;
2) se è prevista la presentazione di domanda di utilizzazione
dei fondi per il 1992;
3) quali iniziative sta assumendo la Giunta regionale per l'uso
razionale dell'energia, il contenimento dei consumi e
l'utilizzazione di fonti rinnovabili di energia.
Presidente
Ha chiesto la parola l'Assessore
all'industria, commercio ed artigianato, Mafrica; ne ha
facoltà.
Mafrica (PCI-PDS)
L'interrogazione contiene tre
domande, alle quali rispondo nell'ordine.
La richiesta di utilizzare i fondi previsti dalla legge 10/91
non è stata presentata in quanto, avendo la Regione impugnato la
legge citata per illegittimità costituzionale, si è ritenuto che
sarebbe stato contraddittorio chiedere dei fondi messi a
disposizione con una legge di cui si contestava in radice la
legittimità.
La presentazione della richiesta, in altre parole, avrebbe
potuto essere considerata alla stregua di un comportamento
attuativo della volontà di applicare la legge impugnata e come tale
avrebbe potuto nuocere all'esito del ricorso, provocando una
pronuncia da parte della Corte costituzionale di estinzione del
ricorso per cessata materia del contendere.
Vengo ora alla seconda domanda. A norma dell'articolo 9, comma
3, della legge 10/91, le regioni, per ottenere i fondi con i quali
concedere ed erogare i contributi ai richiedenti, devono inoltrare
al Ministero dell'industria, del commercio e dell'artigianato
apposita richiesta, documentata, sulla base delle domande
effettivamente pervenute e favorevolmente istruite entro il 31
marzo di ciascun anno.
Tenuto conto del fatto che la Regione ha impugnato la citata
legge dinanzi alla Corte costituzionale, che la sentenza della
stessa, pronunciata in data 18-27 dicembre 1991, è stata resa nota
soltanto il 4 gennaio del corrente anno, la possibilità di
presentare la richiesta dei fondi appare oltremodo remota, non
esistendo il tempo materiale per effettuare i complessi adempimenti
preliminari alla stessa, posti a carico della Regione:
predisposizione degli strumenti attuativi della legge 10 - occorre
fare una legge applicativa - adeguata pubblicità degli atti
concernenti le modalità di formulazione delle domande, cui si
collega la necessità di concedere ai richiedenti tempi sufficienti
a permettere loro di presentare la domanda in modo rituale,
istruttoria delle domande sulla base della nuova normativa.
La Regione ha comunque a disposizione attualmente una rilevante
quota dei fondi stanziati dallo Stato in vigenza della normativa
preesistente, con la quale finanziare le domande per interventi a
favore dell'utilizzo delle fonti rinnovabili di energia e del
contenimento dei consumi energetici.
In merito al terzo quesito, tenuto conto del fatto che il
ricorso avverso la legge 10 non ha avuto accoglimento, con
conseguente impossibilità per la Regione di assumere un ruolo ben
più rilevante in materia di uso razionale dell'energia, è in fase
di elaborazione presso l'ufficio competente la proposta relativa
allo strumento normativo di attuazione della citata legge.
Comunque la Giunta regionale ha continuato ad erogare con
regolarità i contributi per gli interventi destinati alla
conservazione dell'energia prevista dalla legge regionale 23 aprile
1987, n. 34.
La Giunta regionale, al fine di predisporre una proposta di
disciplina relativa allo sfruttamento delle risorse idroelettriche
e più in generale un piano relativo all'uso delle fonti rinnovabili
di energia, ha conferito un incarico professionale al prof. Boffa
per la redazione di un documento contenente le linee del piano
energetico regionale.
La Giunta sta valutando inoltre l'opportunità di organizzare nel
corrente anno corsi di risparmio energetico in edilizia, rivolti ad
ingegneri, architetti, geometri, periti e tecnici delle pubbliche
amministrazioni, nonché a rappresentanti delle aziende operanti in
Valle per cooperare nel campo della progettazione, realizzazione e
gestione di edifici civili e industriali.
Si sta valutando, inoltre, la possibilità di realizzare o
promuovere un consorzio per l'utilizzo dell'energia prodotta dalla
centrale idroelettrica di Issime, di proprietà regionale.
L'iniziativa, oltre a rispondere alle esigenze manifestate dal
Comune di Lillianes e a far fronte alle necessità di
approvvigionamento energetico delle aziende insediate nell'area
Ilssa Viola di Pont-Saint-Martin, ha una valenza di carattere
generale, in quanto rappresenta l'occasione per dare una prima
applicazione pratica alla convenzione quadro per i piccoli impianti
idroelettrici consortili, stipulata il 6 marzo 1990 tra Regione ed
Enel, al fine di stimolare l'autoproduzione di energia
idroelettrica.
Sono stati poi avviati dei contatti con l'Enel al fine di
promuovere una campagna di informazione per sensibilizzare le
amministrazioni comunali e l'opinione pubblica sui benefici
connessi all'utilizzo delle lampadine fluorescenti, in sostituzione
di quelle tradizionali ad incandescenza.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Non sono soddisfatto della risposta
dell'Assessore, perché la regione Valle d'Aosta è stata l'unica
regione italiana a non presentare domande per l'utilizzo dei fondi
previsti dalla legge n. 10 e quindi ad essere esclusa dalla
ripartizione di quei fondi per il risparmio energetico, che
riguardavano il settore dell'edilizia, quello dell'industria,
dell'artigianato e del terziario, e quello
dell'agricoltura.
Anche altre regioni hanno impugnato il provvedimento di fronte
alla Corte costituzionale, ma ciò non ha loro impedito di
presentare ugualmente le domande per usufruire dei contributi di
una legge che comunque, fino a quando non interverrà un
pronunciamento contrario della Corte costituzionale, è in vigore ed
assegna comunque dei contributi.
Ho qui sottomano la deliberazione del CIPE dell'8 ottobre 1991,
in cui si dice chiaramente -
"Considerato che la Regione Valle
d'Aosta non ha presentato richiesta di fondi al Ministero
dell'industria, commercio e artigianato, i fondi della Valle
d'Aosta vengono ripartiti fra tutte le altre regioni"
. Mi
sembra, quindi, che queste possibilità siano sottoutilizzate e
questo non è sicuramente positivo.
Questo giudizio non positivo viene poi confermato dal fatto che,
da quanto diceva l'Assessore, neppure per il 1992 verranno
presentate le domande per utilizzare i fondi messi a disposizione
dalla legge.
Ciò mi induce a pensare che c'è un problema di carattere più
generale sulla capacità di utilizzare questi fondi, sulla
possibilità di mettere in moto in Valle d'Aosta delle tecnologie e
delle prassi nell'edilizia, nell'industria e nell'agricoltura, che
tendano ad utilizzare sistemi di maggiore risparmio energetico e di
contenimento dei consumi. Questo, evidentemente, significa che nel
settore c'è una grossa carenza da parte della nostra regione.
La legge 10/91 prevede, fra l'altro, che tutte le regioni si
dotino - la legge lo prevedeva già entro il 1991 - di un piano
regionale per l'uso delle fonti energetiche rinnovabili per il
risparmio energetico. Anche questo è un adempimento importante,
previsto dalla legge e che credo vada comunque nel senso di avere
anche una migliore qualità della vita, un uso più razionale
dell'energia, e quindi si tratta di una cosa che noi dobbiamo fare
assolutamente.
Mi sembra che anche rispetto a questo punto siamo ancora
distanti e forse siamo al semplice avvio dei primi studi per
arrivare ad un piano energetico regionale, per cui abbiamo
accumulato un grande ritardo.
Quindi, non posso che esprimere un giudizio di insoddisfazione
sulle risposte dell'Assessore e sollecitare un maggiore impegno da
parte dell'Amministrazione regionale per utilizzare le potenzialità
della legge n. 10, che sicuramente, rispetto alla politica
energetica tradizionale, ha rappresentato una svolta positiva, che
dobbiamo saper cogliere ed attuare anche in Valle d'Aosta,
presentando le richieste dei contributi previsti, elaborando il
piano regionale per l'uso delle fonti rinnovabili di energia e
facendo tutto quello che è scritto nella legge 10 del 1991.
