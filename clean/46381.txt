Classificazione
TRASPORTI E VIABILITÀ



Oggetto del Consiglio n. 2838 del 12 ottobre 2023 - Resoconto
OGGETTO N. 2838/XVI - Interpellanza: "Revisione della bozza
del Piano regionale dei trasporti".
Bertin (Presidente) -
Punto n. 37. Illustra
l'interpellanza il consigliere Aggravi.
Aggravi (RV) -
Ci stiamo avvicinando verso l'ultima parte
di quest'anno e quindi, come è già successo con altre iniziative,
volevamo cercare di capire quale fosse - ed è la prima domanda - lo
stato del percorso di aggiornamento della bozza del Piano regionale
dei trasporti, che è già stato annunciato più volte dall'Assessore
competente.
Tra l'altro, preparando quest'interpellanza, sono andato a
rivedere anche altre interpellanze che avevo fatto su delle
componenti singole del Piano regionale, come sul discorso del
treno: ne stiamo parlando da un po' di tempo e dovendo considerare
l'agenda dei lavori, tra Piano energetico, bilancio, DEFR e
quant'altro, l'idea era anche capire quali fossero le tempistiche a
oggi che l'Assessorato e l'Assessore - la parte politica - si
stessero dando.
Questo considerando tutta una serie di elementi che, nel
frattempo, sono emersi, o comunque emergono, perché sicuramente la
bozza che era stata scaricata in IV commissione aveva, come
elementi più pesanti, più di peso - non soltanto in termini di
proposte e di valutazione, ma anche in termini futuri di scelta per
la Valle prima o poi - sicuramente il macro tema del treno, il
macro tema dell'autostrada, il macro tema collegato del trasporto
pubblico locale e non soltanto.
Ci sono anche poi delle tematiche, se vogliamo, più di alta
visione e di alta responsabilità che, in realtà, incidono sulle
valutazioni del Piano e che rispetto alla bozza che era stata
presentata sono notevolmente cambiate. Parliamo dei due Tunnel, in
particolare del futuro del Tunnel del Monte Bianco ma parliamo
anche - ogni tanto ci si dimentica - della porta di accesso alla
Valle, che è la zona di Quincinetto. È vero che non siamo ancora
andati a invadere quel pezzo di Canavese, però di fatto sappiamo
che quando lì ci sono delle problematiche, noi per necessità di
cose ne siamo coinvolti.
Sono delle tematiche e delle evoluzioni che, rispetto alla bozza
che fu presentata, nel tempo sono enormemente cambiate. Possiamo
dire quasi che alcuni presupposti sono cambiati e sia con le nostre
iniziative, sia l'Assessore quando ci risponde su questo tema,
vediamo che stanno enormemente cambiando.
C'è anche un altro aspetto che, nel frattempo, è enormemente
cambiato che riguarda il discorso dell'impatto - parlo soprattutto
del trasporto pubblico locale perché è appena stata discussa
un'iniziativa del collega Brunod che collegava la scuola al
trasporto pubblico locale - dei collegamenti a lungo raggio, ad
esempio i collegamenti con gli aeroporti o i collegamenti interni
di scuole e anche di turisti. È una tematica molto complessa.
C'è poi sul trasporto pubblico - ed è già stato riportato da
vari colleghi in altre iniziative - l'impatto che ci sarà con la
chiusura della tratta ferroviaria che ha tutte le sue
incombenze.
C'è un'interpellanza di altri colleghi successivamente che parla
dell'annosa questione della Aosta-Pré-Saint-Didier, che io prendo
ad esempio per una considerazione più generale. Tutti questi piani
sono bellissimi, hanno tutta una serie di possibili valutazioni e
sfaccettature, lo abbiamo anche detto soprattutto per il
collegamento di Aosta con l'Alta Valle, però poi, alla fine - come
l'8 giugno 2023 l'assessore Bertschy ci diceva - il problema sono i
soldi. Sulla Aosta-Pré-Saint-Didier avevamo dei dati di un certo
tipo, io mi sono segnato quelli dell'8 giugno dove l'Assessore ci
diceva che servivano 71 milioni, quindi su tutti questi interventi
(al di là della ferrovia) che si prevedono e si definiscono, tutti
hanno un costo, quindi bisogna poi anche far fronte con le risorse
possibili o quelle che ci sono.
C'è un'altra questione che riguarda il rapporto di Aosta con la
periferia e i suoi collegamenti. Aosta è una città necessaria -
come disse qualcuno - perché ovviamente è al centro ed è la città
dove sono alcuni servizi principali e quindi per forza di cose
bisogna anche pensare a quello che è il futuro di Aosta e bisogna
farlo non per entrare nell'autonomia del Comune di Aosta - mi
sembra che stiano già facendo benissimo a livello di
amministrazione comunale su quello che riguarda i trasporti - però
capire qual è l'impatto dal punto di vista di tutta la regione,
perché, volenti o no, per Aosta bisogna comunque passare.
Abbiamo voluto anche chiedere, forse più di prospettiva, due
aspetti: uno l'avevo già affrontato ai tempi, quando c'era il
percorso condotto dall'assessore Minelli. Lì mi ero concentrato
sull'uscita di Morgex, ma in generale su tutte le uscite delle
autostrade. Ho citato per appunto anche il discorso di Aosta
centro, che è stato rilanciato da un quotidiano on-line tempo fa,
ma una delle problematiche anche dell'utilizzo dell'autostrada è,
al di là dei costi, anche di una sua possibile fruibilità come
delle sorte di tangenziali. Sul discorso di Morgex tra l'altro,
visto il grande problema che c'è stato e che c'è con il traffico a
livello di Tunnel, anche la possibilità di utilizzarla in salita
non sarebbe male, considerato che sulla bozza che c'è dello stesso
Piano dei trasporti, si diceva che i manufatti ci sono e
bisognerebbe valutarne l'utilizzo.
Abbiamo anche voluto - e questa magari è vista come una
provocazione e anche di prospettiva, ma ogni tanto ci vuole anche -
chiedere se s'intende fare una sezione di approfondimento o un
passaggio a parte riguardo ulteriori possibili collegamenti
intervallivi.
Io mi sono appuntato quello che diceva l'assessore Marzi nel
giugno del 2022, cioè che il collegamento della strada del Nivolet
è un gigantesco sogno. Forse questi collegamenti sono un gigantesco
sogno, però dobbiamo pensare che se abbiamo tre principali vie di
accesso - e non cito i due colli, perché considero le vie di
accesso principali fruibili tutto l'anno - e hanno delle
problematiche, forse almeno solo valutarle, visto che siamo
bravissimi a fare i piani di valutazione, potrebbe essere il caso
di considerarle non soltanto in ottica di trasporto ma anche,
perché no, di sviluppo di determinate zone e aree.
Abbiamo voluto, con una terza domanda, perché di fatto sono due
ma ci sono tre pezzi, chiedere appunto se s'intende fare dei
ragionamenti, ripeto, non soltanto sulla strada del Nivolet che ho
citato, ma anche su altri possibili collegamenti intervallivi,
considerato che una volta forse si valutava meno e si decideva di
più. Oggi sappiamo che è tutto molto più complicato per fare
determinati ragionamenti, anche perché bisogna capire - questo lo
ricordo in senso lato, senza citare il caso - se dall'altra parte
sono d'accordo a essere collegati, perché altrimenti è inutile
iniziare a fare dei ragionamenti.
Presidente -
Risponde l'assessore Bertschy.
Bertschy (AV-VdA Unie) -
La determinazione dei tempi di
presentazione di un piano ha sempre due livelli: la velocità
politica e poi l'esecuzione pratica degli uffici. Ovviamente, per
quello che mi riguarda, vorrei essere pronto, poi però quando
lavoriamo con le strutture che abbiamo a disposizione,
ringraziandole, si fa l'elenco di quali sono le urgenze (in
particolare in questo momento sul tema dei trasporti conosciamo
tutti quali sono i temi che stiamo affrontando giornalmente) e -
visto che le strutture sono le stesse di prima, anzi, a volte si
riducono anche nel termine di disponibilità di personale, perché
nel tempo le sostituzioni non arrivano in maniera così immediata -
il tempo lavoro diventa un tempo che va dedicato con priorità, come
si fa in qualsiasi azienda rispetto agli obiettivi da raggiungere,
...ma anche le priorità con le quali riuscire a farlo.
Detto questo, noi nel corso del mese di ottobre avremo una serie
d'importanti riunioni. Sarà importante anche che, messe in ordine
tutte le informazioni, si abbia la possibilità di fare qualche
prima considerazione, rivolte sia a livello più politico ma anche a
tutti gli stakeholder che stanno intorno al Piano regionale
trasporti, perché - non essendo un piano che interviene sulle
infrastrutture di sola proprietà regionale ma, anzi, per tante di
queste infrastrutture il riferimento di discussione e di confronto
sono aziende di tipo pubblico piuttosto che società per azioni -
tutte le scelte che cerchiamo in termini di strategia di operare
vanno discusse, anche se poi la strategia si deve sviluppare con
una visione politica.
L'altro aspetto: per quello che mi riguarda, il Piano dovrà
essere di strategia, inteso che non dovrà mettersi a dire in questo
momento se abbiamo o meno le risorse o se gli enti ai quali
chiederemmo di fare degli interventi hanno o meno le risorse. Dovrà
essere un Piano che intanto individua in quale maniera immaginiamo
d'investire, risolvere alcuni problemi e fare delle valutazioni
future, altrimenti, se ci si limita al piano di strategia riferito
al bilancio triennale, non ha senso fare un Piano.
Su questo anticipo che, per quello che mi riguarda, dobbiamo
portare la palla avanti e poi cercare di lavorare per quello che
saranno i nostri impegni a livello di bilancio, per sostenere le
proposte per far lavorare gli altri e per cercare di
svilupparle.
L'obiettivo è di concludere questo Piano in quest'autunno,
sicuramente nel corso di quest'inverno, anche perché poi ci
avviciniamo alla fine della legislatura e se vogliamo concludere
una programmazione la dobbiamo concludere nei tempi utili.
Apro e chiudo la parentesi: il 23 ottobre - e se non riusciamo
il 23 sarà il 30, nella Giunta successiva - approveremo il Piano
energetico così da portare il PEAR in Commissione e iniziare la
fase di confronto e discussione. In questo momento sono in
discussione a livello nazionale i decreti sulle aree idonee e
quindi c'è il rischio di fare un Piano che sei mesi dopo dovremmo
aggiornare, chiudo la parentesi.
Per tornare invece al tema del Piano regionale dei trasporti, ci
sono alcune questioni di fondo che stiamo affrontando, una su
tutti, direi in maniera emergenziale in questa fase, ma di
pianificazione futura, la questione del Tunnel del Monte
Bianco.
Da lì, anche sul nostro Piano dei trasporti dovremmo dire
qualcosa, perché in passato non avevamo fatto grandi valutazioni,
credo che il Consiglio regionale si dovrà esprimere.
Poi cosa dire dall'altra parte nei rapporti con la Francia e con
tutti gli interlocutori lo vedremo, ma qualcosa dovremmo dire al
riguardo di questo.
C'è il grande tema della Aosta-Pré-Saint-Didier, ne parliamo
sovente in Consiglio, c'è un tema dei rapporti con la città, ma c'è
un tema di un'infrastruttura che vediamo tutti che, senza una
scelta politica, rimane un'occupazione non produttiva sul nostro
territorio.
Sappiamo tutti che il lavoro in questa fase non dipende da noi,
essendo l'infrastruttura di proprietà di RFI e del Ministero,
quindi con necessità d'intervenire direttamente, ma dall'altra
parte dobbiamo fare delle pianificazioni.
Io nei prossimi giorni invierò alla Commissione lo studio del
tram-treno di modo che anche quello rimarrà un elemento da
valutare; l'avevo già detto prima dell'estate, poi me ne sono
scordato, il documento è pronto e credo che sarà corretto anche
dare una comunicazione alla stampa, così evitiamo anche la solita
difficoltà a reperire del materiale, ma lo faremo in maniera
ordinata, di modo che non ci siano al riguardo fughe di
notizie.
Ci sono i temi che riguardano una valutazione complessiva del
sistema autostradale compreso quello che lei diceva rispetto ai
caselli; noi in questo momento ci stiamo occupando soprattutto
della questione Aosta con l'idea che già nasceva in quel Piano e
sulla quale continueremo a ragionare, che è quella un po' del
modello di Villa Costanza di Firenze, una gestione della nostra
autostrada che ci metta in condizione di avere qui in questa zona,
la famosa zona F8, dei nuovi servizi andando a rivalutarli
completamente.
C'è il grande tema dell'innesto delle strade regionali di
vallata sulle strade statali, sono tutte strade che hanno un
pensiero e un'origine di tanti anni fa, quindi imbocchi diretti
all'interno dei paesi quando oggi il sistema del traffico, se lo
vogliamo rendere più fluido, avrebbe necessità di nuove
valutazioni.
Poi il tema di come valorizzare quello che dovrà essere un
aspetto nuovo per noi, l'aeroporto, quindi che tipo di ruolo
dargli.
In elenco potremmo mettere tante altre cose che sono in questo
momento l'oggetto della valutazione.
Io conto, ripeto, di poter lavorare su una bozza nel più breve
tempo possibile in quest'autunno, di modo da poter aprire una
discussione definitiva.
Sto a cavallo delle due domande, su alcune questioni che vengono
poste, rispetto alla seconda domanda, sull'analisi del sistema
autostradale, eventuali nuove soluzioni e svincolo: al momento noi
ci stiamo concentrando su Aosta anche su una valutazione di sistemi
tariffari che intenderemmo portare all'interno del Piano.
Se guardo invece i collegamenti intervallivi, anche su questo
credo che il confronto politico potrà essere interessante perché
nascerà un Piano con una visione di maggioranza che dovrà trovare
un equilibrio tra le idee di tutti. Credo che sarà interessante
sentire poi le idee dei vari gruppi sapendo bene che i collegamenti
intervallivi se sono collegamenti che hanno una visione da TPL,
quindi di tipo di trasporto sono una cosa, se hanno una visione
tipo turistico o di sviluppo economico commerciale sono ancora
un'altra questione. I colli che ha citato, in particolare il Colle
di Nivolet, sono questioni aperte da tempo, anzi, forse ferme da
tempo, e che è bene che un Consiglio regionale che ha voglia di
approfondire, che ha voglia di costruire una visione sui trasporti,
affronti e magari decida che le cose vanno bene così oppure,
piuttosto, si possono fare delle pianificazioni.
Io quest'anno ho avuto modo di frequentare Colle Nivolet
dall'altra parte e sono aspetti che vanno considerati quantomeno in
questa fase, cercando sempre di mantenere un'autenticità dei nostri
luoghi e una valutazione che sia legata allo sviluppo del nostro
territorio e non di altre questioni.
Noi credo che riusciremo a portare avanti questo lavoro,
soprattutto in questa seconda parte d'autunno, una volta sbloccata
la situazione del Piano di emergenza per la ferrovia, in modo che
le strutture si possano dedicare maggiormente anche agli incontri
che dobbiamo fare.
Presidente -
Per la replica, consigliere Aggravi.
Aggravi (RV) -
Faccio solo una premessa, sul discorso
delle risorse io non intendevo che il Piano debba avere anche le
"Cifre vicine" o comunque non si devono inserire delle valutazioni
o delle prospettive perché non ci sono i finanziamenti; se fosse
così ovviamente tutti i piani noi li metteremmo da parte, perché se
l'assessore Marzi avesse dovuto fare il conto con la calcolatrice
del Piano sanitario e benessere sociale, probabilmente sarebbe
ancora lì adesso con la calcolatrice Olivetti a terminare i conti,
questo lo sappiamo benissimo.
Quello che io volevo invece far passare come messaggio è: "Non
spendiamoci neanche troppo in grandissime valutazioni", nel senso
che cerchiamo sempre e comunque di mantenere i piedi per terra
perché, faccio una battuta, se per guadagnare 30 secondi o qualche
minuto si dovesse considerare il tempo che ci si sta mettendo per
capire come risolvere il problema di una chiusura dell'unico asse
ferroviario che abbiamo e facessimo il costo-opportunità, diciamo
che ci occuperemmo di tutt'altro.
Detto questo, io quello che mi auguro è sicuramente che ci sia
una valutazione, ma mi sembra di capirlo e comunque lo vedremo,
pragmatica rispetto a determinati problemi. Lei ha citato quello
più grosso che poi non dipende totalmente da noi; per quello che
riguarda l'autostrada, abbiamo almeno 3/4 attori con i quali
dobbiamo necessariamente interloquire. Quello che io vorrei
rilanciare, al di là del discorso di Aosta, è valutare davvero la
possibilità - considerato che la tecnologia c'è e si può
comprendere se c'è una potenzialità - di avere anche altri accessi
per utilizzare l'autostrada da parte dei locali, perché sappiamo
che il bilancio lo fanno i mezzi pesanti però è un servizio che può
essere utile a tutti.
Ci sono due passaggi che mi sono dimenticato di riportare in
premessa ma che le vorrei dare soltanto come ulteriori elementi. Un
altro grosso problema che avremo, al di là delle prospettive, è
quello che possiamo dire sarà il futuro dell'attrazione dei mezzi,
quindi sicuramente l'elettrico, ma in prospettiva anche
eventualmente l'idrogeno e il gas liquido.
Anche su quello, io mi auguro che una valutazione venga fatta
perché abbiamo anche qui delle infrastrutture che sono le vecchie
pompe di benzina che oggi servono una rete principalmente privata.
Oggi abbiamo le colonnine con tutte le varie problematiche. Io
personalmente ho segnalato alle sue strutture anche una
problematica pratica che mi è stata segnalata su due colonnine, che
forse sono le prime che erano state montate, però quello che
bisogna capire - e ringrazio le strutture che sono state
prontamente reattive alla segnalazione - è che l'autonomia dei
mezzi aumenterà però dobbiamo anche pensare che è un problema di
spazio.
Se oggi il parcheggio è un parcheggio soltanto, domani in realtà
il parcheggio potrà essere anche la stazione di servizio, perché io
posteggio la macchina e la devo ricaricare, che la ricarica sia di
qualsiasi tipo di vettore energetico.
Detto questo, è comunque un problema che va valutato.
L'ultima domanda, è vero, era una domanda di provocazione, che
però serviva soprattutto per dire che tre sono le vie principali
dalle quali si va e si viene in Valle d'Aosta. Sono vie tra l'altro
che hanno un'importanza particolare, anche soprattutto per gli
Stati di riferimento, però dobbiamo comunque non limitarci, e su
questo il mio gruppo farà la sua parte quando sarà il momento,
quindi dirà quello che pensa, ma penso che dobbiamo pensare a un
futuro, perché altrimenti se ci sediamo sull'attuale, rischiamo di
fare degli errori che sono stati fatti quando forse certi problemi
non ci sembravano imminenti o non lo erano e invece poi oggi ne
paghiamo in qualche modo le conseguenze, anche e soprattutto per
farci sentire laddove certe decisioni vengono prese, soprattutto
poi per non subirle totalmente.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 11:01 alle ore 11:17.
