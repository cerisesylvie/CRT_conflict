Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1777 del 4 maggio 2011 - Resoconto
OGGETTO N. 1777/XIII - Interpellanza: "Individuazione di
criteri e parametri per l'assunzione dei lavoratori da parte della
Società di servizi".
Interpellanza
Preso atto che all'interrogazione a risposta immediata del
Partito Democratico: "Modalità di assunzione dei lavoratori da
parte della Società di servizi", del 23 febbraio 2011, oggetto n.
1636/XIII, il Presidente della Regione asseriva che "dobbiamo tener
conto, come voi avete sollecitato, di una serie di parametri da cui
naturalmente l'esperienza acquisita, che sarà oggetto di una
valutazione e della possibilità di mettere in valore un'esperienza
acquisita";
Constatato che per quanto riguarda la graduatoria dei
lavoratori con mansioni di custode dei castelli, musei e giardini e
di assistente alle manifestazioni l'esperienza acquisita, le
numerose prove concorsuali già superate, gli anni di lavoro svolto,
non sono tenuti in debito conto rispetto alla valutazione di una
nuova prova selettiva;
i sottoscritti Consiglieri regionali
Interpellano
l'Assessore competente per sapere se intenda:
1) salvaguardare le professionalità acquisite e attestate dal
superamento di prove per la costituzione di graduatorie
temporanee;
2) chiarire se si intenda mantenere nella condizione di
precariato permanente gli addetti di cui sopra o se intenda
intraprendere un percorso virtuoso che garantisca loro un futuro
lavorativo.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, è chiaro
che il tema caldo di questi giorni è certamente quello
dell'occupazione e quello che riguarda la costituzione della
Società dei servizi. Io ho usato il termine "Società dei servizi",
perché è quello che è presente nella legge, però sappiamo che nelle
dichiarazioni a mezzo stampa anche il Governo regionale ha usato
l'espressione "salva precari", non è un'espressione che abbiamo
coniato noi, ma è un'espressione che è stata usata nelle
comunicazioni a mezzo stampa per semplificare e intendere un
concetto, che anche nelle discussioni in commissione avevamo inteso
essere volto ad evitare che l'applicazione della finanziaria
nazionale riducesse
tout court
del 50 percento i posti a
tempo determinato rispetto ai lavoratori delle mostre, castelli e
operatori di sostegno.
Faccio solo una breve premessa: non è certo responsabilità di
tale Governo aver creato questo numero consistente di precari. C'è
stato un innesto di questioni, di blocco di assunzioni previsto dal
Patto di stabilità, diciamo che è un'operazione che risale a
Governi precedenti al suo, quindi non è che la sto chiamando in
causa come responsabile della condizione di precariato. È evidente
che l'Amministrazione regionale nel suo complesso ha la
responsabilità di aver creato un numero di lavoratori precari non
perseguendo fino in fondo quelle che potevano essere alcune
possibilità legate a norme di stabilizzazione. Vi è quindi una
presenza di precari che arriva per quanto riguarda mostre, castelli
e operatori di sostegno, anche se si tratta di attività
profondamente diverse le une dalle altre, a circa 600 unità.
L'obiettivo era quello di impedire che di queste 600 unità 300
fossero escluse e 300 confermate, stante le graduatorie in essere,
anche perché alcune svolgono - non se ne parla quasi mai di questi,
ossia gli operatori di sostegno - un'opera indispensabile nella
scuola, senza queste figure non si potrebbe davvero operare nella
scuola come si opera oggi, quindi parliamo di figure
indispensabili. Così come ovviamente l'apertura di un castello, una
mostra, sono figure assolutamente indispensabili, ma gli operatori
di sostegno per il ruolo sociale che hanno lo sono forse di più,
anche se nessuno quasi mai si occupa di loro.
La nostra idea era che alcune di queste persone che hanno
lavorato...non parlo di quelle che hanno lavorato vent'anni, ma ci
sono persone che hanno sicuramente più di dieci anni, hanno
superato tre prove concorsuali per rimanere in servizio in questi
dieci anni...secondo me, si meritavano, nel momento della
costituzione della "salva precari", alcune norme di salvaguardia
che permettessero loro, come è avvenuto per i cantieri forestali,
che le persone che presentavano
ex novo
la domanda,
legittimamente, perché abbiamo scoperto che c'è un grande interesse
per questi lavori, legato a difficoltà a trovare lavori in altri
settori...quindi permettesse a queste persone una certa tutela
rispetto al continuare l'attività di precariato, perché qui
parliamo di continuare ad essere personale a tempo determinato. Uno
allora dice:
"qui ci chiedete delle cose che non sono mai state
fatte"
, ma io ho un'esperienza per cui lo stesso Stato ha
dovuto nel caso della scuola, avendo creato un numero abnorme di
precari, intervenire con delle misure specifiche di salvaguardia di
questi precari e quindi intervenire affinché chi aveva una certa
anzianità fosse tutelato e gli fosse garantita la possibilità di
rimanere in servizio anche a tempo determinato prima del
neolaureato. Esistono quindi delle procedure addirittura pubbliche
- qui stiamo parlando di una società "salva precari" che ha un
carattere di s.p.a. - che consentono, in situazione di emergenza,
di tutelare chi ha un percorso di anzianità e quindi, a mio avviso,
l'impostazione data alla tipologia di classificazione dei titoli
con l'innesto di una nuova prova aggiuntiva, obbligatoria anche per
chi ne ha già superate due, o tre, è a mio avviso disequilibrata e
non risponde ai requisiti che erano alla base della costituzione
della "salva precari". Faccio un esempio concreto: con questa
modalità che è stata creata secondo cui per titoli si può arrivare
intorno ai 20 punti circa - poi lei mi correggerà nei numeri -,
avendo una prova che, per fortuna, grazie all'impegno delle
organizzazioni sindacali è stata dimezzata da 40 a 20 punti...sta
sempre a significare che un cittadino della Comunità europea a
conoscenza di questo bando di concorso che viene e si iscrive e
ovviamente grazie alla sua professionalità, alle sue conoscenze,
eccetera, prende 20 punti nella prova può superare una persona con
10-15 anni di anzianità avendo già superato più volte prove di
accesso in Valle d'Aosta. Io ritengo che questo non sia rispondente
al principio base che avevamo istituito nella "salva precari", non
risponda ai percorsi, che sono quelli volti a garantire chi ha per
anni lavorato in una condizione di precariato della pubblica
amministrazione, ma sapendo che alle volte aveva l'interruzione di
un mese tanto per far scattare di nuovo un meccanismo di questo
tipo.
Ritengo che si poteva e si possa ancora fare in modo diverso,
che la prova di accesso debba essere fatta per coloro che vogliono
avvicinarsi a questo straordinario mondo che ha tanta ricchezza
professionale da offrire, ma che chi ha più volte dimostrato di
saper ben operare in tale settore non debba essere nuovamente
sottoposto ad una prova selettiva, che non darebbe accesso ad un
posto stabile, ma di nuovo ad una graduatoria solo triennale e
questa è la prima domanda: si può ragionare per salvaguardare
meglio chi per anni ha operato degnamente nell'Amministrazione
regionale?
La seconda domanda, non meno importante, è che
l'Amministrazione...è chiaro che c'è una situazione di emergenza,
riconosciuta la gravità di questa emergenza...quindi si deve
procedere in condizioni emergenziali, che adesso stanno diventando
anche drammatiche, se non patetiche, nel caso della dirigenza di
questa "salva precari", con tutto il rispetto di chi non gode di
buona salute...ma sono tanti i lavoratori che non godono di buona
salute in questo momento...ecco, la domanda è: ma c'è un progetto,
Presidente, per cui noi a queste persone diciamo:
"superata
questa fase emergenziale, c'è un futuro per voi di un qualche
tipo"
? Oppure cominciamo con la solita storiella del...miseria,
vedo che è davvero interessante l'argomento, che proprio a nessuno
dei consiglieri regionali non gliene può "fregare una mazza" del
lavoro in Valle d'Aosta! So che c'è qualcuno che segue...ma vedo le
assenze massime rispetto a questi temi, vuol dire che tutto va bene
in Valle d'Aosta, che ce ne importa di questi precari! Ciò detto, è
prassi consolidata che si venga qui solo per segnare la
presenza...
Presidente
- ...mi permetta, evitiamo questo genere di
valutazioni, perché non è corretto, ci sono delle persone che sono
sempre presenti, grazie.
Donzel (PD)
- ...ma ovviamente non era riferito ai
presenti: era riferito agli assenti.
Il ragionamento per concludere allora è il seguente: abbiamo in
mente un percorso per chiudere ragionevolmente, con i tempi che
saranno necessari, questo percorso infinito di precariato a vita
che è stato costruito nel passato? Al di là della "salva precari",
c'è l'idea per cui queste persone verranno poi assunte a tempo
indeterminato? Dovranno nuovamente superare un'altra prova
selettiva dopo tale calvario?
Président
- La parole au Président de la Région,
Rollandin.
Rollandin (UV)
- Il tema che ritorna oggi all'attenzione
del Consiglio con riferimento alla Società di
servizi...personalmente l'ho sempre chiamata Società di servizi e
quindi come tale è...vorrei ricordare che i dati non portano ai
numeri che il collega ha specificato: non sono 300, 660 sono i
precari, perché sono sia...
(interruzione del Consigliere Donzel, fuori
microfono)
...ha detto 300, può darsi che abbia capito male, comunque 660
sono solo quelli del settore dell'agricoltura, poi ci sono quelli
del settore dei lavori pubblici, ci sono gli assistenti alle mostre
e i custodi, ci sono quelli dei servizi relativi al sostegno alla
scuola e in più, quando avevamo parlato di quello che a livello
nazionale succede, della riduzione del 50 percento delle spese
relative a questi settori, ne avevamo tenuto conto.
Venendo a noi, il tema che qui viene riportato è quello del
ruolo della Società di servizi. Nei criteri per il reclutamento da
parte della Società di servizi del personale per l'assistenza
all'attività di valorizzazione e custodia di beni culturali nella
gestione di attività culturali e fieristiche, oggetto di
concertazione con le organizzazioni sindacali lo scorso 15 aprile -
hanno firmato tutti tranne la CGIL -, è previsto un punteggio
derivante dalla valutazione dei titoli che pesa per il 58 percento
nella redazione della graduatoria. I titoli valutabili comprendono
i servizi già prestati nei profili professionali di assistenza alle
manifestazioni e di custodi presso l'Amministrazione regionale e in
altri enti nel comparto unico. I titoli di studio, le idoneità
conseguite in precedenti concorsi o selezioni per figure
professionali inerenti agli stessi settori di attività,
valorizzando la professionalità acquisita...non so se il collega ha
seguito quello che è scritto nella delibera conseguente a questo
accordo, dove i punteggi specificano proprio la professionalità
acquisita, oltre che l'età...quindi tutto questo è già puntualmente
previsto dalla delibera attuativa. Ai fini della graduatoria, il
restante 42 percento sarà dato dalla valutazione di una prova di
selezione, un testo con risposta multipla inerente il settore di
attività. La domanda che si pone è: perché per gli assistenti alle
mostre si fa una prova, mentre per gli operai forestali non si è
fatta? Vorrei sottolineare che, per gli operai forestali e quelli
dei cantieri edili, fino ad oggi non si erano neppure fatte le
valutazioni per titoli, come è stato fatto tenendo conto
dell'anzianità, tenendo conto dell'esperienza...tutto quello che è
stato fatto quest'anno per fare quella graduatoria che è oggi
definitiva. Non era mai stata fatta una graduatoria in tal senso e
non era mai stata fatta una prova di qualsiasi tipo, si era sempre
aderito a delle richieste che erano state fatte dai singoli
all'Assessorato competente. Per quanto riguarda invece gli
assistenti alle mostre, si è sempre fatta nel tempo una prova di
selezione per la conoscenza delle materie oggetto di esame. Per
lungo tempo ogni due anni le persone per l'assistenza alle mostre
facevano una nuova prova per essere di nuovo inserite nell'elenco
provvisorio degli assistenti alle mostre e questo è successo per
tutto il periodo antecedente a questa prova che noi chiediamo.
Perché la prova? Perché se uno non ha mai fatto l'assistenza alle
mostre, deve fare una prova, altrimenti non so come classificarlo,
la prova è indispensabile ed è lì la differenza; qui le prove sono
sempre state fatte, mentre per gli altri no e continua nello stesso
modo. Viene fatta una prova semplificata, nemmeno più una prova
scritta, ma una prova orale, una prova che è a moduli, molto più
semplice, ma un minimo di conoscenza deve averla, perché non si
capisce come si potrebbe equiparare e valutare le prove di qualcuno
date dieci anni fa con una commissione diversa, rispetto a colui
che fa una prova oggi con una commissione del tutto nuova. Io mi
iscrivo per la prima volta, faccio la prova, perché non è possibile
non farla in quanto devo dimostrare che qualcosa conosco per fare
assistenza alle mostre, e ho un punteggio, poi riprendo ed equiparo
un punteggio dato 6 o 10 anni fa con un'altra commissione e con un
criterio del tutto diverso...preso dal collega che ha già
esperienza. Era impossibile! Ecco perché abbiamo dovuto fare questo
tipo di selezione: per riuscire ad avere dei requisiti omologhi, in
modo che non ci fossero difficoltà nello stilare una graduatoria
che premia largamente la possibilità di valutare anzitutto
l'anzianità, che è collegata anche con l'esperienza di lavoro,
quindi tali criteri sono stati ampiamente visti, valutati e
approvati nella delibera di cui parlavo; queste sono le ragioni per
cui il tutto avverrà con tali criteri. Per questo particolare
settore di attività, al fine di rispettare i principi di
trasparenza e imparzialità, una prova di selezione meritocratica è
come ho detto non necessaria, ma indispensabile per valutare le
capacità e le attitudini salvaguardando allo stesso tempo le
esperienze già acquisite.
Per quanto riguarda il futuro, riteniamo che le valutazioni sul
sistema dei precari siano corrette, però voglio dire che solo ieri
abbiamo fatto il Consiglio per le politiche del lavoro, laddove,
con la presenza del Presidente Comé - che ha seguito, fra l'altro,
un gruppo specifico su questo tema -, si è visto che, rispetto ai
10.000 iscritti nelle liste di collocamento, hanno risposto alle
richieste di lavoro 2.400 persone e di queste alcune, rispetto ad
un discorso di lavoro ad una certa distanza, addirittura hanno
rifiutato. L'osservazione puntuale, per la prima volta ci dà
l'anagrafe totale della situazione della Valle d'Aosta, e porta ad
avere una disoccupazione oggi in Valle del 4,3 percento. Questo non
significa che tutto va bene, ma significa che la percentuale è la
metà del tasso nel resto delle altre regioni. Ora, questo tipo di
osservazione è il risultato di un dato puntuale fatto dal
Dipartimento del lavoro e dalla Commissione politiche del lavoro, a
cui partecipano tutti, prima partecipava anche il collega Rigo;
oggi noi abbiamo la fotografia corretta della situazione del
lavoro. Sicuramente ci sono problemi nell'ambito del lavoro e
sicuramente per il discorso dei precari, altra cosa che è emersa,
sono aumentate di nuovo le assunzioni, ma sempre - e qui vengo al
tema che è stato sollecitato dal collega -, in termini precari,
ossia non ci sono più, o sono sempre meno le assunzioni a tempo
indeterminato. Perché dico questo? Perché anche le pubbliche
amministrazioni oggi sono in una situazione di divieto di
completare le piante organiche o di aumentarle. Come il collega sa,
anche l'Amministrazione regionale ogni due persone che vanno in
pensione, sempre rispettando il Patto di stabilità, ne assume una,
quindi con una progressiva erosione del numero di dipendenti e
questo vale per tutte le pubbliche amministrazioni. Il discorso
della stabilizzazione è un tema importante, ma va fatto non
illudendo la gente, perché oggi non possiamo creare dei piani che
prevedono di stabilizzarne dieci, cento o cinquanta; quello che
sarà possibile lo facciamo, figurarsi se non c'è la volontà di
tutti di farlo, ma deve essere possibile e oggi non lo è con le
norme esistenti! Non è che dipenda da una non volontà! Nei piani
verrà chiaramente prevista una possibilità in futuro di ottenere
anche questo. Voglio anche precisare, per quanto riguarda la
Società di servizi, che almeno con questo sistema abbiamo tre anni
di certezza per chi ha fatto quest'anno...è nella graduatoria e
lavora, per i prossimi tre anni lavora e non era mai successo. Darò
poi le copie al collega.
Président
- La parole au Conseiller Donzel.
Donzel (PD)
- Egregio Presidente, cari colleghi, a parte
la divagazione sui dati della disoccupazione, che poi riaffronterò
volentieri in altre interpellanze per un confronto e altre
considerazioni, io rimango al tema, visto che spesso sono stato
chiamato in causa per uscire dal tema, ma ritornerò nel corso di
una prossima adunanza consiliare sulla questione della
disoccupazione. Guardi Presidente, lei ha parlato di criteri per
l'assunzione per titoli che portano al 58 percento del punteggio
contro il 40 percento della prova; la prova va già al 42 percento,
ma la cosa curiosa è che, per accedere a quel 58 percento - e la
cosa mi fa veramente piacere -, serve la laurea. I titoli allora,
come dice lei, hanno delle limitazioni, per cui non è un
punteggio...io le dico, guardi vada a vedere quello Stato di cui
spesso si parla così male...nel riconoscere la professionalità, in
alcune graduatorie vengono riconosciuti i punteggi progressivi per
gli anni dati, qui invece esiste sempre un tetto, per cui uno che
ha lavorato al di là di un certo numero di anni ha lo stesso
punteggio di quello che ne ha lavorati meno, quindi lavorare 20
anni, o lavorarne 15 sempre quella tipologia di punteggio hai.
Riconosco che è stato fatto uno sforzo per inventarsi una
graduatoria, ma l'altra questione...è ovvio e lapalissiano che il
nuovo aspirante che arriva debba superare una prova, ma noi
dicevamo: perché colui che già ha superato la prova deve rifarne
un'altra, sapendo che l'ha rifatta più volte?
Lei mi ha detto:
"ci sarà una stabilità di tre anni"
, ma
guardi che per queste persone è come vivere in un romanzo di Kafka,
è da almeno dieci anni che c'è un incontro fra le forze sindacali,
vari Assessori, una volta alla sanità, una volta alla cultura,
perché gli operatori di sostegno se li sono "strappati per i
capelli" gli Assessorati dell'istruzione e gli Assessorati della
sanità precedenti al suo caso! È una storia lunga, Assessore
Lanièce, queste persone ne hanno viste di tutti i colori...e ogni
due anni dovevano rifare una prova. Adesso gli si dice:
"state
tranquilli, la prova è ogni tre"
, ma questi veramente dicono:
"ma state scherzando?"
. Non lo dicono, perché sono lì nel
terrore di perdere il posto di lavoro, ma è una situazione
drammatica, per cui non si può dire ad una persona che adesso la si
mette a posto, perché, invece di fare le prove ogni due anni, le
farà ogni tre! "Visto che hai fatto dieci prove, visto che ne hai
fatte già cinque per mantenerti il posto di lavoro, ci sembra
corretto che tu ne rifaccia un'altra insieme ad altre persone che
mai hanno lavorato, perché bisogna creare una situazione omogenea",
ma guardi che anche nel settore dell'istruzione chi ha superato un
concorso una volta ha accesso a delle graduatorie senza rifare
all'infinito questi concorsi, perché è un titolo che ha acquisito.
Insomma se tale persona sa fare l'operatore di sostegno e lo ha
fatto per dieci anni, o c'è un'inadempienza dell'Amministrazione
regionale che non ha verificato che questo individuo non era in
grado di fare quel mestiere, o questo mestiere lo sa fare e allora
ha titolo di accesso diretto alla graduatoria e gli si dia il
punteggio per titoli, ma che ragionamento è:
"per i forestali
non abbiamo mai fatto graduatorie, quindi introduciamo la
graduatoria, gli altri hanno sempre fatto la prova e quindi la
rifanno"
?
Sono d'accordo con lei quando dice che per i nuovi che arrivano
deve esserci la prova di ingresso, ci mancherebbe! Ma chiedere di
fare un'ulteriore prova a chi l'ha già fatta altre due, o tre
volte, o di più - perché fra gli operatori di sostegno c'è gente
che ha fatto cinque prove - è dire che questo è nelle regole?
Secondo me, no, si doveva trovare un'altra strada. Sul mio
blog
poi, che non è stato oscurato, ma è diventato
inaccessibile per i dipendenti regionali, qualche mese fa avevo
scritto e poi riportato anche nel giornale
Le travail
:
"questa società non salva i precari"
e questo infatti viene
confermato dal Presidente che dice:
"parliamo di società dei
servizi e non di società "salva precari""
. Siamo di fronte alla
dichiarazione evidente che quello che è stato promesso sei mesi fa
con una legge non verrà mantenuto!
