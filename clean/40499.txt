Classificazione
AMMINISTRAZIONE REGIONALE
Ordinamento degli uffici e del personale
ISTRUZIONE PUBBLICA
Personale docente e non docente



Oggetto del Consiglio n. 3288 del 15 marzo 2018 - Resoconto
OGGETTO N. 3288/XIV - Interpellanza: "Mancata indizione di
concorso pubblico per la copertura di posti di Dirigente tecnico
nel settore della scuola d'infanzia e primaria".
Farcoz (Président)
- Je déclare ouverte la séance. Point
n° 1 à l'ordre du jour. Pour l'illustration, la parole à la
collègue Certan.
Certan (ALPE) -
Con questa interpellanza vorremmo capire
le motivazioni per le quali non è ancora stato indetto il concorso
per coprire i due posti vacanti nella pianta organica dei dirigenti
tecnici, che per comodità e anche per praticità sono chiamati nella
scuola ispettori.
Lo scorso anno nel mese di maggio avevamo rivisto i criteri di
assegnazione e di ripartizione della dotazione organica dei
dirigenti, in quanto vi erano delle necessità diverse rispetto a
com'era ripartito il numero di posti che, pur rimanendo e
mantenendo i quattro posti per dirigente tecnico, erano stati
suddivisi in modo diverso, accorpando sotto un unico dirigente
tecnico la scuola materna e la scuola primaria e poi potenziando
gli altri ordini di scuola. Rimangono quindi vacanti, a seguito
anche dei pensionamenti del 2015 e 2016, i posti della scuola
materna e della scuola primaria e rimane vacante il posto dell'area
matematico-scientifica. Per la ripartizione di questa dotazione
organica avevamo tenuto conto delle indicazioni che venivano date
dalla circolare ministeriale, però avevamo cercato di riadeguarla e
di potenziarla laddove in questi anni non vi era stata questa
figura che aveva potuto approfondire.
La Valle d'Aosta, riguardo a questo concorso, potrebbe agire in
autonomia e non è necessario che venga istituito un concorso
nazionale. Lo scorso anno avevamo rifatto una ripartizione - ne
abbiamo anche parlato - perché credo che sia un'esigenza lavorativa
avere tutti e quattro i dirigenti scolastici tecnici al loro posto
e di ruolo. È poi solo il corretto completamento della pianta
organica, che porterebbe a un potenziamento del lavoro e a un
miglioramento dello stesso all'interno della Soprintendenza, che
sappiamo avere solo il giusto nella pianta organica e in qualche
settore essere un po' carente.
Volevamo capire quali erano le motivazioni per le quali ancora
non è stato istituito il concorso, pur capendo che a livello
nazionale ce n'è uno per dirigente e uno un po' particolare per
insegnanti, di cui parleremo dopo. Quindi, pur capendo che a
livello nazionale sono stati banditi altri concorsi, ci sembrerebbe
importante in qualche modo affidare questi incarichi in modo
definitivo.
Président -
Pour la réponse, la parole à l'assesseur
Rini.
Rini (UV) -
L'attuale dotazione organica dei dirigenti
scolastici, gli ex ispettori scolastici, consta di quattro posti di
cui due occupati a tempo indeterminato e due invece risultano
essere vacanti. Più precisamente, dei due posti vacanti uno è stato
temporaneamente ricoperto tramite un incarico di dirigente tecnico
affidato a un dirigente scolastico, con conseguente necessità da
parte della Soprintendenza di attribuire in reggenza la sede
lasciata temporaneamente libera dal dirigente scolastico
individuato quale dirigente tecnico incaricato.
Durante il corrente anno scolastico sono state assegnate tre
reggenze: due istituzioni scolastiche, più il convitto Chabod. Se
ne aggiungeranno tre per il prossimo anno scolastico 2018/2019,
conseguenti e dovute all'ulteriore pensionamento di tre dirigenti,
senza la possibilità di sostituirli per mancanza della graduatoria
valida da cui attingere i nuovi dirigenti scolastici. Nell'anno
scolastico 2018/2019, su venticinque istituzioni scolastiche, sei
saranno date in reggenza a un altro dirigente scolastico, che dovrà
così dirigere la propria sede di titolarità unitamente alla scuola
ricevuta in reggenza. Appare superfluo ricordare che l'assegnazione
di una scuola in reggenza crea ovviamente un sovraccarico di lavoro
per il dirigente scolastico reggente e un conseguente, ma direi
anche naturale e ovvio, servizio non sempre effettivamente adeguato
alle aspettative dell'utenza. Quindi si crea un disagio per i
ragazzi e per il dirigente stesso che se ne deve occupare.
Alla luce delle supposte considerazioni che ho appena fatto e
che il concorso per i dirigenti scolastici, recentemente bandito,
non consentirà di immettere in ruolo i vincitori prima del mese di
settembre 2019, si è ritenuto di non bandire i due posti vacanti da
dirigente tecnico prima dell'avvio concorsuale per il dirigente
scolastico, così da non creare ulteriori reggenze, perché si
andrebbe a creare davvero un grande problema per la scuola nella
sua totalità, ove i predetti concorsi fossero vinti dagli attuali
dirigenti scolastici. Considerato che nella tarda primavera di
quest'anno avranno inizio le prove del concorso per dirigente
scolastico, si ha intenzione di bandire i due posti da dirigente
tecnico tra i mesi di aprile e maggio, in modo da disporre della
relativa graduatoria per il mese di settembre 2019, quindi in
concomitanza e al pari della graduatoria per dirigente scolastico,
scongiurando così due possibili e ulteriori reggenze.
Président -
Pour la réplique, la parole à la collègue
Certan.
Certan (ALPE) -
Assessore, la ringrazio per la risposta,
che è molto tecnica. Io però mi permetto di fare qualche passaggio
in più. La sua risposta dà proprio l'idea che c'è come un tappo a
livello di stabilizzazione dei posti di dirigente scolastico e, fin
quando non si sblocca il concorso da dirigenti nelle scuole - lei
dice - si va a penalizzare l'organico, perché con le reggenze c'è
un po' più di lavoro. Lo scorso anno avevo fatto non dico una
statistica, però un'indagine e, guardando i numeri degli insegnanti
e degli alunni che ogni istituzione ha in rapporto alle scuole di
altre regioni in Italia, posso permettermi di dire che la Valle
d'Aosta ha dei numeri di alunni e di insegnanti non dico bassi, non
dico della metà rispetto ad altre istituzioni del Piemonte, della
Lombardia o anche di altre regioni, ma quasi. Quindi, pur tenendo
conto ad esempio della dislocazione molto diversa nelle valli, pur
capendo e pur mettendo tutti questi elementi sul piatto della
bilancia, mi sembra un po' restrittivo non dare la possibilità ai
dirigenti di occupare e di stabilizzare questi posti da dirigente
tecnico. Questi ispettori sono il motore per tutti gli altri
dirigenti e, di conseguenza, è opportuno dare la possibilità di far
salire anche chi ha i requisiti e comunque riuscire a
nominarli.
Io penso che quello della reggenza sia un problema transitorio
di un anno o due, dopo di che si stabilizzerebbero. Io credo che,
da un punto di vista di indirizzo e da un punto di vista politico,
il concorso sarebbe da bandire al più presto. Noi lo stavamo
bandendo lo scorso anno, ma poi per queste riserve lo abbiamo
leggermente ritardato e così è saltato il 2017, il 2018 e speriamo
di andare nel 2019, perché per il fatto che ci sarà il concorso da
dirigente scolastico, temo che non se ne istituiranno due
concomitanti. Ripeto che a mio avviso è davvero un limite ed è un
non permettere in qualche modo la completezza di tutti i posti in
pianta organica, sia da dirigente che da dirigente ispettivo. Lo
scorso anno avevamo avviato nominando temporaneamente un dirigente
tecnico, perché con decreto assessorile era possibile nominarne
uno, nel limite del 50 percento di posti vacanti disponibili. Però
credo anche che questi posti sia importante metterli a ruolo.
Quindi le chiederei, anche se è vero che siamo a fine legislatura,
di vegliare su questa procedura, perché a mio avviso, se così
continuiamo, temo che neanche nel 2019 verrà fatto.
Dalle ore 9:22 assume la presidenza il vicepresidente
Grosjean
.
