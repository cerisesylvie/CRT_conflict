Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 261 del 11 gennaio 1989 - Resoconto
OGGETTO N. 261/IX - RAPPORTI TRA LA REGIONE ED IL GRUPPO
ELETTROCARBONIUM IN RELAZIONE AI PROBLEMI DELLA CASSA INTEGRAZIONE
PER I LAVORATORI DELLA EX MORGEX-CARBO (Interpellanza).
PRESIDENTE: Do lettura dell'interpellanza in oggetto, presentata
dai Consiglieri Mafrica e Bajocco, ed iscritta al punto 14
dell'ordine del giorno.
INTERPELLANZA
APPRESO che all'incontro, organizzato per il 19 dicembre
dall'Ufficio del Lavoro per affrontare i problemi della Cassa
Integrazione per i lavoratori della ex - Morgex Carbo, non era
presente il Gruppo Elettrocarbonium;
RITENUTO che non sia accettabile il comportamento di un gruppo
industriale che si dice pronto a collaborare per nuove iniziative
mentre rifiuta la richiesta di proroga della Cassa integrazione per
i suoi ex - dipendenti;
i sottoscritti Consiglieri regionali del Gruppo comunista
INTERPELLANO
l'Assessore competente per conoscere:
1) quali sono i rapporti odierni tra la Regione ed il Gruppo
Elettrocarbonium;
2) quali sono gli intendimenti della Giunta rispetto alle
iniziative da prendere per garantire la continuità della Cassa
Integrazione per i lavoratori della ex - Morgex Carbo.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Questa mattina i problemi dell'industria
hanno evidentemente un certo rilievo, perché prima abbiamo parlato
di una situazione che potrebbe avviarsi verso soluzioni positive,
mentre ora vorremmo avere notizie sulla ex Morgex Carbo. Noi
eravamo intervenuti in merito nel corso di un precedente Consiglio,
quando la Giunta aveva assunto l'impegno di un incontro con il
Gruppo Elettrocarbonium e con le rappresentanze sindacali per
affrontare il problema della proroga della cassa integrazione per i
lavoratori di questo stabilimento.
Dai giornali abbiamo appreso che in realtà il gruppo
Elettrocarbonium non si è presentato all'incontro programmato per
il 19 dicembre, per cui vogliamo sottolineare la contraddizione
della politica aziendale di questo gruppo, che da una parte accetta
di contribuire ad una nuova iniziativa che dovrebbe riassorbire la
mano d'opera che è stata messa in cassa integrazione dall'ex Morgex
Carbo, ma che dall'altra rifiuta di prolungare la cassa
integrazione fino a quando la nuova iniziativa a cui partecipa non
sarà decollata.
Vorremmo comunque avere notizie dalla Giunta in merito agli
sviluppi della situazione e conoscere il suo giudizio
sull'atteggiamento del gruppo Elettrocarbonium. Poiché la Giunta
regionale ha approvato delle iniziative in relazione alla nuova
attività di collaborazione con il gruppo Elettrocarbonium, noi
riteniamo che sia necessario fare ogni sforzo per garantire ai
lavoratori dell'ex Morgex Carbo una situazione meno traumatica in
questi anni che saranno necessari per la costruzione del nuovo
stabilimento e per la messa a punto degli impianti per la nuova
attività.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
In effetti, d'accordo con le organizzazioni
sindacali e con l'Ufficio del Lavoro, era stato chiesto un incontro
con l'azienda, ma quest'ultima non si è presentata perché, come
risulta da un telegramma del Presidente dell'ex Morgex Carbo, tale
appuntamento era concomitante con altri impegni.
In sostanza si può dire che l'azienda ritiene di non poter
andare oltre il 31 dicembre 1988 come limite ultimo per la proroga
della cassa integrazione, e ciò a seguito di un accordo, siglato
presso l'Ufficio regionale del Lavoro oltre che dalle
organizzazioni sindacali, anche dal sottoscritto e dai
rappresentanti dei lavoratori, che già proponeva uno slittamento
della cassa integrazione rispetto ad un precedente termine.
L'azienda sostiene che il 31 dicembre è già una data slittata in
avanti e quindi la considera immodificabile.
Successivamente, il Presidente della Giunta ed il sottoscritto
hanno nuovamente invitato il Presidente dell'ex Morgex Carbo a
riesaminare il problema in un rapporto tra la Regione e l'azienda.
Questo incontro è previsto per la prossima settimana, per cui solo
allora saremo in grado di dire qualcosa di più in termini di
ulteriore proroga della cassa integrazione. Alla data del 31
dicembre 1988 i cassintegrati della ex Morgex Carbo erano 49.
Parallelamente l'Amministrazione regionale ha avviato delle
iniziative per i lavoratori attualmente in cassa integrazione e con
rischio di passaggio alla disoccupazione speciale. Uno di questi
interventi è di tipo usuale, nel senso che prevede l'utilizzo nei
lavori socialmente utili, oltreché dei cassintegrati, anche di
coloro che sono in disoccupazione speciale; l'altro intervento è
invece collegato alla nuova azienda che si insedierà a Morgex ed
alla quale sono già stati chiesti i profili professionali, per
avviare una idonea attività formativa che consenta al maggior
numero di lavoratori, cassintegrati o in disoccupazione speciale,
di entrare nella nuova attività. L'Agenzia del Lavoro sta già
lavorando per definire un progetto che dovrebbe partire al più
presto....
(...Interruzione...)
... Poiché per il 50% circa delle prime 40 unità lavorative
previste con l'entrata in funzione della nuova attività della
società Sorgenti Monte Bianco, sono richieste delle qualificazioni
più specifiche e più alte, ci stiamo organizzando per predisporre
attività corsistiche legate al fabbisogno di mano d'opera e di
occupazione della nuova azienda, per consentire al maggior numero
di lavoratori dell'ex Morgex Carbo di inserirsi nella nuova
attività.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi pare che per il momento le notizie siano
abbastanza deludenti.
Il rapporto con il gruppo Elettrocarbonium non è mai stato
facile, ma io credo che vada fatto ancora uno sforzo, anche perché
mi sembrano piuttosto generiche le motivazioni con le quali il
gruppo Elettrocarbonium ha in sostanza disertato l'incontro del 19
dicembre. Questo fatto è indice di una mancanza di volontà nella
ricerca di una soluzione ad un problema che all'azienda non costa
molto, ma che ai lavoratori può provocare disagi di una certa
consistenza: se si passa dalla cassa integrazione alla
disoccupazione speciale, viene mantenuto un assegno più o meno
equivalente, però dopo sei mesi viene a mancare la copertura ai
fini pensionistici e previdenziali. Questo, per lavoratori che
hanno già perso l'occupazione, è certamente un problema di non poco
conto.
Io credo che la Giunta regionale, nel corso del nuovo incontro
che ci è stato preannunciato, dovrebbe sottolineare da una parte di
essere stata molto pronta quando si è trattato di acquistare l'area
al gruppo Elettrocarbonium, dall'altra che in questi mesi è
accaduto un fatto nuovo: quando si è acquistata quell'area si
pensava che la nuova attività produttiva potesse avere inizio in
tempi più brevi, invece è stato poi necessario ripensare e
riprogettare tutto lo stabilimento, dilatando ulteriormente i tempi
di attesa. Tutto questo deve essere tenuto in considerazione dal
gruppo che è stato in Valle d'Aosta per una ventina d'anni e che si
appresta a rimanere, ad operare e possibilmente anche a trarre
utili dalla nuova attività industriale che é situata nella stessa
località.
Certamente possono anche essere utili iniziative come il ricorso
ai lavori socialmente utili o alla formazione professionale; tutto,
però, cambierebbe se fosse già possibile assumere nella nuova
azienda tutti i lavoratori, altrimenti il problema dei lavoratori
in disoccupazione speciale rimane e crea disagio. Riteniamo
pertanto che questo problema debba essere affrontato dalle forze
politiche e dall'Amministrazione regionale finché è possibile.
Sollecitiamo la Giunta ad insistere nel presentare questi
elementi di discussione al gruppo Elettrocarbonium, anche perché
quest'ultimo, con la proroga della cassa integrazione avrebbe a suo
carico soltanto una piccolissima parte di oneri per una cinquantina
di lavoratori, per cui noi non riusciamo proprio a comprendere la
sua determinazione nel voler fissare una data assolutamente
ultimativa.
