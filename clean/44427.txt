Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1439 del 6 aprile 2022 - Resoconto
OGGETTO N. 1439/XVI - Interrogazione: "Dimissioni del
Direttore dell'Associazione Forte di Bard e ripercussioni sulla
gestione del Forte".
Bertin (Presidente)
-
Punto n. 12 dell'ordine del
giorno. Risponde l'assessore Jean-Pierre Guichardaz.
Guichardaz J. (FP-PD) -
Come già evidenziato nella seduta
del Consiglio del 12 gennaio scorso, all'associazione sono affidate
molteplici funzioni tra cui la costituzione di un polo culturale
relativo alla montagna, la promozione e attuazione della fruizione
pubblica del Forte e dell'area afferente, anche mediante
l'organizzazione di mostre, seminari, eventi culturali, la
costituzione di un centro di documentazione della cultura montana,
l'istituzione di borse di studio per promuovere la ricerca sulla
cultura montana. Tali funzioni implicano la gestione dei musei
attivi delle Alpi, Prigioni, Ferdinando e, in corso di
ristrutturazione, Alpi dei Ragazzi, di spazi espositivi di attività
commerciali, di attività di ristorazione alberghiera, un albergo,
una caffetteria e un ristorante, degli immobili in concessione di
proprietà del Comune di Bard, quattro appartamenti, un ristorante
esternalizzato, un hotel da ristrutturare e relativa attività di
manutenzione.
L'associazione si è, di conseguenza, dotata di una struttura
organizzativa che prevede in posizione apicale la figura di un
direttore al quale sono affidate, come previsto dall'articolo 26bis
dello statuto, funzioni concernenti sia il programma culturale, sia
funzioni di natura gestionale, amministrativa e finanziaria.
L'importante rilevanza di queste ultime viene spesso sottovalutata
dall'esterno nell'immaginare il ruolo del direttore e il suo carico
di lavoro e responsabilità.
La rescissione consensuale del rapporto di lavoro, relativa al
contratto individuale di lavoro tra l'Associazione Forte di Bard e
il direttore, rientra tra i rapporti privati che intercorrono tra
datore di lavoro e dipendente. Ogni rapporto di lavoro instaurato,
prevede la possibilità che, entro il termine del periodo di prova,
le parti possano recedere dal rapporto. Nella fattispecie il
rapporto di lavoro è stato rescisso consensualmente secondo le
procedure previste dal contratto di lavoro. In particolare il
rapporto tra l'associazione e il direttore rientra tra le attività
di gestione di competenza del comitato di indirizzo.
Il fatto che i contratti di lavoro prevedano i periodi di prova
è funzionale alla possibilità di interrompere il rapporto, se non
sussistano le condizioni di soddisfazione per le parti rispetto ai
risultati emersi durante lo svolgimento della prova. Evidentemente
sono stati valutati i risultati da entrambe le parti ed entrambe le
parti non hanno ritenuto di continuare il loro rapporto di lavoro.
La questione è di competenza delle parti.
Nell'immediato l'associazione deve procedere a una nuova
selezione pubblica per il conferimento dell'incarico di direttore.
In merito l'Associazione ha previsto un bando centrato
sull'esperienza professionale di direzione e/o gestione di poli
museali e culturali; ridotta la valutazione minima per il
superamento del colloquio e attribuito alla commissione il compito
di proporre al comitato di indirizzo una terna di candidati. In tal
modo si ritiene che il comitato possa individuare il soggetto
maggiormente rispondente alle esigenze dell'associazione.
Considerato che la procedura selettiva dovrebbe concludersi in
60-90 giorni e le difficoltà, nonché l'incoerenza di integrare un
soggetto esterno, nel frattempo sarà il presidente ad assumersi le
funzioni di direttore, anche alla luce della responsabilità
derivante dalle attività in capo allo stesso presidente di
rappresentante legale e datore di lavoro. Ovviamente questo senza
percepire alcun emolumento, come già è avvenuto in passato, e come
avviene normalmente in caso di assenza del direttore.
Presidente -
Per la replica la consigliera Erika
Guichardaz.
Guichardaz E. (PCP) -
Naturalmente non entro nelle
motivazioni perché, come diceva, sono motivazioni che stanno tra le
parti, ma sicuramente il caso delle recenti dimissioni riapre il
dibattito su quella figura, su che cosa cerca il Forte. Nella prima
selezione si chiedeva, ad esempio, una laurea specialistica,
dopodiché, come ha citato, c'è stata un'interpellanza. Nel secondo
avviso invece sembrava che questo direttore si occupasse di più di
un aspetto amministrativo, perché leggendo il bando si prediligeva
questa parte, tant'è che vi era un'apertura anche a lauree di tipo
più gestionale, ad esempio giurisprudenza, scienze economiche e via
dicendo. Si notava invece in quel caso un'assenza, ad esempio,
dell'aspetto più artistico e culturale. Lei ha citato bene
l'articolo 26bis, che invece prevede che quel direttore abbia anche
quelle funzioni.
Il nuovo bando sembra in qualche modo mettere una pezza rispetto
a quello che è avvenuto con il secondo bando, sebbene anche qui
vediamo comunque una sorta di confusione che sacrifica un po' le
competenze perché, ad esempio, rispetto al colloquio viene posto
particolarmente l'accento sulla programmazione, al bilancio e al
controllo finanziario, all'organizzazione aziendale e alla gestione
delle risorse umane, mentre si parla di conoscenze di patrimonio
monumentale culturale italiano, che lei ben sa equivale
praticamente ad avere una conoscenza quasi enciclopedica, perché
abitualmente si è esperti in parte di quei settori, quindi sembra
quasi nuovamente che si prediliga quell'aspetto.
È uscito nel mentre anche un concorso per curatore, quindi anche
qui non si comprende bene intanto il perché di quest'uscita
contemporanea e perché, se i compiti dell'articolo 26 sono dati al
direttore, si fa uscire nello stesso momento quello del ruolo di
curatore.
È evidente che l'assenza di un direttore e l'auspicio che lei ci
aveva già detto in altri Consigli, cioè quello della divisione fra
le due figure, possa essere il modo per valorizzare in questo caso
il Forte. Noi ci saremmo aspettati, ad esempio, che nel colloquio
finale si chiedesse anche la presentazione di un progetto per la
valorizzazione del Forte, in modo che si comprendesse, anche sotto
questo punto di vista, quali sono le idee di coloro che si
candidano a diventare direttore. Quindi, anche sotto questo punto
di vista evidenziare sia l'aspetto gestionale, che però dovrebbe
essere scisso, ma soprattutto capire che cosa si vuol fare di quel
Forte. Adesso nella nostra attività ispettiva abbiamo chiesto tutta
una serie di documenti, ma in questo momento, è vero che è un
momento difficile per la questione pandemica, ma ci sembra che
abbia perso un po' quella grande importanza che aveva nel panorama
culturale già solo una decina di anni fa. Quindi, sicuramente il
ruolo del direttore è un ruolo centrale per l'azione del Forte.
