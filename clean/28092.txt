Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 181 del 31 luglio 1970 - Resoconto
OGGETTO N. 181/70 - Annullamento degli aumenti di prezzo sui
generi contingentati. (Ritiro di mozione - Approvazione di ordine
del giorno)
Germano (P.C.I.)
- Ci troviamo di fronte a una mozione
presentata il 10 febbraio. Evidentemente queste mozioni scadono e
bisognerebbe anche vedere nella questione del Regolamento di
trovare un mezzo per superare questo.
Montesano (P.S.D.I.)
- Queste mozioni sono scadute.
Germano (P.C.I.)
- Lo so, lo so che sono scadute, è
successa la crisi, ma abbiamo anche fatto tre o quattro Consigli
prima di arrivare...
Montesano (P.S.D.I.)
- Non si propongono, se non a
richiesta, le mozioni che sono scadute per crisi della Giunta,
perché cambiano gli interlocutori.
Germano (P.C.I.)
- Bisogna prevedere nel Regolamento che,
quando vi è un fatto per cui un Consigliere fa un'interpellanza o
una mozione, un'interrogazione, nel giro di 15-20 giorni questa
venga discussa perché noi invece questo fatto non l'abbiamo e
allora abbiamo sempre delle cose. Noi chiediamo qui, per esempio,
che i prezzi dei generi contingentati siano riportati come prima,
come si fa a metà anno a fare questo? Non si può più. Se la mozione
era discussa nel tempo debito ed opportuno, si poteva anche
ottenere questo, come si poteva respingere, non dico mica. Però
bisogna prevedere nel Regolamento un iter delle mozioni, delle
interrogazioni e delle interpellanze tale che garantisca che
possono essere discusse a tempo debito o per sopravvenuta crisi o
cose di questo tipo ci sia una risposta scritta dell'Assessore,
della Giunta in modo che la mozione abbia efficacia. In questo caso
non può avere efficacia.
E allora abbiamo concordato, per non perdere tempo, un ordine
del giorno con l'Assessore interessato, e io penso che, se questo
ordine del giorno che l'Assessore interessato ha, viene letto e
viene approvato, noi ritiriamo questa mozione.
Albaney
(M.A.V.)
- In merito alla richiesta del
Consigliere Germano e concordato col Capogruppo che è il
Consigliere Germano, vi do lettura dell'ordine del giorno che è
stato predisposto in merito a questo aumento dei generi
contingentati dovuto indipendentemente da cause nostre ma dovuto
all'aumento dei prezzi in campo internazionale. Così recita
l'ordine del giorno:
"Vista la mozione presentata in data 10 febbraio 1970 dai
Consiglieri Siggia, Germano e Macheda, relativa ai prezzi di
vendita al consumo dello zucchero e del caffè
contingentato;
Constatato che lo zucchero contingentato assegnato alla Valle
d'Aosta in esenzione fiscale non è di produzione nazionale ma
proviene dal mercato comunitario e che il prezzo al consumo di
detto zucchero è in diretta dipendenza dell'oscillazione del
mercato stesso;
Rilevate le...
eccetera eccetera che non sto a leggere
perché non interessa
...
Considerato che compito della Regione è quello di adoperarsi
per contenere nell'interesse della popolazione lavoratrice gli
aumenti del costo della vita;
DELIBERA
di impegnare la Giunta, sentita la Commissione Industria e
Commercio, di contenere o ridurre per il prossimo anno i prezzi dei
generi contingentati utilizzando i fondi della cassa conguaglio.
Nel contempo il Consiglio invita l'Assessore all'industria e
commercio di svolgere opportune azioni per il contenimento dei
prezzi di vendita dei generi contingentati al fine di non
consentire aumenti di prezzi ingiustificati che possano incidere
sull'aumento del costo della vita, soprattutto delle categorie dei
lavoratori più disagiati, in adesione all'impegno di solidarietà
assunto dal Consiglio regionale".
Bordon (D.C.)
- Io penso, e mi rivolgo in particolare a
Albaney, per dirgli che ha avuto veramente fortuna che sia cambiata
la Presidenza della Giunta perché il 10 febbraio era stata
presentata con una Giunta, se non sbaglio, e oggi ce n'è un'altra
quindi, probabilmente vedi che hai evitato degli strali e hai fatto
bene anche tu a fare cambiare la Giunta!
Albaney
(M.A.V.)
- Volevo precisare al Consigliere
Bordon, dato che è in tema così di buon umore, che l'ordine del
giorno che testé ho letto è lo stesso che già avevamo preparato
assieme, è solo questo.
Montesano (P.S.D.I.)
- Nessuno interviene? E allora
metto...
Manganoni
(P.C.I.)
- Io non ho nulla da dire su
questo però, collegandomi, anche per evitare di presentare altre
mozioni, all'aumento dei prezzi, del costo della vita, io, oltre ai
generi contingentati, sta bene, ma c'è l'aumento degli altri
generi. Questa primavera si è aumentato il prezzo del pane sebbene
pochi mesi prima ci sia stato l'impegno, in seguito alla questione
dello sciopero, che non si sarebbe aumentato il prezzo del pane.
Finito lo sciopero, passato un mese o due, il prezzo del pane
aumenta. Si sente in giro - non so se questo corrisponda al vero -
che la tazzina del caffè dalle 70 lire, quanto si paga adesso, sarà
portata a 80-90, non so quale prezzo. Comunque io direi che
l'Assessore deve fare tutto il possibile, anche l'impossibile, per
evitare nel modo più assoluto almeno l'aumento dei generi di prima
necessità, perché se no qui è tutto il discorso, aumenti degli
stipendi dopo mesi di sciopero, aumenti delle paghe poi aumenti dei
generi contingentati, del costo della vita. E allora noi siamo di
nuovo al punto da capo e dopo si deve ricominciare.
Dato che qui - io non dico che l'Assessore possa fare tutto, ma
può fare molto - ed allora cerchi di impedire questi ingiustificati
aumenti.
Albaney
(M.A.V.)
- Rispondo al Consigliere
Manganoni per quanto concerne il pane. C'è un tipo di pane che è
sottoposto all'esame del Comitato prezzi ed è il pane comune, poi
c'è un altro tipo di pane che viene stabilito dalla categoria
interessata.
Montesano (P.S.D.I.)
- Nessuno chiede la parola? Allora
passa ai voti l'ordine del giorno presentato, proposto di comune
accordo fra l'Assessore e i proponenti della mozione. Chi è
favorevole alzi la mano. Contrari? Astenuti? Il Consiglio approva.
Allora la mozione si intende ritirata.
