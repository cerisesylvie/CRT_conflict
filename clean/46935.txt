Classificazione
AGRICOLTURA



Oggetto del Consiglio n. 3283 del 9 febbraio 2024 - Resoconto
OGGETTO N. 3283/XVI - Reiezione di mozione: "Impegno del
governo regionale a non sostenere nelle diverse sedi istituzionali
o politiche iniziative volte a promuovere la non coltivazione dei
terreni agricoli".
Bertin (Presidente) -
Alla presenza di 34 Consiglieri,
possiamo riprendere i lavori. Mi scuso per il leggero ritardo
dovuto al protrarsi della riunione dell'Ufficio di Presidenza.
Siamo al punto n. 91 dell'ordine del giorno.
Si è prenotato il consigliere Planaz, ne ha facoltà.
Planaz (RV) -
La nostra iniziativa era per portare
all'attenzione di quest'Aula, a seguito di tutte le proteste che
sono iniziate in Olanda, all'inizio della primavera, e poi si
stanno verificando in questi giorni in Germania, in Francia, adesso
anche in Italia e tutta una serie di altri Paesi; oggi ho visto
anche la Spagna, e in seguito penso che seguiranno tutta una serie
di Paesi che andranno, con questa protesta pacifica, a sottolineare
le problematiche di questo settore, cercheranno di portare avanti
le istanze, affrontare le problematiche forse sono state disattese
nella programmazione.
Tengo a precisare che con quest'iniziativa non voglio accusare
nessuno di quest'Aula, anche gli Assessori prima di questo mandato,
perché sono regole imposte dall'Unione Europea e calate un po'
dall'alto, anche perché questa programmazione - al di là di tutti
gli eventi che si sono succeduti tra l'epidemia, cambiamenti
climatici che stanno continuando a preoccupare tutta la popolazione
- la partenza di questa programmazione forse è partita un po' male
già per la pandemia, ma poi le scelte che sono state fatte per
stabilire i principali indirizzi per poi mettere a terra tutto
l'intero piano strategico della nuova programmazione... forse non
si è percepito abbastanza le reali necessità delle categorie
produttive, magari un mondo che è molto lontano alle esigenze di
questo settore forse in alcune misure è giunto a conclusioni che
appena sono state introdotte hanno suscitato, e suscitano oggi,
molto scalpore.
Se noi andiamo ad analizzare tutta una serie di passaggi delle
proteste che ci sono, a partire dall'Europa, ma anche in Italia, la
protesta non è tanto sul quantitativo della riduzione del premio in
sé, ma è sui vincoli che vengono imposti sulle produzioni degli
alimenti e che, mettendoli in concorrenza su quello che si trova
sul mercato di tutta una serie di alimenti che provengono da altri
continenti, e non da altri Stati, perché se vogliamo sottolineare
il fatto, forse l'Italia - per non parlare della nostra Regione - è
sempre stata sotto scacco di politiche commerciali sleali perché il
nostro Made in Italy, le nostre piccole aziende, le nostre
particolarità, è normale che quando si confrontano con aziende di
grandi dimensioni e con allevamenti enormi, è inevitabile che si
viene sempre più a una concorrenza sleale. Tengo a sottolineare che
la linea della nuova programmazione punta sul green,
sull'ecologico, sul rispetto di tutta una serie di vincoli molto
restringenti, poi quando ci vediamo arrivare nei nostri mercati
soprattutto cereali ma anche derivati di carne e formaggi da Paesi
di altri continenti che devono attraversare chilometri e chilometri
di mare con delle navi che consumano tantissimo, alla fine da una
parte cerchiamo di fare una politica ecologica green noi e poi, per
portare questi prodotti nel nostro continente, consumiamo più di
quello che consumiamo noi qua per produrli. Questo farebbe già
pensare un attimo alle politiche che si dovrebbero attuare e
all'attenzione che bisognerebbe avere nei confronti delle nostre
produzioni.
Nella nostra Regione, era stata avviata tutta una protesta da
parte degli allevatori che oggi non si sono visti, forse anche
queste proteste rischiano di cavalcare dei malesseri creati forse
anche dall'Unione Europea: in questa assemblea per molti dei nostri
documenti, quando vengono discussi e messi a terra, bisogna sempre
tener conto delle politiche europee. La protesta non si è sentita
tanto nella nostra Regione ma non è per questo che gli agricoltori
non si sono presentati ma magari perché non è stato ben chiarito il
motivo di questa protesta, perché non è detto che gli allevatori e
gli agricoltori valdostani non hanno nessun tipo di problema,
perché da quanto mi sembra, ci sono allevatori che avrebbero
voluto, anche loro, non protestare contro la Regione o contro il
Governo nazionale, ma piuttosto contro l'Europa, anche per
dimostrare un segno di sostegno, di adesione alla protesta. Abbiamo
visto il dietrofront sulle ultime decisioni da parte della
Commissione Europea, secondo me, dopo una nuova programmazione, se
si fanno dei dietrofront così, forse qualcosa di sbagliato in
questa programmazione c'è.
C'è tutta una serie di problematiche che si mettono in evidenza,
una è quella della famosa "Carne coltivata": anche questo è un
aspetto su cui il Governo italiano, con alcune associazioni di
categoria, ha fatto delle battaglie a livello nazionale e anche a
livello europeo - che subito erano state frenate dall'Unione
Europea - sostenendo che era una legge che non si poteva fare,
andare a vietare l'uso e la produzione di carne coltivata nel
nostro Stato, e di conseguenza nella nostra Regione... oggi non c'è
solo l'Italia, ci sono altri dodici Paesi che hanno firmato questo
documento, in cui si chiede di rivedere questa tipologia di
produzione e far sì che sia, se non altro, ben identificata perché
è giusto che il consumatore sia al corrente dal punto di vista di
quello che va a consumare ma anche riguardo all'aspetto sanitario
dell'uso di queste carni, perché non sappiamo ancora quali effetti
sul nostro organismo avrà il consumo di queste carni.
Se andiamo a sentire, se andiamo ad analizzare quello che ci
avevano detto in audizione le associazioni di categoria -
 "Premiateci il prodotto, aiutateci a valorizzare la
produzione" - Assessore, non dico che non lo stiamo facendo, ma
forse non lo stiamo facendo abbastanza e, ripeto, non do
responsabilità di questo a nessuno, però bisognerebbe studiare una
politica più concreta nei confronti delle aziende che lavorano nei
nostri territori, perché le rivendicazioni che ci sono in Germania,
in Francia e in tutti gli altri Paesi non sono proprio le stesse
che vengono fatte dai nostri allevatori e anche dalle nostre
aziende. Logicamente ogni territorio ha le sue particolarità, se
noi andiamo ad analizzare le problematiche delle regioni che
coltivano terreni seminativi, è inutile che stiamo a dirlo,
sull'uso di pesticidi ed altri prodotti chimici per la produzione
di cereali... io penso che nessun allevatore o contadino voglia
inquinare o causare dei danni alla salute delle persone o inquinare
il territorio.
Ma la contestazione più forte qual è? Se dagli altri continenti,
dagli altri Paesi fuori dall'UE, arrivano sul nostro mercato dei
prodotti che non rispettano le stesse nostre regole, logicamente
praticano una concorrenza sleale nei confronti di chi rispetta e
produce in un determinato modo, ci troviamo dei prodotti che
costano di meno sul mercato e logicamente non sempre il consumatore
ha la possibilità di verificarlo, perché non si ha sempre la
possibilità di capire da dove provenga, ad esempio, il grano per
fare il pane o quant'altro, nonostante le politiche che si sono
fatte per consumare i prodotti locali, non sempre il consumatore
può scegliere, perché non sempre, magari, è ben definita la
derivazione di questi prodotti.
Secondo me c'è un insieme di cose che hanno fatto scatenare
questa grande manifestazione che crea anche molta preoccupazione,
perché lo vediamo anche dai Governi centrali degli altri Paesi che
non è che l'hanno proprio presa sottogamba, e giustamente, ma non è
sempre stato così: se noi andiamo indietro di dieci anni alle
proteste sulle quote latte, non furono ascoltate come succede oggi,
e c'era un motivo ben definito in quel periodo lì, perché ci furono
degli allevatori che scelsero in quel caso di rispettare le regole
comunitarie sulla produzione di determinati alimenti (in questo
caso il latte) e altre aziende che hanno detto: "No, no,
produciamolo pure, tanto al massimo ci fanno una piccola multa e
poi andremo a vedere".
Alcune aziende, purtroppo, si sono fatte del male perché si
trovavano in una condizione per cui magari il costo di produzione
non era così elevato - e non è di nuovo un problema che riguarda le
nostre zone, perché le nostre zone sono limitate dalle produzioni
caratterizzate dal nostro territorio che limitano già le produzioni
di per sé per le difficoltà che ci sono nel produrre e nei costi di
produzione - in quella circostanza c'era stata una protesta ma che
non era stata ascoltata, perché parte di queste regole qualcuno le
aveva rispettate alla lettera e qualcun altro un po' meno.
In questo caso oggi ci troviamo in un contesto un po' più
generalizzato, le problematiche di tutti i settori sono quasi le
stesse, seppure legate a fattori diversi, e ciò ha portato questo
grande movimento, anche se non costante, in tutto il territorio, a
manifestare e a cercare di mandare un segnale alla politica e alle
associazioni che credo tutti dobbiamo ascoltare e credo anche che
gli allevatori e gli agricoltori debbano fare un fronte comune,
perché oggi molte di queste regole sono state calate dall'alto - e
non sempre dalla politica e dalle associazioni - senza magari
essere tanto elaborate, magari con una linea politica che oggi
cozza con le esigenze di questo settore e forse si sono saltati dei
passaggi, perché se andiamo su un altro settore che tocca un po'
tutti - ma tanto per far capire il disagio che si sta vivendo - in
questo momento in questo settore tutti vogliamo essere ecologici e
non inquinare, però lo dobbiamo fare.
Se volessimo fare qualcosa di concreto, dovremmo dire: da domani
nessuno più usa la macchina e andiamo tutti a piedi. Io vorrei
vedere quante proteste si attiverebbero in tutto il territorio,
perché logicamente abbiamo costruito tutta un'economia sui mezzi di
trasporti di merci e di persone e oggi cambiare di botto tutto un
sistema da un giorno all'altro è impossibile.
È quello che sta un po' succedendo in agricoltura, perché è
facile a tavolino dire: dobbiamo fare quello perché dobbiamo essere
più ecologici, dobbiamo essere meno inquinanti, però a volte non ci
sono neanche i mezzi per fare diversamente.
Faccio un esempio, il diserbo delle colture dei seminativi: c'è
una sperimentazione, la costruzione di robot che vanno a fare un
diserbo meccanico per cui non c'è bisogno di usare il classico
diserbante, però oggi non ci sono ancora sul mercato queste
tipologie di attrezzature che potrebbero dare un grande aiuto, sia
per lo svolgimento di tutte le attività agricole sia per migliorare
tutto l'aspetto ecologico. Chi non lo vorrebbe applicare? Oggi
forse non ci sono ancora tutti gli strumenti per riuscire a far
questo.
La cosa che più è contestata in tutte le proteste è l'usare dei
fondi pubblici per disincentivare il lavoro o lasciare dei terreni
incolti, penso che questa sia stata la goccia che ha fatto
traboccare il vaso, perché se noi pensiamo che noi usiamo dei soldi
pubblici per migliorare tutto un sistema produttivo e poi, nel
frattempo, per delle ideologie... perché in un determinato momento,
fosse stato 30 anni fa, magari andare incentivare delle aree di
riposo avrebbe anche avuto senso, ma di questi tempi la manodopera
e le persone che lavorano in questo settore saranno sempre di meno,
perché con gli orari di lavoro e senza giorni di riposo c'è sempre,
purtroppo, meno giovani che si avvicinano a questo settore,
dall'altra parte abbiamo una classe che è in età molto avanzata e
purtroppo c'è addirittura una parte già pensionata che svolge
queste attività. Andare ad usare dei soldi pubblici per lasciare
delle aree... questo non riguarda la nostra regione, però è una
delle trenta misure citate nel PSR; lei, Assessore, quando ha fatto
le consultazioni per decidere a quali misure aderire, logicamente
avrà visto che c'era una misura che andava a incentivare l'incolto
delle produzioni.
Io penso che tutto questo dovrebbe far riflettere, perché allo
stesso modo noi, usando dei soldi pubblici per incentivare e
valorizzare un determinato prodotto di filiera, come in questo caso
sull'agroalimentare, poi dall'altro canto magari affianchiamo delle
misure che si mascherano dell'ecologia, della moda verde, ma che
non fanno che causare danni ancora più notevoli a questo settore,
poi dall'altro canto vediamo che promovendo queste misure che
incentivano la non produzione, come ho detto prima, ci troviamo
invasi da prodotti che non rispettano nessuna di queste
condizioni.
Io non aggiungerei altro, leggerei l'impegnativa che abbiamo
presentato su questa mozione, che è molto semplice: "Impegna il
Governo regionale, in particolar modo gli Assessori competenti in
materia di agricoltura e di affari europei, (qui ho ritenuto
opportuno, mi perdoni, assessore Caveri, ma, quando parliamo di
regole europee, logicamente è giusto che tutti abbiano modo di
poter fare tutto il possibile) per far sì che tutte queste regole
vengano messe in atto nel miglior modo possibile per i contesti
territoriali che andiamo ad elencare) in ogni sede istituzionale o
politica, nella definizione di misure di sostegno, programmazione
nel settore agricolo, e nel non sostenere decisioni e misure
funzionali a premiare o a promuovere la non coltivazione dei
terreni, ovvero diminuire la produzione e la produttività delle
nostre aziende agricole.
Faccio un altro esempio che è stato discusso ieri: nella nostra
realtà, in questo periodo in cui non abbiamo già a sufficienza
fontina sul nostro mercato, andremo ancora ad attivare una misura
per produrne ancora di meno; è il concetto ribaltato sul contesto
europeo nazionale. Alla fine se non facciamo attenzione, noi
andiamo con delle misure che non è che abbiamo potuto scegliere e
adattare per ogni territorio, perché sennò sarebbe stato forse
troppo facile, però dobbiamo fare attenzione: soprattutto quando
usiamo dei soldi pubblici per migliorare la vita e i prodotti e
l'ambiente: dobbiamo fare attenzione a valutare il più possibile
tutti gli aspetti per non creare degli effetti negativi che
potrebbero incidere pesantemente sulla produzione, sull'ambiente e
sul territorio.
Presidente -
La discussione generale è aperta. Chi vuole
intervenire si prenoti. Si è prenotato il consigliere Manfrin.
Manfrin (LEGA VDA) -
Ringrazio il collega Planaz per la
presentazione di quest'iniziativa che ci permette di discutere
anche di Europa e di follie europee.
Come sappiamo, e quest'iniziativa immagino prenda spunto da
quella, è partita una grossa novità proprio in Regione Emilia
Romagna e questa grossa novità riguarda proprio gli agricoltori,
cioè gli incentivi, per una volta, non a produrre o a comprare dei
mezzi di produzione, ma incentivi a non produrre. Una cosa
fantastica, geniale, una rivoluzione davvero.
A partire quindi dal 2024, secondo il bando che abbiamo potuto
vedere, gli agricoltori saranno invitati ad abbandonare la
professione e a lasciare i propri appezzamenti.
Il patto, che la Regione fa con gli agricoltori, è il seguente:
20 anni di stop in cambio di 1.500 euro l'anno per ogni ettaro non
coltivato. Questo bando di sviluppo rurale - lo chiamano sviluppo
ma in realtà è sottosviluppo, sostanzialmente - è stato
recentemente approvato dalla Giunta dell'Emilia Romagna e si
colloca all'interno di uno di questi più ampi piani dell'Unione
Europea.
Ho fatto una piccola analisi sul sito dell'Emilia Romagna per
vedere gli obiettivi specifici del ritiro dei seminativi dalla
produzione e gli obiettivi sono:
- contribuire alla mitigazione dei cambiamenti climatici e
all'adattamento a essi, anche riducendo le emissioni di gas a
effetto serra e rafforzando il sequestro del carbonio, come pure
promuovendo l'energia sostenibile;
- favorire lo sviluppo sostenibile, non coltivando, e
un'efficiente gestione delle risorse naturali come l'acqua, il
suolo e l'aria, anche riducendo la dipendenza chimica;
- contribuire ad arrestare e invertire la perdita di
biodiversità, migliorare i servizi eco-sistemici e preservare gli
habitat e i paesaggi.
Mi aspettavo che inserissero anche la parola "Resilienza", se
avessero scritto resilienza, avremmo fatto il bingo di ogni
programma europeo, però, resilienza a parte, è esattamente un
"copia e incolla" di quello che si può trovare nella famigerata
Agenda 2030, esattamente questo, cioè distruggere
completamente.
Ricapitoliamo: per la lotta alla CO2, si chiede alla quarta
regione italiana per aziende agricole di fermarsi; di quale
sviluppo rurale parla l'Emilia Romagna quando fa questa richiesta?
Perché dal bando, alcuni elementi chiave non sono chiari, e il
titolo stesso della misura è fuorviante, quindi anche a un
agricoltore che possa andare lì e capire, si dice: "Sai, ti diamo
dei soldi e tu non coltivi", non è che è proprio chiaro.
A monte di tutto questo però, come ben sappiamo, c'è questa
famosa e meravigliosa Europa che in questo periodo, che dura da un
po' troppo tempo, è in preda a una vera e propria follia green, un
tema su cui in molti ambiti sta portando avanti un vero e proprio
approccio ideologico, non c'è ormai un approccio tecnico, è
soltanto esclusivamente ideologico, dove tutti i dati devono
coincidere e portare alla soluzione che è scritta nell'Agenda 2030,
e tutto questo senza tenere minimamente conto dell'effetto che
alcune decisioni prese possono avere sull'economia di tutta
l'Unione Europea e, nello specifico, di Paesi con grandi
produzioni, come il nostro.
Vittime di quest'approccio ideologico sono quindi gli
agricoltori, una categoria che non soltanto è ostaggio da tempo di
una burocrazia eccessiva, ma che è anche provata dagli aumenti dei
costi, tanto della vita quanto evidentemente del lavoro, e se le
regole troppo stringenti per il settore è frutto di un
ambientalismo estremista che danneggia da un lato i produttori e
dall'altro il consumatore finale - aggiungiamo addirittura gli
incentivi a lasciare i terreni incolti - non possiamo che
immaginare come il combinato disposto mini la capacità produttiva
della nostra agricoltura e favorisca, come giustamente ha detto
anche il collega Planaz, paradossalmente l'importazione dall'estero
di prodotti alimentari - e qui sta il bello - che non rispettano le
stesse regole di quelli europei, rendendo il nostro mercato molto
meno competitivo.
Questo, tra l'altro, lo possiamo osservare in qualsiasi
categoria dove il green si vada a inserire, tra l'altro preparatevi
perché pare anche che l'Agenda Green preveda anche che non fare
figli o fare meno figli sia bello perché si produce meno CO2 o
quant'altro, sembra un'assurdità ma è scritto anche questo
nell'Agenda 2030, "Riproduciamoci di meno, facciamo meno figli,
perché così consumiamo meno risorse"; siamo sempre nell'ambito
dell'Agenda 2030.
Ma se guardiamo da altre parti, noi Europa ci costringiamo ad
avere meno centrali, a produrre di meno, a consumare di meno e
dall'altra parte del mondo, Cina, India, Stati Uniti, fanno quello
che ritengono più opportuno senza pensare minimamente a queste
direttive folli e poi invadono il mercato, con i nostri prodotti e
a rimetterci siamo sempre noi.
In Valle d'Aosta poi, oltre a tutte queste caratteristiche
negative, la mancata cura del territorio avrebbe anche conseguenze
estremamente negative, sia dal punto di vista idrogeologico, sia
dal punto di vista paesaggistico; si è detto più volte: la Valle
d'Aosta è bella anche perché da tempo chi ha cura della nostra
regione, del suo terreno, ha cura anche di offrire un paesaggio che
sia sicuramente accogliente per chi arriva in questa regione e il
completo abbandono di pezzi della nostra regione significherebbe
offrire e distruggere un paesaggio assolutamente unico.
Per tutte queste ragioni, non possiamo che condividere la
proposta dei colleghi, perché giocare sulla pelle degli agricoltori
non porta alcun beneficio, se non appunto quello di realizzare un
pezzo di quell'Agenda 2030 che, come sappiamo, vuol distruggere il
nostro mondo, le nostre tradizioni, le nostre radici e la nostra
cultura, e l'applicazione delle azioni per lasciare i terreni
incolti altro non farebbe che rendere il nostro territorio
inospitale e abbandonato.
Presidente -
Consigliere Cretier ne ha facoltà.
Cretier (FP-PD) -
Intervengo solo per fare qualche
ragionamento sulla mozione. Il settore agricolo, da molti anni, è
in una crisi strutturale, occupazionale, produttiva e soprattutto
reddituale, compensata e sostenuta dalla Comunità Europea sin dal
2000 con il primo programma di sviluppo rurale, e questo nessuno lo
può negare: erano state costruite misure con appropriati
giustificativi economici per indurre all'adesione volontaria e a
sostegno del reddito.
Certo, la Comunità Europea ha richiesto degli impegni per almeno
cinque anni per dare continuità all'azione, come succede ora, ed
erano fatte salve le cause di forza maggiore, esplicitate nei
regolamenti e nelle delibere applicative.
Da sempre il primo impatto, con le nuove normative, è sempre
stato di difficile comprensione e a volte ritenuto erroneamente
inapplicabile, spesso valutato insuperabile e complesso, ma il
lavoro puntuale dei referenti, dei tecnici e delle associazioni ha
permesso molte volte di superare questi momenti complessi e
difficili; l'importante è sempre stato la comprensione e
l'adattamento alla nostra realtà e soprattutto tanta azione
comunicativa.
Prima era un'applicazione più regionale, oggi il meccanismo è
appiattito in un compendio con molte complessità di gestione, di
adesione e di applicazione locale, non più con considerazioni
specifiche regionali in cui prima era possibile incidere
direttamente e velocemente.
Richiamando la mozione, le associazioni hanno fatto
dichiarazioni positive e chiare e i riscontri sono a verbale;
certo, siamo in un percorso continuo, in progress, e credo sia
normale che loro richiedano impegno costante per incidere sul
Governo centrale, in un confronto continuo con quello regionale,
insomma, una concertazione Stato-Regione, com'è accaduto in
un'occasione con l'assessore Caveri in conferenza ordinaria delle
Regioni e delle Province autonome, per modifiche a una nuova legge
quadro sulla montagna, per valorizzare le specificità delle zone
montane, limitare gli squilibri economici e favorire il
ripopolamento, agendo sulle politiche, in particolare quelle legate
ai territori di montagna, dove non è possibile aumentare
oltremisura la meccanizzazione a causa della conformazione del
territorio: le pendenze, la scarsa viabilità di certe zone e la
polverizzazione fondiaria, tutti temi che conosciamo bene.
La Comunità Europea ha posto delle regole stringenti che noi
abbiamo sempre rispettato seriamente, non è così nelle altre
regioni, per esempio sulle quote latte citate dal collega, e sui
reimpianti dei vigneti; non tutti hanno rispettato le direttive e i
regolamenti e non erano sicuramente Ministri di sinistra.
Mi viene da dire: fatta la legge, il seguito non fa per noi.
Il congelamento delle terre, o, che si dica, il ritiro dei
seminativi, non è mai stato una misura applicata in Valle d'Aosta,
né con il programma di sviluppo regionale, né con il compendio
attuale, anche perché abbiamo superfici a cereali che nel 2005
erano di cinque ettari, quindi applicare delle regole su queste
cose non ha senso.
Le ipotesi che leggiamo in questi giorni sono da valutare
attentamente, sia a livello comunitario come anche a Roma, gioco
forza ora è il Governo che si confronta con la Comunità
Europea.
La fine di esenzioni e di benefici fiscali potrebbe essere
deleteria in regioni montane e con aziende con problemi
strutturali, rispettose dell'ambiente, del benessere animale, della
biodiversità delle direttive sui nitrati, quest'ultime sono un tema
molto pesante soprattutto per la Pianura Padana, noi allo stato
attuale non abbiamo di questi problemi.
Credo che il Governo regionale e gli Assessorati competenti,
agricoltura e affari europei, non abbiano bisogno del mandato della
mozione: è imperativo comune in sostegno al settore e trasversale,
naturale obiettivo comune condivisibile, oggi più di prima, qualora
si vedano già gli effetti della riduzione del numero delle aziende,
degli addetti e delle superfici coltivate.
Il cambio di rotta al momento è un miraggio, malgrado il
sostegno comunitario regionale; in due anni abbiamo approvato due
leggi regionali che, al momento, possono soltanto tamponare la
realtà.
Presidente -
Altri in discussione generale? Consigliera
Minelli ne ha facoltà.
Minelli (PCP) -
Interveniamo in discussione generale per
fare alcune considerazioni che - così come ha fatto il collega
Planaz e come hanno fatto anche gli altri colleghi nei loro
interventi - hanno un carattere forse anche più generale rispetto
al testo della mozione, cioè alle sue premesse e la sua
impegnativa.
Le mie considerazioni quindi riguardano un po' più in generale
la protesta a cui stiamo assistendo in questi giorni e in queste
settimane a vari livelli e anche poi a livello regionale.
Ci sono sicuramente, fra quelle che hanno evidenziato gli
agricoltori, delle posizioni che sono assolutamente condivisibili,
prima fra tutte la denuncia della concorrenza sleale dei prodotti
della grande distribuzione rispetto ai prodotti alimentari che
vengono dagli agricoltori italiani, e in particolare dai piccoli
agricoltori. Sicuramente il fatto che la grande distribuzione
acquisti dei prodotti alimentari a basso costo all'estero
contribuisce in qualche modo a mettere in difficoltà - addirittura,
in certe situazioni, in ginocchio - le produzioni locali, però
questa protesta evidenzia anche dei problemi e delle contraddizioni
al suo interno.
Ho sentito anche adesso, anche in quest'aula, associare in
maniera molto stretta le proteste al rifiuto della transizione
ecologica, il Green Deal, in maniera poi anche, per certi versi,
veemente.
Io ritengo che qui ci sia della strumentalizzazione; lo dico
perché questo famoso Green Deal non è stato applicato; è di questi
giorni la decisione di fare una clamorosa marcia indietro
sull'utilizzo dei pesticidi da parte della Commissione Europea,
dalla presidente von der Leyen, ma tutti sappiamo che ci sono le
elezioni europee a breve, e questo non è di certo un argomento
ininfluente.
La tutela del made in Italy è sicuramente qualche cosa di
importante, peccato poi però che i partiti che sono al Governo, in
particolare il partito della premier, abbiano votato la PAC che per
circa l'80% delle sue risorse va a favorire proprio le
multinazionali.
Ci sono quindi delle contraddizioni che sono macroscopiche, sono
evidenti; è anche vero che poi c'è una grande capacità di virare le
cose a proprio vantaggio da parte di chi occupa certi posti di
responsabilità; non mi metto a citare le strane giravolte anche del
Ministro dell'agricoltura e della sovranità alimentare, e peraltro
il concetto della sovranità alimentare è un concetto condivisibile
ma che ha le sue radici in lidi ben diversi da quelli dove adesso
lo stanno utilizzando.
C'è poi anche un'altra questione: questa politica agricola
comunitaria è stata sostenuta in Italia anche da quelle grandi
associazioni di categoria che hanno anche svolto in certe
situazioni un po' il ruolo delle lobby e hanno favorito quelle che
sono per esempio le grandi aziende ortofrutticole, che fanno grande
uso di chimica.
Venendo un po' più vicino alla nostra situazione, alla nostra
realtà, io nei giorni scorsi, come penso un po' tutti, ho letto i
volantini che venivano distribuiti, anche durante la Fiera di
Sant'Orso, dal comitato che poi credo abbia un po' gestito la
protesta che non ha avuto molto seguito, per ragioni che non sto a
indagare. Però credo anche perché ci sia di fondo un miscuglio di
questioni che sono state messe insieme, perché si parlava
sicuramente di attenzione per la questione reddituale, che - l'ha
ben sottolineato il collega Cretier - è un problema grosso, è il
problema più grosso per quello che riguarda la nostra regione, ma
per quello che invece concerne la diminuzione di superficie da
coltivare oppure per altre questioni, credo che da noi la
situazione sia molto diversa, e nei volantini che io ho visto si
mettevano insieme questioni legate alla sanità a posizioni che
possono essere condivisibili o meno e che riguardano la scienza, i
vaccini... Ho visto un po' di tutto e credo che la cosa alla fine
nelle persone che svolgono quel mestiere, e che sono piuttosto
concrete, abbia creato della confusione e abbia anche fatto sì che
non ci sia stata una grande adesione.
Devo poi dire che con tutte le difficoltà che sono venute nel
tempo, anche con le varie misure europee, è anche vero - e i dati
sono lì a testimoniarlo - che la nostra Regione ha ottenuto dai
finanziamenti europei (dal FESR in particolare) una certa quantità
di denaro. Che poi sia complicato riuscire ad arrivare ad accedere
ai fondi, a ottenerli nei tempi congrui che ci si aspetterebbe è
vero, ed è tutto un altro paio di maniche, però credo che questo
argomento sia uno di quelli che vanno affrontati con una certa
attenzione e anche con una volontà che non sia quella di mettere
tutto in un calderone e soprattutto di strumentalizzare altre
questioni. Perché poi ho sentito parlare di ideologie, di Agenda
2030, come se fosse qualche cosa di demoniaco in qualche modo; io
non penso che sia così, penso che ci siano dei problemi che vadano
affronti in maniera seria.
Il fatto che il costo del latte sia così basso per le persone
che lo devono produrre e poi sugli scaffali del supermercato lo si
trovi a 2 euro, e anche più, è un problema concreto, è un problema
da affrontare, che ovviamente possiamo fare solo in parte noi da
qui, però bisogna anche essere onesti e non cavalcare - come ho
visto fare, soprattutto a livello nazionale - una protesta che ha
sicuramente la sua ragion d'essere.
È stato citato l'uso del glifosato, dei diserbanti eccetera
eccetera, che sono un problema enorme per quello che riguarda la
salute delle persone, perché i dati scientifici dei medici,
dell'Organizzazione mondiale della sanità, non di altri, ci dicono
che l'utilizzo di certe sostanze è assolutamente da eliminare, da
bandire, perché ne va della vita delle persone: sono componenti
cancerogene. Io capisco che non si possa decidere d'emblée di
cambiare tutto, ma non è da oggi che si parla di questa questione,
è da mo', e adesso si fanno pure dei passi indietro.
Credo che fra tutti i discorsi che sono stati fatti - per
carità, ognuno ha le sue idee e sono legittime - alcuni sono stati,
a mio avviso, un po' tendenziosi.
Per venire alla mozione che nel suo impegno chiede in sostanza
di agire, in ogni sede possibile, al fine di non sostenere
iniziative, decisioni o misure volte a promuovere la non
coltivazione di terreni, ovvero a diminuire la produzione e la
produttività delle nostre aziende agricole, torno a dire che a me
sembra che a livello locale, questo non sia un problema che si
presenta. Se l'intento della mozione è quello di essere a sostegno
e a supporto di una situazione più ampia che riguarda un po' tutto
il Paese, credo che bisognerebbe approfondire maggiormente, proprio
perché i problemi da noi forse sono un attimo diversi.
Sulla mozione noi ci asterremo.
Presidente -
Altri in discussione generale? Consigliere
Jordan ne ha facoltà.
Jordan (AV-VdA Unie) -
Negli interventi abbiamo sentito
parlare delle ragioni dei manifestanti in questa manifestazione
degli agricoltori, e c'è da parte di tutti, credo, un assoluto
rispetto delle rivendicazioni rispetto al ruolo degli agricoltori,
al ruolo dell'agricoltura, alla valorizzazione dei prodotti, al
ruolo delle filiere agricole, però abbiamo anche sentito parlare
delle rivendicazioni che, venendo al contesto regionale, nulla
hanno a che fare con la Valle d'Aosta, fortunatamente, e mi
riferisco al ritiro dei seminativi; il collega Cretier ha già
spiegato a tutti che qui il problema non è quello del ritiro dei
seminativi bensì il contrario: fare in modo che non continuino ad
aumentare gli incolti, evitare l'abbandono dei terreni.
La Valle d'Aosta sta già adottando la riduzione dei fitofarmaci,
l'ha fatto forse per questioni geografiche, morfologiche e
climatiche, e l'ha fatto anche per una cultura delle nostre aziende
agricole che da sempre hanno utilizzato meno degli altri i
fitofarmaci, quindi c'è una cultura che ci aiuta a fare una
produzione integrata che è quasi una produzione biologica,
un'agricoltura sostenibile.
A questo punto, in questa discussione concentriamo le nostre
energie per sostenere gli agricoltori, non per sostenere le ragioni
di questa o di quella politica nazionale per sostenere una
contrapposizione che si polarizza più sull'aspetto politico che
sull'aspetto sostanziale. Noi sosteniamo gli agricoltori, e lo
dicevo già nell'occasione della discussione del disegno di legge
132, perché ci sia una strategia sull'agricoltura, e, parlo a
livello regionale, dobbiamo aiutare strategicamente e
strutturalmente l'allevamento che è il settore dell'agricoltura che
è più in crisi di tutti, e le variabili sono tante, le variabili
che non possiamo controllare: il costo delle produzioni che
continua ad aumentare; la valorizzazione adeguata dei prodotti che
in qualche modo subiamo dal mercato e non possiamo, se non
minimamente, aiutare; l'invecchiamento delle aziende agricole, nel
corso dei precedenti Consigli si è parlato dell'età media degli
agricoltori che è sempre più alta, ma anche i predatori, e potrei
aggiungere tante altre variabili che incidono in maniera prepotente
sul bilancio totale dell'allevamento dell'agricoltore.
Noi dobbiamo quindi lavorare per immaginare come sarà il settore
dell'allevamento, ma fra dieci anni, come saranno i nostri
territori - che è una conseguenza diretta dell'allevamento e
dell'agricoltura - fra dieci anni, quindi si guardi avanti con
lungimiranza, si guardi anche con una strategia, e non ci si fermi
a fianco dei trattori, ma si dia l'indicazione e la direzione a
questi trattori per immaginare un'agricoltura del futuro.
Presidente -
Altri in discussione generale? Se nessuno si
prenota, chiudo la discussione generale. Non vedo richieste, non
vedo prenotazioni, chiudiamo la discussione generale. La
discussione generale è chiusa. Per il Governo, replica l'assessore
Carrel.
Carrel (PA) -
Grazie a tutti gli intervenuti su questa
mozione, che sicuramente è una mozione molto importante e credo che
a un certo punto forse ci siamo concentrati più su dei temi di
politica europea che sui temi che devono essere trattati in un
Consiglio regionale, quindi su questi sicuramente posso condividere
alcune riflessioni che sono state fatte ma - proprio perché la
mozione è una mozione che impegna il sottoscritto, in quanto
Assessore all'agricoltura e il collega con deleghe agli affari
europei, Luciano Caveri - mi concentrerò nel mio intervento, a
tenere un determinato comportamento, che è un comportamento che
abbiamo sempre mantenuto, tant'è che a oggi - e ci tengo a dirlo
chiaramente, perché non vorrei che nel riportare il dibattito in
aula vi siano delle interpretazioni errate - la Valle d'Aosta non
aderisce a delle misure che disincentivano la produzione, quindi
noi come Valle d'Aosta non aderiamo a queste misure che avete ben
citato, citando anche altre Regioni che invece hanno deciso di
aderire.
Anzi, questo Consiglio si è già espresso più volte su dei temi
che vengono richiamati in questa mozione, penso, ad esempio, al
cibo sintetico che ci ha visti, con un voto a larga maggioranza, di
fatto votare chiaramente che siamo contrari a quella linea della
politica europea e che ci impegniamo a valorizzare, al contrario, i
nostri prodotti.
Penso al voto di due settimane fa sulla legge 132, che è andata
a rivedere la legge 17/2016: anche lì non c'è stata l'unanimità ma
sicuramente conveniamo tutti sulla necessità d'inserire a fianco
della politica europea, quindi al CSR, delle misure che possano
essere mirate per la realtà valdostana.
Io, con tutti i colleghi della Giunta regionale, costantemente
vado a discutere delle nostre peculiarità e lei, collega Planaz,
proprio nella sua presentazione, ha affermato chiaramente che ogni
territorio ha le sue particolarità.
Bene, io credo che questo sia il lavoro che dobbiamo impegnarci
a continuare a fare perché - e l'ha detto il collega Cretier nella
sua dichiarazione - la differenza tra la passata programmazione e
questa è abissale, perché prima avevamo un PSR, quindi avevamo la
possibilità di andare a vedere il nostro piano direttamente con
Bruxelles, oggi invece abbiamo un passaggio intermedio, dobbiamo
passare all'interno del PSP e dobbiamo declinare il PSP in CSR.
Sul CSR ci siamo già confrontati più volte in questo Consiglio.
Ho preso l'impegno e abbiamo rispettato quest'impegno: prima di
Natale ci siamo confrontati in III Commissione per andare di fatto
a esporre a tutti i Consiglieri interessati le modifiche notificate
alla Commissione Europea, quindi vi è da parte nostra la massima
attenzione a valorizzare le nostre peculiarità e dunque a porre
maggiore attenzione al divieto di abbandono del territorio.
Qui condivido anche con quanto detto da parte dell'opposizione:
mantenere il nostro territorio è fondamentale non solamente per
mantenere il settore agricolo ma per mantenere tutti gli altri
settori, perché morfologicamente la Valle d'Aosta ha sicuramente
delle difficoltà e quindi se curiamo un territorio, e possiamo
mantenerlo, ovviamente abbiamo anche minori spese e minori costi
per poi agire su tutta una serie di problematiche che possono
insorgere.
Non sto a citare tutte le azioni che poniamo in essere proprio
per andare in questa direzione, ma penso in primis alla misura dei
giovani agricoltori, è una misura che è permessa grazie ai fondi
europei e che ha proprio quest'obiettivo: permettere a delle
giovani forze, a dei giovani imprenditori agricoli, di avviare
un'impresa agricola, attraverso le misure del PSR, la 6.1.1, e poi
di fare degli investimenti.
Il tutto ha permesso l'apertura di ben 91 insediamenti in Valle
d'Aosta, con un importo di circa 2 milioni e 500 mila euro, in più
sono state 35 le imprese che hanno avuto degli investimenti per
complessivi 3 milioni di euro.
Io credo che queste siano le risposte del come vogliamo e
possiamo incentivare l'agricoltura in Valle d'Aosta. È ovvio,
abbiamo dei problemi, e questo nessuno lo nega, abbiamo dei
problemi legati all'età di chi conduce le nostre aziende, abbiamo
dei problemi legati alle difficoltà che le nostre aziende devono
affrontare ogni giorno, ai costi che continuano ad aumentare e su
cui cerchiamo di lavorare andando a valorizzare i nostri prodotti,
ma - l'ha detto bene il collega Jordan nella sua risposta - credo
che sia opportuno indicare una direzione ed è quello che stiamo
cercando di fare, e sicuramente la direzione che la Regione Valle
d'Aosta, che il Consiglio regionale della Valle d'Aosta e la
maggioranza Testolin vogliono dare, è sicuramente una direzione
opposta a quella di abbandonare il nostro territorio, anzi, è
quella di continuare a lavorarci, di continuare a coltivarlo e di
continuare a renderlo produttivo.
Proprio in quest'ottica come Assessore mi sono impegnato e -
grazie a un accordo con la Regione Liguria - siamo riusciti a
innalzare il diritto di reimpianto per il settore vitivinicolo da
10 a 30 ettari, è una risposta che va esattamente in questa
direzione, è rispondere con i fatti all'impegno che voi ci avete
indicato con questa mozione.
Abbiamo, di fatto, permesso alle nostre imprese vitivinicole di
reimpiantare al massimo 30 ettari rispetto a un limite massimo che
era precedentemente imposto di 10 ettari, e di questo devo
ringraziare tutti gli altri Assessori all'agricoltura che sono
molto sensibili e ci hanno dato questa possibilità andando a
comunicare, tramite il Presidente della Conferenza delle politiche
agricole, al Ministro. Il Ministro ha recepito questa nostra
esigenza e ha approvato questa modifica al Decreto
ministeriale.
Io credo che sia necessario continuare su questa strada, che sia
necessario lavorare costantemente per cercare di dare le risposte,
senza cercare le polemiche laddove non devono essere fatte
polemiche sterili, ma piuttosto cercare di lavorare per dare delle
risposte e credo che queste possano essere - seppur piccole, lei
dirà, e voi direte, ovviamente e giustamente per il ruolo delle
parti -  possano essere ben tracciate e siano esattamente
nella strada che ci indicate, perché non è assolutamente nostra
intenzione fare diversamente, non lo abbiamo fatto, continuiamo a
non farlo e continueremo a valorizzare chi produce e chi lavora la
nostra terra.
Con quest'impegno che abbiamo sempre dimostrato e che ho cercato
di riassumere brevemente in atti amministrativi e politici che
abbiamo già discusso in quest'aula, le chiederei di ritirare questa
mozione, in caso contrario ci asterremo e continueremo a lavorare
proprio in questa direzione, nella direzione del valorizzare i
nostri agricoltori, a valorizzare i nostri territori, a mantenere
la Valle d'Aosta e soprattutto cercare di produrre, laddove è
possibile, perché siamo consapevoli che non possiamo abbandonare
nemmeno un metro quadrato del nostro territorio ma che dobbiamo
lavorarlo, con tutte le sue difficoltà e con tutte le sue
peculiarità sulle quali, con il Governo centrale e con il Governo
europeo, andiamo a confrontarci giornalmente.
Presidente -
Consigliere Aggravi ne ha facoltà.
Aggravi (RV) -
Volevo ritornare sul senso politico di
questa mozione, perché è tutto vero quello che ho sentito nel
dibattito, è vero che questa protesta, come altre proteste, ha
anche portato non dico protestanti perché, mi sbaglio sempre,
perché lì avrei anche una sorta di simpatia, ma soggetti che
protestano per mestiere o per solidarietà, come giustamente
qualcuno ha detto, e quindi si finisce per mischiare tutta una
serie di argomenti, e spesso e volentieri questo contribuisce anche
a far perdere il senso vero di una giusta protesta, magari giusta
anche parzialmente.
È vero anche il fatto che in alcune situazioni ci sono dei
paradossi e, come ha rappresentato la collega Minelli, chi è si è
schierato contro determinate politiche, poi è finito anche per
votare queste pianificazioni, però, citando alcuni colleghi, come
si può non votare programmi che danno e distribuiscono un sacco di
soldi?
Come tutte le situazioni estremamente complesse, come è
complessa questa, e si potrebbe parlare delle ore riguardo alle
cause che hanno determinato questa protesta, come altre proteste,
devo dire che non sono del tutto d'accordo sul fatto di dire:
questa protesta degli agricoltori si è unita alla protesta contro
la transizione ecologica. Forse questa protesta è anche causata da
un elemento e soprattutto dal come la transizione ecologica, la
transizione energetica e io direi anche la transizione industriale
produttiva si stanno attuando, perché, vedete colleghe, mi è cara
una frase che ha detto una persona che ne sa di pianificazione,
perché i Cinesi hanno una grande esperienza di pianificazione, Xi
Jinping ha detto che bisogna stabilire il nuovo prima di
distruggere il vecchio e ha cambiato paradigma rispetto alla
rivoluzione culturale cinese che diceva che bisognava distruggere
il vecchio prima di scegliere di stabilire il nuovo.
Molte politiche europee, soprattutto quelle legate alla
transizione ecologica, sembrano proprio fare questo, cioè voler
distruggere il vecchio prima di stabilire il nuovo; sembra che
vogliano distruggere il vecchio prima di definire gli effetti, i
costi, le incombenze economiche e sociali di quello che verrà, e,
soprattutto, io dico che sembrano andare contro le logiche di
autonomia strategica che l'Europa dovrebbe darsi, perché ai confini
dell'Europa abbiamo più di una situazione di crisi, non abbiamo
soltanto la guerra in Ucraina, abbiamo la pressione sui confini
orientali, abbiamo la Turchia che si sta riarmando, abbiamo le
primavere arabe che non sono mai sopite, abbiamo tutta una serie di
problematiche che, sommate a determinati modi di attuare
determinate politiche, stanno portando l'Europa in una situazione
di svantaggio competitivo, anche in termini strategici, rispetto ad
altre realtà.
Detto questo, il costo opportunità ha sempre un peso,
sicuramente ci sono dei paradossi, il paradosso più grande della
politica agricola è che oggi il rapporto tra il montante degli
aiuti - qualcuno l'ha anche detto - e il beneficio che arriva alle
aziende è totalmente sbilanciato, perché l'80% circa degli aiuti va
a delle grandi aziende, quindi per questo torno sul senso politico
di quest'impegnativa.
Sicuramente, e lo vediamo anche dal titolo, è la
rappresentazione più semplice, il non sense della scelta di non
coltivare la terra, di non produrre... questa è la rappresentazione
plastica, l'immagine di questa battaglia, però, vedete, noi abbiamo
inserito un altro passaggio nell'impegnativa, e qui sta il senso
politico e il punto politico, senza mettere in dubbio l'agire di
ognuno, ma sennò non presenteremmo le mozioni anche per essere
certi di questo agire politico, ovvero il fatto anche di non
soltanto premiare o produrre la non coltivazione dei terreni, ma
anche di non diminuire la produzione e la produttività delle nostre
aziende agricole, e potrei dire di tutte le aziende, perché c'è
comunque un fantasma ancora che gira per l'Europa, che è quello
della decrescita felice, infelice oppure violenta, che rischia di
portarci in una situazione di svantaggio rispetto ad altre
realtà.
Poi, è verissimo, io ho apprezzato molto l'intervento del
collega Jordan, e anche nei ragionamenti che abbiamo fatto
all'interno del gruppo, ce lo siamo detti, ci sono tante situazioni
e tante piccole problematiche legate alle proteste che vengono
fatte - non soltanto in Italia ma anche in altri Paesi europei che
sono lontani dal nostro modo di fare agricoltura e di fare
allevamento - ma questo non vuol dire che, prima o poi, qualcosa
arrivi, perché comunque da un punto si parte e il domino è dietro
l'angolo.
Soprattutto diciamo ancora una volta che quello che ci
preoccupa, e l'impegnativa lo puntualizza, è questa sorta di
dirigismo illuminato che l'Unione Europea pensa di avere, o meglio
i burocrati pensano di avere, ed è anche qui la rappresentazione di
quello che è successo, è la dimostrazione dell'effetto reale del
mondo.
La von der Leyen è la rappresentante di un partito importante in
Germania, che ha alla sua base una cultura rurale ancor più
importante. Il dietrofront al di là, io la interpreto così, al di
là delle varie proteste, è arrivato soprattutto per le proteste di
casa, e forse non soltanto le elezioni europee incidono, incidono
in chi sostiene le proteste e in chi ovviamente controbatte le
proteste, come anche in chi banalizza queste proteste, perché c'è
anche questo passaggio, però in casa sua, giustamente, perché
succede anche questo, c'è stata un'ulteriore protesta, perché i
vertici del suo partito, e soprattutto chi rappresenta determinate
categorie, hanno suonato la campanella d'allarme, quindi si è fatto
un passo indietro, che è comunque rappresentativo.
Forse si sarebbe comunque fatto, al di là delle elezioni
europee, perché comunque le elezioni amministrative contano anche
in Germania.
Detto questo, e forse ben venga anche il dietrofront e il
ripensamento di determinati modi di fare politica e di attuare le
politiche, e pensare soprattutto come si può stabilire il nuovo, e
soprattutto come farlo.
Cito un altro passaggio che avrei voluto fare ieri ma purtroppo,
o per fortuna forse, è stata una discussione solo tra la collega
Minelli e l'assessore Bertschy, ma il discorso che avete fatto ieri
sull'idrogeno sta benissimo anche su un altro punto, e qui tocco il
discorso delle politiche agricole: l'elettrico - e cito l'elettrico
come esempio - è sostenuto necessariamente da incentivi, perché
altrimenti noi oggi sapremmo benissimo che l'unico vettore
energetico che è performante, efficiente e costa poco è il settore
del "Vecchio mondo" come dite voi, è l'oil and gas, quindi per
sostenere la transizione verso l'elettrico ci sono per forza gli
incentivi, e non sono soltanto gli incentivi per l'acquisto di
vetture elettriche, ma c'è tutta una serie d'incentivazioni a
livello più alto - di cui noi stessi non abbiamo possibilità di
usufruire, perché siamo una piccola regione - che dovranno essere
messi in campo, come si è fatto nel passato per sostenere quel tipo
di transizione.
Tutto questo costerà moltissimo e avrà degli effetti, e il primo
effetto è molto semplice: sarà guadagno di chi oggi non è a favore
dell'Unione Europea, perché, torno in Cina, chi ci guadagna sarà la
Cina, sarà la Turchia, saranno quei Paesi che hanno il dominio di
tecnologie e soprattutto di materiali di cui noi abbiamo bisogno,
quindi la situazione è molto più complicata.
Quest'impegnativa aveva soprattutto un senso politico, che non
era soltanto legato all'immagine di non coltivare la terra o a
voler perseguire le proteste di chi non ci appartiene o di chi fa
delle grandi insalate purché si protesti, e questo penso che anche
il collega Planaz l'abbia rappresentato.
Io volevo cercare di rappresentare meglio, darlo come
contributo, poi per carità, diciamo che la democrazia è fatta anche
di voti non a favore - e noi lo sappiamo meglio di altri - quindi
prenderemo atto della posizione, però mi sembrava utile e
necessario riportare il punto su quello che era il senso politico
fondamentale di questa mozione.
Presidente -
Altri? Assessore Caveri per dichiarazione di
voto, ne ha facoltà.
Caveri (AV-VdA Unie) -
Solo qualche osservazione,
naturalmente avendo la medesima e convinta posizione che è stata
espressa dai colleghi della maggioranza, in particolare
dall'assessore all'agricoltura Carrel, che ha spiegato le ragioni
tecniche che portano, per la distanza di molte problematiche
evocate dalla protesta dei trattori, a un voto di astensione,
sapendo che, nelle occasioni in cui ci siamo pronunciati, - da una
parte l'Assessore nelle conferenze dedicate, e il sottoscritto
nelle volte in cui è intervenuto, in particolare al Comitato delle
Regioni - abbiamo criticato noi stessi alcuni aspetti non
condivisibili della politica agricola comune.
Tuttavia credo che queste proteste non possano avere quella
virulenza antieuropeista che si è manifestata in alcuni aspetti.
Questo perché dobbiamo ricordare che cosa è stata, anche per
l'agricoltura di montagna della Valle d'Aosta, la politica agricola
comune, che è entrata in vigore nel 1962 e, anche nei prossimi
bilanci europei, significa un quarto del bilancio comunitario, con
una cifra di circa 390 miliardi di euro all'orizzonte 2027, cui si
sommano anche i fondi del PNRR che vengono ripartiti nei singoli
Paesi; nel caso dell'Italia l'importo è stato anche aumentato con
uno spostamento di ulteriori risorse.
Questo non significa che chi interviene come me, in difesa
dell'impegno dell'Europa, lo faccia in maniera vaga, o per una
mozione degli affetti, ma proprio per l'esistenza ancora di
un'agricoltura di montagna qui in Valle d'Aosta. Mentre in altri
settori dell'economia l'Europa è stata abbastanza sorda alle
particolarità dei territori di montagna, bisogna riconoscere che
storicamente la nostra agricoltura ha avuto una serie di aiuti
importanti che hanno consentito soprattutto una differenziazione
rispetto all'agricoltura di pianura, cioè molti interessi dei
trattori di pianura non coincidono con gli interessi dei trattori
di montagna.
Questo credo che si debba dirlo con estrema onestà, ha fatto
bene il collega Cretier, ma l'ha fatto anche il collega Jordan, a
ricordare questa particolarità della montagna; nel momento in cui
in questo periodo ci siamo trovati a discutere, tanto per fare un
esempio concretissimo, della perimetrazione dei Comuni di montagna,
si scopre che su circa 8 mila Comuni in Italia, e questo ha anche
dei vantaggi per l'agricoltura, allo stato attuale - sulla base di
un calcolo fatto all'inizio degli anni 50 - il territorio montano
in Italia vede quasi la metà dei Comuni essere di montagna. Quindi
la battaglia sulla legge sulla montagna, che affronterà tra breve
un passaggio parlamentare è quello di fare pulizia, cioè di
rendersi conto che una parte di quella che è stata considerata
anche ai sensi della PAC come montagna non lo era, e questo ha
sottratto probabilmente delle risorse che possono essere utili per
l'agricoltura di montagna.
Per concludere, benissimo la critica nei confronti dell'Europa,
la transizione ecologica è un problema serio - l'ha ricordato anche
il collega Aggravi - ad esempio gli aspetti ideologici sui motori
termici oppure certi aspetti ideologici che sono stati trattati
rispetto a questa rinaturalizzazione dei terreni agricoli: ci sono
stati, soprattutto nella politica di Timmermans, degli eccessi che
oggi devono essere corretti, però tutto questo non giustifica
un'attitudine anti-europea del mondo dell'agricoltura.
Presidente -
Consigliere Planaz, a lei la parola.
Planaz (RV) -
L'ha già anticipato il collega Aggravi lo
spirito di quest'iniziativa e il senso politico che poteva
avere.
Voglio sottolineare un fatto: quest'iniziativa non vuole essere
assolutamente antieuropeista, questo voglio che sia chiaro, per
quanto riguarda il nostro gruppo è un'iniziativa come tante di
quelle che portiamo in questa sede, ma non vuole prendere quella
strada, perché di tutte le misure che ci sono alcune possiamo
sceglierle, altre ci vengono un poco più imposte dall'Unione
Europea, non è che bisogna dire che tutto quello che ci propongono
è da buttare nel cestino e che non va bene nulla, ci sono cose che
vanno bene, ci sono cose che hanno aiutato a dare spazio a tutta
una serie di sviluppi, non solo nel settore agricolo.
Io ho iniziato il mio intervento non puntando le dita contro
nessuno, anche nei confronti di tutte le forze politiche, perché,
magari qualcuno si dimentica, ma su questa programmazione, con
tutti i cambiamenti di Governo che abbiamo avuto, ci hanno lavorato
quasi tutte le forze politiche; qualcuna con un certo peso e
qualcuna con un altro, però non accetto che da una parte mi si
venga a dire: "Abbiamo votato una mozione all'unanimità sulla
produzione e la vendita di carne o alimenti sintetici quasi a
maggioranza", quando una parte di quest'Aula fa parte di Governi
nazionali e anche europei che sostengono la carne coltivata, dove
sostengono il green deal, che sostengono tutta una serie di
politiche che vanno contro le nostre piccole aziende. È inutile che
il collega Cretier mi venga a dire: "Abbiamo fatto il massimo e
abbiamo fatto il possibile", aggiungo anche il collega Jordan,
perché tanto alla fine il discorso era lo stesso.
Il collega Jordan dice: "Bisogna guardare a fra dieci anni,
pensare agli sviluppi dell'agricoltura con lungimiranza"; ebbene,
se andiamo avanti di questo passo, fra dieci anni ci sarà la metà
delle aziende, e questo significa che le politiche europee non sono
sempre state incentrate sul territorio e sulle esigenze delle
aziende, e forse anche una parte di politiche nostre.
È per questo motivo che noi quindici giorni fa ci siamo astenuti
sulla legge 132 e sulla revisione della 17, perché non va a
incidere abbastanza sulle difficoltà, sulle esigenze territoriali
delle aziende del nostro territorio.
Non lo dico solo io. "Come cambiare" è il titolo del dossier
sulla nuova PAC presentato da UNCEM, in occasione della definizione
del Piano strategico il 22 settembre 2022.
Sulle pagine del sito si legge: "Rileggerlo oggi in mezzo a due
proteste di trattori" - perché sono chiamati così in un modo un po'
rude ma è quello che rappresenta poi alla fine tutto il mondo - "
che ricordano molto quelli contro le quote latte offre strumenti
politici e decisivi ad uscire o almeno provarci dal pantano".
Anche io ho fatto un piccolo passaggio con le quote latte, ma io
non la vedo proprio uguale, la vedo più grave delle quote
latte.
Il testo prosegue: "Scrivevamo così e ribadiamo oggi: la PAC del
nuovo settennato richiede una serie di azioni che servono a portare
il territorio nella transizione dovuta alla crisi climatica,
energetica, ecologica ed economica in atto", perché forse qualcuno,
finché troviamo ancora tutti gli scaffali dei supermercati pieni di
alimenti, non si ricorda, ma possiamo anche rischiare quello, a
parte che poi arrivi il sostegno alla carne sintetica così siamo
tutti felici e contenti.
Si scrive: "...Richiedono azioni incisive molto diverse dal
passato" e questo io tengo a sottolinearlo, perché è inutile che ci
diciamo: "Va tutto bene, adesso in Valle d'Aosta non c'è neanche
stata la protesta dei trattori, allora abbiamo fatto tutto bene,
siamo i primi della classe"; non è così, non voglio che passi
questa cosa.
Oggi non abbiamo le possibilità di essere al Governo e c'è
qualcun altro, ma io tendo sempre a essere autocritico anche quando
magari decido o ci vengono consigliate delle cose, non riesco mai a
essere convinto, magari è un mio difetto, però bisogna fare
attenzione su queste cose, perché poi succede che non si ascolta
una cosa, non si ascolta l'altra, non si ascolta l'altra ancora e
arriviamo al giorno che succede quello che stiamo vedendo.
Ripeto di nuovo, e sottolineo che l'ha già ribadito il collega
Aggravi, che diminuire il fine della nostra impegnativa, promuovere
la non coltivazione di terreno, ovvero diminuire la produzione;
cosa significa? Che dovremmo fare qualcosa che va esattamente al
contrario di quello che sta accadendo adesso, e se oggi si sono
impostate avanti tutte le iniziative favorevoli al territorio, che
io mi auspico che da adesso in avanti si porteranno avanti ancora
con più forza, magari anche - e lo dico sottovoce - non
approfittare ma cavalcare un po' quest'onda, io lo so che non sono
le stesse esigenze che hanno tutte le altre Regioni d'Italia;
alcune Regioni d'Italia o alcuni settori forse non dovrebbero
neanche tanto protestare, però io dico che dovremmo, se vogliamo
portare qualcosa di buono e dare una linea per tutti, perché questi
sono argomenti che, alla fine, anche se non direttamente ma
indirettamente toccano la vita di tutte le persone, anche le
categorie dell'agricoltura che sono quelle più svantaggiate, non
perdiamoci nel trattorino un po' più grosso e un po' più lucido,
perché dietro a quei trattori, ci sono ore e ore di lavoro,
sacrifici, mutui, finanziamenti e a volte vendita di prodotti che
noi in questo momento nella nostra regione abbiamo ancora, -parlo
ora un po' più dal punto di vista tecnico - vi sono dei problemi
per quanto riguarda la commercializzazione della carne, considerata
la carenza di fontina possiamo di nuovo incidere un po' più sul
prezzo e magari farci dare poco in più che risponde alla qualità
del prodotto, un valore di mercato più in linea con costi di
produzione di questi prodotti, però non dimentichiamoci che dietro
tutto questo ci sono delle grandissime difficoltà, dei grandissimi
sacrifici, ci sono delle aziende che stanno meglio di altre, e
dipende dalla nostra piccola realtà.
Ci sono aziende che sono collocate in territori un po' più
comodi e la meccanizzazione è un po' più favorita, ci sono dei
territori e anche o magari aziende dai piccoli numeri che conducono
ancora l'attività come la conducevano gli avi, tutto a mano, senza
meccanizzazione, senza niente, che oggi non sono ascoltate.
Secondo me, in un momento delicato come questo, bisogna
ascoltare tutti e soprattutto, in tutti i settori, sempre ascoltare
i più deboli, che forse sono quelli che necessitano più
d'aiuto.
Non volete votare quest'impegnativa? Ritenete che non sia
indispensabile? L'ha già detto il collega Aggravi: era un messaggio
politico, e il messaggio che sta uscendo oggi da quest'Aula è che
una parte di questa maggioranza non può sostenere impegnative di
questo tipo.
Presidente -
Se non vi sono altri interventi, mettiamo in
votazione. La votazione è aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Erika,
Guichardaz Jean-Pierre, Jordan, Lavevaz, Malacrinò, Marguerettaz,
Marzi, Minelli, Padovani, Rosaire, Sapinet e Testolin)
La mozione non è approvata.
