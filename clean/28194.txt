Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 73 del 20 marzo 1970 - Resoconto
OGGETTO N. 73/70 - Commemorazione della guida alpina Toni
Gobbi.
Montesano (P.S.D.I.)
- Signori consiglieri, una nuova
sciagura, conseguente all'eccezionalità di questo inverno nevoso,
ha colpito questa volta direttamente la Valle d'Aosta. Come tutti
avete letto e conoscete, in una valanga determinatasi nella Val
Gardena ha perso la vita la guida alpina Toni Gobbi e, con lui,
altri tre suoi allievi, in un corso di sci alpinistico che si
svolgeva in quella vallata.
Noi oggi, quali componenti del Consiglio regionale, intendiamo
rivolgere alla memoria di Toni Gobbi e alle memorie dei suoi
compagni un reverente saluto.
Toni Gobbi era conosciuto in Valle d'Aosta, in Italia e in tutto
il mondo alpinistico internazionale per le sue doti di sagace
maestro di sci e di prudente guida alpina.
Io ricordo qui, soltanto sommariamente, la sua vita
valdostana.
Arrivato in Valle d'Aosta nel 1940 come ufficiale di complemento
della Scuola Alpina, egli, che era indirizzato originariamente
verso una professione legale e a continuare le orme del padre, fu
avvinto dall'amore della montagna e si stabilì a Courmayeur, dove
trovò anche in Romilda Bertholier, figlia di una famosa guida
alpina di Courmayeur, la sua compagna.
Egli, nel prosieguo degli anni, dimostrò, oltre che sagacia,
prudenza ed esperienza nell'affrontare la montagna e prova ne è
che, nel marzo 1948, egli scalò la cresta des Hirondelles come
prima assoluta. Nel febbraio 1949 quella dell'Aiguille Noire; nel
marzo 1953 superò la Via Major per il Monte Bianco e poi bisogna
ricordarlo per la spedizione in Patagonia e nel Karakorum, per la
prima via al Monte Bianco, per il Pillier D'Angle, eseguita con
Bonatti.
La figura di questo alpinista non ha bisogno di ulteriori mie
illustrazioni.
Io ricordo anche in lui l'alpinista dotto, l'alpinista che, in
Courmayeur, aveva anche allestito e faceva funzionare una
biblioteca e un negozio di libri di cultura alpinistica. La Valle
d'Aosta è stata profondamente colpita dalla perdita di questa
figura eccezionale dell'alpinismo internazionale. Nella sciagura è
stato colpito anche un giovane sciatore alpinista, Mirko Minuzzo,
il quale si trova oggi fra la vita e la morte nell'ospedale di
Bolzano.
Mentre il Consiglio regionale fa giungere alla famiglia di Toni
Gobbi e alle altre famiglie colpite così irrimediabilmente
l'espressione del suo cordoglio, fa giungere a Mirko Minuzzo gli
auguri fervidi di pronta e completa guarigione.
Prego di stare seduti.
