Classificazione
ASSISTENZA SOCIALE
Disabili



Oggetto del Consiglio n. 356 del 5 febbraio 2019 - Resoconto
OGGETTO N. 356/XV - Approvazione di mozione: "Impegno per
garantire un servizio di trasporto pubblico alle persone con
disabilità motoria e psichica".
Rollandin (Presidente) -
Il punto 3.03 è già stato
discusso, passiamo quindi al punto 4 all'ordine del giorno. La
parola al collega Manfrin.
Manfrin (LEGA VDA)
- Questa mozione nasce da diverse
segnalazioni che ci sono giunte, sia prima dell'ingresso in questo
Consiglio, sia durante la nostra esperienza consiliare; coprono un
po' tutta la nostra Regione e riguardano, per l'appunto, il
trasporto dei disabili. Da diverso tempo ci confrontiamo con le
realtà sociali che si occupano di disabilità, ovviamente con il
fine di tutelare questa particolare esigenza, quella che sembra una
normalità ma che per tante persone normalità purtroppo non è. Sono
le persone che quotidianamente vivono nelle difficoltà ed è una
questione di assoluta attualità, di preminenza e, mi permetto di
dire, anche di priorità.
Dicevo un attimo fa delle segnalazioni. Potrei scriverne e dirne
due su tutte, anche se sono davvero molti i disservizi e le
necessità che abbiamo potuto registrare. Parto dalla comunicazione
dell'ANGSA, ovvero l'Associazione valdostana che si occupa di
autismo, che peraltro è stata trasmessa, se non a tutti i
Consiglieri, perlomeno ai Capigruppo all'inizio di questa
legislatura. Questa associazione, a fianco delle diverse iniziative
sul tema specifico dell'autismo, ha evidenziato numerose criticità
che, oltre alle mancanze individuate per il trasporto in bassa
Valle, risultano essere le seguenti: il cambio frequente degli
operatori durante il viaggio (che disorienta gli utenti); il
pagamento del servizio (per tutelare l'incolumità e la sicurezza
degli utenti); il monte orario; una maggiore equità fiscale e
tariffaria. Vi è poi anche l'esempio della Comunità Mont Fallère
che ho inserito all'interno del testo, dove decine di utenti sono
purtroppo costretti all'immobilità all'interno del centro, oppure,
per chi può e vuole scendere dal Centro Mont Fallère ad Aosta per
fare un salto, può inforcare la bicicletta e scendere con le sue
forze. Sono svariati chilometri: per arrivare in macchina al Centro
Mont Fallère io ci ho messo 25 minuti, immagino in salita che cosa
significhi raggiungere nuovamente il centro! Ci vuole assolutamente
più tempo e sicuramente a una persona che già patisce alcune
difficoltà mi pare davvero le si debba risparmiare tale sforzo.
Credo che i due esempi suddetti siano la spia lampante del fatto
che qualcosa non funziona nel sistema del trasporto pubblico delle
persone con disabilità motoria e psichica. A questo proposito,
vorrei ricordare che il Consiglio regionale della Valle d'Aosta,
con un ordine del giorno approvato il 15 luglio del 2010, ha
aderito ai principi della Convenzione sui diritti delle persone con
disabilità, adottata dall'Assemblea generale delle Nazioni Unite il
26 dicembre del 2006. All'articolo 20 di questa Convenzione viene
sancito che "
gli Stati parti adottano misure efficaci a
garantire alle persone con disabilità la mobilità personale con la
maggior autonomia possibile
". Risulta quindi evidente, alla
luce sia delle necessità sollevate, sia dei principi a cui questo
Consiglio ha aderito - poco fa mi sono confrontato con il collega
Bertin, il quale mi ha ricordato anche la sua importante azione di
sensibilizzazione all'interno di questo consesso, e ovviamente
credo che poi vorrà dire qualcosa in merito -, che sia
assolutamente necessario attivarsi per garantire la mobilità
personale, perché favorisce l'integrazione sociale e la qualità
della vita delle persone. Questo intervento risulta quindi
necessario per ampliare il nostro orizzonte ed effettuare una
verifica ampia per capire quali siano le necessità oltre ai casi
segnalati e, in seguito, avere un'applicazione pratica per la
risoluzione di tali problemi.
Con la mozione che presentiamo oggi chiediamo innanzitutto di
effettuare una ricognizione per comprendere quali siano le esigenze
di mobilità delle persone con disabilità motoria e psichica, in
particolare per quelle residenti nelle strutture terapeutiche, ma
non solo; una volta effettuata questa ricognizione, chiediamo di
adoperarsi affinché venga garantita la mobilità alle persone con
disabilità motoria e psichica.
Presidente -
Ci sono altri interventi? La parola al
collega Bertin.
Bertin (RC-AC) -
Intervengo soltanto in ragione del fatto
che la mozione richiama un ordine del giorno che avevo presentato
all'epoca, proprio durante il dibattito che aveva visto l'adesione
della Regione Valle d'Aosta ai principi delle Nazioni Unite
rispetto alla disabilità. In quell'occasione avevo presentato un
ordine del giorno - che fu approvato all'unanimità proprio per dare
anche un segno di concretezza a questi grandi principi, che è un
po' facile fare propri se poi non si dà loro seguito. Tale atto
prevedeva una questione molto pratica e andava nell'obiettivo di
permettere a tutti di potersi muovere anche nelle ore notturne,
poiché uno dei problemi del trasporto disabili è che è limitato
alle ore diurne, come se le persone disabili potessero soltanto
andare a scuola, al lavoro, e non avere una vita sociale normale!
L'obiettivo era proprio quello di andare a coprire questa lacuna. E
come si voleva coprire quella lacuna? Andando ad orientare il
mercato in una certa direzione.
Parlando di trasporto notturno - che attualmente non è previsto
-, l'ordine del giorno prevedeva che chi avesse vinto l'appalto del
servizio
Allô Nuit
avesse in dotazione, tra le sue
automobili, un'automobile per il trasporto misto, anche perché dà
un po' fastidio questa separazione tra trasporto disabili e non.
L'idea era quella di avere una macchina che potesse svolgere questo
servizio nelle ore notturne, che fungesse pure da servizio taxi,
quindi essere prenotata da chiunque, anche dai disabili e in altre
ore del giorno. Il turista che arriva ad Aosta e deve spostarsi
avrebbe avuto un'opportunità in più sapendo che vi è un tassista
con un'automobile adatta alle sue esigenze. Questa era l'idea, e
con costi praticamente inesistenti per l'Amministrazione regionale
ma che andava ad orientare il mercato in una certa direzione;
soprattutto si sarebbe risposto ad un'esigenza, quella del
trasporto notturno. Tra l'altro la stessa risoluzione non prevedeva
dei costi diversi rispetto agli altri cittadini. Il problema non è
tanto quello, sappiamo che
Allô Nuit
ha costi relativamente
bassi come servizio, ma il problema era quello di permettere a
tutti di usufruire di questo servizio, che oggi è relegato, se
vogliamo - mi verrebbe da fare una battutaccia, ma non la faccio -,
al trasporto di persone che hanno un po' alzato il gomito. Avrebbe
così avuto una funzione sociale maggiore, andando a rispondere ad
una mancanza sotto questo punto di vista.
L'ordine del giorno era stato approvato all'unanimità e
addirittura il dirigente della Regione aveva preparato una delibera
per sperimentare questa possibilità, anche perché i costi erano
praticamente semi-inesistenti, si trattava solo di fare un appalto.
Gli stessi gestori del servizio, che avevo sentito, erano comunque
in grado di farlo. Purtroppo, nonostante l'approvazione dell'ordine
del giorno, nonostante questa delibera sia ormai praticamente
pronta, tale opportunità non è mai stata data e il servizio non è
stato attivato.
Non sto qui a dire il numero di interrogazioni che hanno fatto
seguito a quest'ordine del giorno, ma al di là delle discussioni,
anche un po' animate, alla fine il risultato è zero. A mio avviso,
a parte l'impegno non preso, il fatto grave è che non si è risposto
ad un'esigenza tuttora esistente.
Presidente -
Altri intendono prendere la parola? La
parola alla collega Minelli.
Minelli (RC-AC) -
Solo a parziale integrazione di quanto
ha appena detto il collega Bertin.
Ovviamente la mozione presentata dal collega Manfrin la si
condivide, però abbiamo una perplessità per quanto riguarda
l'impegno chiesto e che riguarda, nello specifico, la mobilità che
deve essere garantita alle persone con disabilità motoria e
psichica. Naturalmente entrambe hanno necessità di avere garantita
una forma di mobilità.
Ci chiediamo questo: in un servizio che potremmo definire
"generalista" - è una domanda e anche una richiesta di chiarimento,
in questo senso -, sullo stesso mezzo, garantire il trasporto a
disabili fisici e a disabili psichici può comportare dei problemi?
La disabilità psichica è molto variegata; pertanto, se sullo stesso
mezzo di trasporto noi abbiamo persone che possono creare problemi
a loro stesse e ad altri utenti, è una cosa di cui dobbiamo tenere
conto.
Noi condividiamo
in toto
le premesse e anche parte
dell'impegnativa, però vorremmo capire meglio se si ha un'idea di
come gestire questo e, soprattutto, se ci impegniamo in tal senso
bisogna tenere conto che si tratta di due situazioni molto diverse
e che possono anche confliggere tra di loro.
Presidente -
La parola al collega Manfrin per il secondo
intervento.
Manfrin (LEGA VDA)
- Ringrazio la collega Minelli per
aver chiesto un chiarimento sul punto.
Sono perfettamente d'accordo, effettivamente ci sono esigenze
differenti, tant'è vero che ho citato per esempio la comunicazione
dell'Associazione che si occupa di autismo in Valle d'Aosta, la
quale ha sollevato alcune necessità, come avere un accompagnatore
fisso che abbia un certo tipo di interazione con la persona che
soffre di quel problema. Ci sono poi altre esigenze, chiamiamole
"di mobilità stretta", come diceva anche il collega Bertin: per
esempio la mobilità notturna, che non è mai stata considerata una
necessità.
Chiaramente questa mozione non dice "prendiamo un mezzo e
mettiamoci assieme tutte le persone", ma dice: "facciamo una
verifica delle necessità, quindi anche di avere dei servizi di
trasporto modulati secondo l'esigenza delle persone e delle varie
patologie". A seguito di questa verifica ci si attiverà, ovviamente
non per dire "prendiamo un mezzo unico", ma ci si attiverà sulla
base delle risultanze, per garantire la mobilità a tutte le
tipologie. È questo il senso. Sono felice che mi abbia fatto questa
domanda e spero di aver chiarito.
Presidente -
Altri intendono intervenire? La discussione
generale è chiusa. La parola all'Assessore Bertschy.
Bertschy (UVP) -
Grazie ai colleghi intervenuti. Per
economia di tempo non sto ad elencare tutta una serie di cose già
dette.
L'impegno dei sei mesi per la ricognizione l'avevo inteso
proprio per approfondire la situazione attuale a livello
organizzativo e per capire come evolvere al fine di implementare la
qualità e la differenziazione dei servizi.
Su questo tema il Consiglio regionale ha a lungo dibattuto, come
ha ricordato il collega Bertin, che tra l'altro è stato autore di
quell'iniziativa del 2010 con la collega Morelli e altri colleghi
che sono qui in Aula. La sensibilizzazione su questo tema, sempre
portata alla discussione dell'Aula, forse non ha permesso di avere
ancora quel servizio ottimale che tutti vorremmo, ma sicuramente ha
creato le condizioni per migliorare la situazione di un tempo.
Credo che una comunità che voglia dare rispetto alla persona, in
questo caso partendo dalle persone più deboli e anche svantaggiate,
debba creare le migliori condizioni di integrazione e di civiltà,
anche del vivere.
Accogliamo con impegno - e non solo con le parole - questa
iniziativa. Sarà mio compito mettere la Commissione nelle
condizioni di avere tutte le informazioni utili e, soprattutto, di
creare un'occasione di dialogo con le varie rappresentanze. Ha
citato bene il collega Manfrin i rappresentanti delle famiglie
dell'Associazione autismo, ma vi è pure il CoDiVdA, che
recentemente ha informato i gruppi di una serie di questioni
importanti riguardanti il mondo della disabilità, compresa quella
dei trasporti. Presto avremo un'occasione di dialogo con queste
associazioni e dovremo cercare di migliorare quanto deliberato
ultimamente (il 7 dicembre) dal Governo precedente, portando avanti
le iniziative che fino a questo momento sono state fatte.
Due cose: sicuramente bisogna rendere efficace l'impianto
attuale, cercando di non avere più questa differenza tra la
disabilità motoria e la disabilità in generale. Le persone sono
persone, al di là delle situazioni che vivono. Dobbiamo dunque
evitare di dover ripetere queste cose e quando parliamo di servizio
che deve rivolgersi a tali persone, d'ora in avanti bisogna essere
in grado di mettere in condizione tutti di poter utilizzare i
servizi, soprattutto se pubblici. Ci sono sperimentazioni in corso
come
Allô Nuit
, al di là del fatto che il nome porti a dire
che a volte il "
nuit
" si riferisca più ad occasioni di festa
che non al servizio pubblico. Comunque dobbiamo dare efficacia a
quel servizio e soprattutto allargarne il perimetro, perché per
esempio la comunità Bellun è fuori dal perimetro del servizio.
Inoltre, bisogna fare molta attenzione anche ad un fatto: ci sono
persone con disabilità che possono utilizzare i servizi, ma ci sono
pure persone con malattia mentale - mi viene meglio raccontarlo
così - che hanno bisogno, sì, del servizio, ma propriamente anche
di un'attività di accompagnamento a loro tutela e a tutela di chi
gestisce il servizio.
Il Comune di Sarre ha provato a più riprese ad organizzare un
appalto per cercare di garantire un servizio minimo alla comunità,
ma purtroppo in numerose occasioni l'appalto è andato deserto.
Cerchiamo di ridurre i sei mesi di ricognizione, se possibile,
perché abbiamo molta documentazione al riguardo, ma bisognerà
capire bene come implementare le risorse e i servizi per andare in
quella direzione.
Da parte nostra vi è quindi la disponibilità e l'attenzione su
questo tema così importante per tutta la comunità.
Presidente -
La parola al collega Bertin.
Bertin (RC-AC) -
Ne approfitto per chiedere all'Assessore
se quell'impegno preso quasi dieci anni fa, e che non ha visto
un'applicazione, verrà rilanciato, perché con l'Assessore
Marguerettaz avevo perso ogni speranza. Mi auguro che venga
rilanciato.
Come dicevo, era un piccolo segnale, senza costi particolari per
l'Amministrazione, ma che comunque andava a coprire un servizio che
attualmente non c'è: il trasporto anche notturno, rivolto a tutti,
con l'idea - come giustamente sottolineava pure l'Assessore - che
bisogna andare verso un trasporto per tutti, senza distinzioni;
quello
ad hoc
, invece, deve avere una funzione residuale,
vale a dire nei casi in cui non si possa garantire il servizio in
altro modo.
Presidente -
Possiamo mettere in votazione la
mozione.
Dalle ore 11:33 riassume la presidenza la Presidente Emily
Rini.
Rini (Presidente) -
La votazione è aperta. La votazione è
chiusa.
Presenti: 32
Votanti: 32
Favorevoli: 32
Il Consiglio approva all'unanimità.
