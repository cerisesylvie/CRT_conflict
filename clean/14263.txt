Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.

Resoconto integrale del dibattito dell'aula
Oggetto del Consiglio n. 786 del 6 luglio 1994 - Resoconto
OGGETTO N. 786/X - Lamentele dei genitori in merito
all'assistenza pediatrica nei poliambulatori della Bassa Valle.
(Interpellanza)
Interpellanza - Tenuto conto delle lamentele dei genitori
pubblicate dagli organi di formazione in merito all'assistenza
pediatrica nei poliambulatori della bassa Valle;
Verificato che effettivamente esiste un grosso problema a
riguardo.
Il sottoscritto Consigliere regionale
Interpella
l'Assessore competente per conoscere:
1) quali sono le decisioni prese in merito a tale problema e che
cosa intende fare in futuro;
Suggerisce il distacco per un giorno alla settimana di un medico
del reparto Pediatria dell'Ospedale regionale di Aosta in modo che
i neonati possano essere seguiti nei loro problemi da un medico
dello stesso Ospedale dove sono nati.
F.to: Chiarello
Presidente -
Ha chiesto la parola il Consigliere
Chiarello.
Chiarello (RC) -
Questa, delle tre interpellanze
che ho fatto oggi, pur nulla togliendo alle altre, è la più
importante perché riguarda di nuovo la sanità, i servizi sociali in
Bassa Valle, anche se penso che il discorso non riguardi solo la
Bassa Valle. Io sono più sensibile a questa zona anche perché vi
abito e sono quindi più investito dalle lamentele della gente.
Questo problema è legato ad altri problemi del poliambulatorio
ed è una delle cose che penso l'assessore voglia e debba risolvere.
Qui in Bassa Valle risulta che non c'è un pediatra che si reca
normalmente nei poliambulatori, nonostante ci sia una forte
presenza di neonati. Dai dati che ho avuto nella Valle di
Gressoney, per quanto riguarda il poliambulatorio di Gaby e nella
Basse Valle, risulta che in questo periodo ci sia una buona
natalità, per fortuna.
Nella parte finale dell'interpellanza rivolgo all'assessore un
consiglio che mi era stato suggerito dagli utenti di questo
servizio: la possibilità che i pediatri della pediatria di Aosta
possano recarsi a turno in questi poliambulatori, per seguire i
neonati. Secondo me questo è un problema importante, da risolvere
nel più breve tempo possibile.
Presidente -
Ha chiesto la parola l'Assessore alla
sanità ed assistenza sociale, Vicquéry.
Vicquéry (UV) -
Ringrazio il Consigliere Chiarello
per questa interpellanza, perché mi dà modo di chiarire in
Consiglio regionale un aspetto delicato dell'assistenza sanitaria
in Valle d'Aosta, qual è quello della pediatria in generale.
Prima di tutto, anche in riferimento alla lettera delle mamme
della Bassa Valle, va chiarito come diceva il Consigliere Chiarello
che il problema non riguarda purtroppo solo la Bassa Valle, ma
tutta la Valle d'Aosta, e si deve distinguere il problema della
pediatria in due fasi nettamente distinte, una riguarda la
pediatria di base, l'altra riguarda la pediatria consultoriale.
La pediatria di base significa che il pediatra sostituisce il
medico di medicina generale, che deve prendere in carico i nuovi
nati da zero a quattordici anni. Questo è un punto molto
importante, perché nella convenzione alla pediatria di base si
chiarisce appunto che può prendere in carico solo i nuovi nati, per
cui tutti quelli che già sono in carico ai medici di medicina
generale rimangono, se vogliono, in carica ai medici di medicina
generale.
Dico che questo è un problema molto importante, perché di fatto
questo vanifica la possibilità di inserimenti di nuovi pediatri in
Valle d'Aosta, legato alla esiguità delle nascite in tutta la
Valle, che sono circa 800 all'anno. I dati che ho io a livello di
USL indicano che le nascite nel 1993 sono state 871, a giugno di
quest'anno 444, per cui rimaniamo sempre sui 900 nati all'anno al
massimo.
Questo numero suddiviso per i 14 distretti sanitari dà, ad
esempio nel distretto 14, una media di 17 nascite all'anno; abbiamo
un totale di 107 bambini da 0 a 6 anni per tutti i comuni della
Valle di Gressoney e 131 da 7 ai 14 anni.
Allora, se teniamo presente che i 17 nati sono un numero
enormemente basso, perché la convenzione prevede che il pediatra di
base sia pagato per una quota capitaria che è mediamente di 75mila
lire per ogni bambino, perché varia a secondo delle fasce di età,
aumenta con l'aumentare dell'età, è evidente che nessun pediatra si
inserirà mai nei distretti sanitari della Valle d'Aosta essendo
così basso il numero delle nuove nascite perché non sopravvive.
Ho fatto un calcolo dei 54 nati mediamente nel distretto 13
(Donnas, Pont-Saint-Martin eccetera), diciamo una sessantina fra
distretto 13 e distretto 14; ho moltiplicato per 75mila, mi viene
un totale di 4,5 milioni annuo che non può far sopravvivere
nessuno. Con 800 nati in teoria dovrebbe esserci un inserimento di
un pediatra per tutta la Valle d'Aosta, perché con 800 nati andiamo
ad un 60 milioni lordi annui che è il salario normale di un medico,
ma è evidente che un pediatra per tutta la Valle d'Aosta è
inimmaginabile, perché il pediatra deve assicurare una assistenza
dalle ore 8 di mattina alle 20.
Questo allora è il grosso problema della Valle d'Aosta: che la
convenzione nazionale blocca la possibilità di prendere in carico i
bambini che sono già assegnati ai medici di medicina generale. É un
rapporto di forza "politico" fra i medici di medicina generale che
hanno un peso politico più forte a livello centrale, rispetto ai
pediatri che sono ancora una minoranza e non possono portare avanti
le loro tesi, che sono quelle, giuste secondo me, che dovrebbero
loro prendere in carico tutti i bambini da 0 a 14 anni.
Questo è il dato fondamentale da cui noi come amministrazione
regionale non possiamo uscire, perché purtroppo non è nella nostra
competenza modificare le convenzioni nazionali che sono ratificate
con decreto del presidente della repubblica.
C'è poi il secondo aspetto che riguarda la pediatria
consultoriale, e su questo, con riferimento alla Bassa Valle, la
situazione è la seguente. Abbiamo in tutta la Valle d'Aosta solo
sei pediatri convenzionati per tutte le ore consultoriali, che sono
quelle che si riferiscono alla medicina preventiva, cioè quelle che
fanno soprattutto le cosiddette visite di tappa da 0 a 3 anni.
Quando i bambini nascono, l'U.O. di pediatria al Beauregard
rilascia ad ogni famiglia un libretto sanitario con l'invito a
rivolgersi all'assistente sanitaria con le visite successive.
Dicevo che ne abbiamo semplicemente sei in tutta la Valle
d'Aosta, sommando questi a quelli dei pediatri di base, in tutta la
Valle d'Aosta abbiamo un totale di otto pediatri che fanno attività
sia di pediatria sia consultoriale, e ci rendiamo conto che è
assolutamente insufficiente.
Si deve tenere presente che ci sono delle incompatibilità fra
pediatria di base e pediatria consultoriale, perché se si supera un
tot di numero di ore convenzionate, non si può poi avere nuovi
iscritti come pediatria di base.
Si deve aggiungere anche che ultimamente al distretto n. 3,
Villeneuve, la dott.ssa De Benedetti ha lasciato la pediatria di
base il primo febbraio e nella graduatoria delle aspiranti per
l'anno in corso ci sono otto pediatri tutti fuori della Valle
d'Aosta; di questi pare che uno sia disponibile a venire in Bassa
Valle. Se viene, risolverà in parte il problema di tutto il
comprensorio del poliambulatorio di Donnas. Ripeto, se viene,
perché con i dati dei nuovi nati che ho riferito prima, il nuovo
pediatra impiegherà 6-7 anni prima di avere la possibilità di
sopravvivere, se non riesce ad acquisire per la sua capacità e il
rapporto di fiducia che instaura con i genitori i bambini che sono
già in carico ai medici di medicina generale.
Stiamo discutendo di questo da tempo con l'USL e riteniamo di
poter dare una risposta più completa rispetto a quanto detto oggi
in fase di redazione del piano socio-sanitario regionale, basando
il tutto su un principio che ci sta a cuore, che è quello di far
uscire dall'ospedale i medici. Se riusciamo ad attuare questo
principio, che già in parte si attua, riusciremo sicuramente a
coprire il più possibile le ore di specialistica mancanti, parliamo
oggi di pediatria, ma potremmo parlare di otorino, di ginecologia,
di odontostomatologia, insomma di tutte le specialità che non
vengono coperte pur essendo pubblicate sul bollettino
ufficiale.
Questa è una ipotesi di lavoro, che però è frenata da due grossi
limiti: uno è posto dalla legge finanziaria di quest'anno, che ha
definito il divieto per le pubbliche amministrazioni di assumere
personale a tempo determinato e di stabilire rapporti di lavoro
autonomo per prestazioni superiori a tre mesi. Il comma successivo
dice che non possono essere stabiliti più di due rapporti di lavoro
autonomo per prestazioni inferiori a tre mesi con la medesima
persona nell'arco dell'anno. É un grosso handicap, perché nessuno
accetta di lavorare per tre mesi all'anno, aspettando poi l'anno
successivo di essere incaricato nuovamente.
Il secondo grosso handicap che dobbiamo superare riguarda sempre
la legge finanziaria, che ha ridotto l'istituto dell'incentivazione
della produttività del 30 percento rispetto all'anno precedente,
perché è quello su cui puntiamo per far uscire il medico
dall'ospedale e fargli utilizzare le ore di plus orario fuori
dall'orario di servizio, che sono retribuite in base all'obiettivo
che l'amministrazione regionale gli pone.
Se come amministrazione regionale pongo al medico l'obiettivo di
andare a Donnas o di andare a Morgex per coprire le ore mancanti,
lo retribuisco in base a quello che è previsto dal contratto di
lavoro. Ripeto, contratto di lavoro che è stato superato dalla
legge finanziaria che, non seguendo una logica di assistenza
sanitaria, ma semplicemente una logica di tipo economico
finanziario, ha ridotto drasticamente i fondi del 30 percento.
Malgrado questo, speriamo di poter convincere alcune unità
operative, quelle che possono farlo perché non posso andare a
chiedere all'oncologia, che ha due medici in tutto l'ospedale e non
riesce a dare una risposta esaustiva alle esigenze ospedaliere, di
mandare i loro medici a Donnas o a Châtillon o a Morgex. Posso
chiederlo là dove il rapporto fra medici presenti in servizio e
carichi di lavoro è tale da poter farli uscire sul territorio.
Queste sono le nostre intenzioni, che dovremo cercare di
formalizzare con molta attenzione nel piano sanitario perché
l'equilibrio fra ospedale e territorio è molto delicato: si rischia
di potenziare da una parte, ma di aprire dei varchi enormi
dall'altra.
In conclusione devo dire che ritengo giuste le proteste delle
mamme della Bassa Valle, e sono altrettanto giuste le proteste di
tutte le mamme di tutta la Valle d'Aosta. Dobbiamo però cercare
anche noi di non esasperare il problema, perché se è vero che il
pediatra di base è un medico specializzato in pediatria, è anche
vero che il medico di medicina generale è un medico che nel suo
cursus laurea ha fatto anche attività di specialistica pediatrica e
molte volte ha una esperienza tale da poter dare risposte di tipo
sanitario adeguate anche per le esigenze dei bambini.
Questo per dire che se mio figlio è curato dal medico di
medicina generale, non per questo è curato peggio di chi ha come
medico un pediatra, anche perché si deve puntare molto
sull'assistenza di secondo livello che è quella di tipo
ospedaliero. Concludo dicendo che ci impegnamo in questo senso,
speriamo di poter dare delle risposte complete che riguardino tutta
la Valle d'Aosta.
Presidente -
Ha chiesto la parola il Consigliere
Chiarello.
Chiarello (RC) -
Quello su cui sono d'accordo con
l'assessore è l'eventuale spostamento di medici, cioè lo
spostamento della medicina nel territorio di cui si è sempre
parlato, che porterebbe a meno ospedalizzazione, per cui quando si
fanno i conti della serva poi verrebbe a costare molto meno la
Sanità.
Quello che non credo sia vero è una strumentalizzazione delle
mamme; probabilmente succede questo perché quando si va al
poliambulatorio, c'è solo un'infermiera che il massimo che può fare
è pesare il bambino, e poi se si vuole una visita specialistica si
deve andare a pagamento, anche perché le distanze sono lunghe e non
è che si possa star via per molte ore con i bambini piccoli. Quindi
il disagio c'è effettivamente.
Pensavo che l'assessore desse una risposta positiva o negativa;
mi risulta che in pediatria ci sia la disponibilità a questo
spostamento, almeno da parte di qualche pediatra; spero che
l'assessore faccia quello che è nelle sue possibilità.
Nessuno aveva chiesto un pediatra fisso lì, perché
effettivamente il numero dei bambini è basso, ma si chiedeva che
almeno un giorno alla settimana ci fosse la presenza di un pediatra
distaccato dall'ospedale.
