Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 187 del 7 aprile 1982 - Resoconto
OGGETTO N. 187/VII - RICERCA DI UNA SOLUZIONE PER IL PROBLEMA
DEI CONFINI DEL PARCO NAZONALE DEL GRAN PARADISO NELLA
VALSAVARENCHE - (Interpellanza).
PRESIDENTE:
Do lettura dell'interpellanza presentata dai
Consiglieri Tonino, Mafrica e Cout:
Visto che il Prof. Mario Rey è stato costretto a rassegnare le
dimissioni da Presidente del Parco Nazionale del Gran Paradiso a
seguito di una comunicazione giudiziaria emessa dalla Pretura di
Aosta per omissioni di atti d'ufficio;
Considerato che il provvedimento dell'Autorità Giudiziaria
prende spunto dal mancato spostamento delle paline che delimitano i
confini del Parco nella zona della Valsavarenche, così come
previsto nell'infausto decreto ministeriale Marcora del 1977;
Ricordato che per ricercare una soluzione al problema dei
confini del Parco nella Valsavarenche lo scorso anno, fu istituita
una Commissione ristretta di cui faceva parte il Presidente della
Giunta Avv. Mar io Andrione per la Valle d'Aosta;
i sottoscritti Consiglieri regionali
INTERPELLANO
il Presidente della Giunta regionale per conoscere:
1)
quante volte si è riunita la Commissione citata in
premessa e quali risultati si sono potuti concordare in tale
sede;
2)
quali proposte avanza la Giunta regionale al fine
di ottenere un provvedimento che stabilisca la definitiva
perimetrazione del Parco sulla base della attuale
palinatura.
PRESIDENTE:
Illustra l'interpellanza il Consigliere
Tonino. Ne ha facoltà.
TONINO - (P.C.I.):
Le recenti dimissioni del Prof. Mario
Rey da Presidente del Parco Nazionale del Gran Paradiso
ripropongono un problema che è rimasto da risolvere almeno per
quanto riguarda l'atteggiamento che sta tenendo il Ministero
interessato circa la definizione dei confini.
Ora, noi abbiamo già altre volte detto in quest'Aula che ci
sembrava sufficientemente chiara la legge regionale sulle oasi, e
abbiamo detto altre volte che, se ci fosse stata volontà politica
di riconoscere quanto storicamente si è determinato su quel
territorio, il Ministero potrebbe produrre un nuovo decreto che
puntualizzi la situazione dei confini del Parco, in pratica
abrogando il decreto del Ministro Marcora del '77, che in fondo in
fondo è stata l'inizio di un inasprimento dei rapporti. A suo tempo
il Presidente della Giunta aveva informato il Consiglio della
composizione di una Commissione ristretta, istituita dal nuovo
Ministro dell'Agricoltura, senatore Bartolomei, Commissione che
aveva, se ricordo bene, il compito di individuare le forme per
arrivare ad una soluzione del problema in attesa dell'emanazione
della legge-quadro, legge che tutti sappiamo non potrà essere
varata in tempi brevi.
La comunicazione giudiziaria e le successive dimissioni
ripropongono il problema in termini quanto mai attuali, nel senso
che o ci apprestiamo a sostituire il Presidente del Parco ogni
mese, ogni due mesi, in presenza di successive comunicazioni
giudiziarie, o si raggiunge tra le Regioni e lo Stato un accordo di
quieto vivere; e siccome il compito di quella Commissione è stato
ed era appunto quello di ricercare una intesa, chiediamo al
Presidente della Giunta che cosa si è concordato, quante volte la
Commissione si è riunita, di che cosa si è discusso.
PRESIDENTE:
La parola al Presidente della Giunta.
ANDRIONE - (U.V.):
In questa tormentata e, sotto certi
profili, incredibile vicenda, bisogna fare, come del resto ha fatto
il Consigliere Tonino nella sua illustrazione, un passo indietro;
se ricordo bene già nel '74 la Regione aveva istituito un'oasi che
nel '75 era stata riproposta proprio al fine di dimostrare che
siamo tutti d'accordo quando si tratta di difendere certi valori
faunistici, ciò che rappresenta lo scopo principale, direi unico,
dell'esistenza del Parco.
All'inizio delle ostilità, quando credevamo ancora alla buona
fese di certi personaggi, abbiamo provveduto a formare una
Commissione, che ha proposto quella che è poi diventata la legge 11
maggio 1976, n. 15; legge che a nostro avviso è pienamente valida,
come ho avuto modo di dire in diverse occasioni, e interpretabile
in una sola maniera: se necessario, il Consiglio potrà farne una
interpretazione autentica, cosa questa che sembra dia molta noia.
Successivamente, è stato emanato un decreto, a nostro avviso nullo
e comunque impugnato per conflitto di attribuzione dinanzi alla
Corte Costituzionale già nel giugno del '77; il giudizio tuttora
pende, e penderà probabilmente ancora a lungo a dimostrare la
verità dell'assunto della certezza del diritto! Ma questi, direi,
sono dei particolari!
Da queste posizioni la Regione non recede, anche per il fatto
che in base ad autorevolissimi pareri di giuristi, da quel punto di
vista dovremmo essere- dico "dovremmo" perché qui tutto è possibile
- in una botte di ferro. Contemporaneamente però è avvenuta una
notevole variazione nell'atteggiamento del Consiglio di
Amministrazione del Parco nei confronti di questo problema, perché
da un Consiglio di Amministrazione che avallava qualsiasi, diciamo
pure il termine, iniziativa fuori delle norme si è arrivati ad un
Consiglio di Amministrazione attento alla realtà e disposto a
collaborare con le Regioni interessate. Qui si inseriscono vicende
varie, che il Consigliere Tonino conosce bene, all'interno del
Consiglio di Amministrazione: comportamenti abbastanza strani,
denunce che sono chiaramente strumentali e che poi vedremo anche
come e quando vengono fuori; per contro, c'è la ricerca da parte
della Regione Valle d'Aosta, d'intesa con la Regione Piemonte, di
un'altra posizione che non sia quella semplicemente
dell'affermazione di un principio di diritto, ma la ricerca di un
"modus vivendi" onorevole, che rispetti le reciproche
competenze.
In questo senso, dopo due incontri con il Ministro competente
Bartolomei, è stata creata una Commissione composta dall'Assessore
Rivalta per la Regione Piemonte, dal Prof. Rey, Presidente del
Parco, dal Dott. Sandrini in rappresentanza del Ministro, e da me.
Dopo un esame ampio della situazione si è deciso di proporre al
Consiglio di Stato un quesito circa l'applicabilità di certe norme
e l'applicabilità di piani regolatori.
Il mese scorso, io ho qui la data del 14 marzo, ma deve essere
il 12, il Consiglio di Stato ha emesso un'ordinanza interlocutoria
nella quale ci sono delle cose che sono criticabili - ne darò poi
copia al Consigliere Tonino - ma mi interessa leggere alcune cose
che invece chiariscono bene quelle che sono le posizioni. "Il
Ministro dell'Agricoltura e Foreste riferisce che sono insorte
alcune perplessità circa l'interpretazione da dare nel quadro
attuale della legislazione ad alcune norme speciali riguardanti il
Parco Nazionale del Gran Paradiso, con particolare riferimento alla
disciplina dell'attività edilizia nel territorio del Parco" - e qui
c'è un errore, perché in realtà si parla di territori che non sono
nel Parco - "e dei poteri esercitabili in materia da parte degli
organi preposti alla cura del Parco stesso.
Il problema si pone perché il Parco, costituito nel '22, era
amministrato originariamente dall'Azienda di Stato per le Foreste
Demaniali" - e qui dice anche come è stato creato e con quali scopi
specifici - "con il concorso di una apposita Commissione
consultiva, mentre nel '47 è stato costituito l'Ente Autonomo del
Parco, dotato di potere di gestione e altresì di potere
regolamentare (soggetto peraltro quest'ultimo all'approvazione del
Consiglio della Valle d'Aosta e del Ministero dell'Agricoltura)." -
il che spiega perché il Parco non abbia mai voluto regolamenti, è
chiaro! - "Il Ministero chiede pertanto se l'attribuzione di tali
poteri regolamentari implichi ...." - ecc. ecc. - "La sezione
peraltro, considerata la rilevanza giuridica della materia, anche
al fine di avere una compiuta conoscenza delle varie e diverse tesi
avanzate dagli Enti territoriali interessati, chiede che il
Ministero trasmetta i pareri ...."; insomma qui si è fatta
un'interlocutoria per accumulare una enorme quantità di materiale e
guadagnare del tempo.
Le dimissioni del Prof. Rey non implicano un cambiamento di
politica, perché al suo posto è stato eletto Deorsola; ho avuto una
riunione sia con il vecchio che con il nuovo Presidente, con
l'Assessore Rivalta, con gli esperti nominati dalle due Regioni,
l'architetto Gambino e l'architetto Bellone, e con gli altri due
esperti proff. Socco e Jaccod. Tutte queste Commissioni concordano
nell'interpretazione nonché sul fatto che questa soluzione può
essere data, ma che comunque sarebbe temporanea. Oggi il Ministero,
finalmente, convintosi che è assolutamente impossibile espropriare
totalmente la competenza in materia urbanistica ad un Comune,
parla, riprendono lo stesso concetto della nuova legge, di zone
pre-Parco, che si chiamano anche oasi o in un altro modo.
Questa è la direzione attuale anche se sarà difficoltoso farla
accettare dagli abitanti della Valsavarenche, perché la sola parola
"Parco" li fa saltare in aria in preda a degli odii furiosi; a noi
non interessa tanto la questione dei confini, che deve essere
assolutamente sdrammatizzata, ma deve essere ben chiaro che le zone
antropizzate in materia urbanistica devono rispondere alle norme
valide per tutti i Comuni d'Italia, e non c'è un signore il quale
pensosamente stabilisce ciò che uno possa fare e l'altro non possa
fare. Questo è il problema di fondo e su questa tesi siamo tutti
concordi, ivi comprese le Comunità di montagna della zona
piemontese.
Ultimamente, è stata creata una nuova Commissione, d'intesa fra
le due Regioni, e con la collaborazione dell'Istituto di Geografia
Alpina di Grenoble, anche in relazione al Parco della Vanoise per
presentare uno studio specifico in materia; questo è già iniziato e
dovrebbe essere, almeno sotto il profilo scientifico visto il
numero dei partecipanti e la loro qualità, definitivo; è necessario
infatti chiudere la bocca a certe associazioni che si dicono
naturalistiche e che non lo sono per niente, perché gli scopi che
perseguono non sono assolutamente scientifici.
PRESIDENTE:
Il Consigliere Tonino per la replica ha
facoltà di parlare.
TONINO - (P.C.I.):
La prima questione è che ci sembra di
dover rilevare che la Commissione istituita dal nuovo Ministro
all'Agricoltura, Bartolomei, abbia ottenuto dei risultati di poco
significato; il quesito rivolto al Consiglio di Stato ha
probabilmente degli spunti interessanti e indubbiamente, a mio
avviso, il fatto rilevante è che i regolamenti adottati dall'Ente
Parco debbono essere soggetti all'approvazione delle due Regioni;
perciò l'indicazione che altre volte si era data in questo
Consiglio, di andare al più presto a regolamenti che riguardano la
gestione del Parco ma sopratutto tutta la parte urbanistica e le
competenze urbanistiche all'interno del Parco, è indubbiamente la
strada che deve essere seguita; se c'è un orientamento di questo
tipo nel nuovo Consiglio di Amministrazione del Parco, bisogna che
la Regione faccia di tutto perché si arrivi immediatamente a
discutere delle cose.
Io sono dell'avviso che in effetti, il problema dei confini,
così come è posto oggi, è il primo problema; se però riusciamo a
discutere delle modalità di gestione, questo diventa un secondo
problema, che non accantonerei ma che tuttavia è di secondo piano
rispetto alla situazione di oggi. Sul " piano politico, perché non
chiediamo la sospensione del decreto Marcora?
ANDRIONE - (U.V.) -
Presidente della Giunta: Perché
adesso invece di prendere il decreto Marcora, prendono la cartina
al 200.000, allegata al 23, dove la linea rappresenta circa 220
metri lineari sul terreno e dicono che loro vogliono applicare
quella, perché non possono superare una legge con un decreto
regionale. Questo mi sono permesso di dirlo anche al Ministro
dell'Agricoltura e Foreste Marcora in maniera piuttosto vivace!
TONINO - (P.C.I.):
Noi dovremmo da questo punto di vista
essere molto fermi e continuare a chiedere la sospensione di questo
decreto; tra l'altro un atteggiamento diverso del nuovo Ministro
dell'Agricoltura avrebbe potuto avere inizio da quell'atto di buona
volontà. Comunque, in conclusione, io credo che per parte nostra
sia necessario mantenere due livelli di azione: sul piano politico,
tentare di arrivare al più presto alla soluzione della questione
dei confini, chiarendo la portata della nostra legge regionale;
dall'altro lato, dare il massimo contributo al Consiglio di
Amministrazione dell'Ente Parco, che ha effettivamente cambiato
atteggiamento, affinché si arrivi ad una regolamentazione che sia
approvata e condivisa dalla popolazione locale.
ANDRIONE - (U.V.) -
Presidente della Giunta: .... ma la
guerra che si fa ai Presidenti, viene fatta proprio perché hanno
preso una posizione in un certo senso!
PRESIDENTE:
Passiamo alla trattazione dell'oggetto
iscritto al n. 18 dell'ordine del giorno.
