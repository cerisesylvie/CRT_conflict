Classificazione
AMMINISTRAZIONE REGIONALE
DEMANIO E PATRIMONIO REGIONALE



Oggetto del Consiglio n. 305 del 10 gennaio 2019 - Resoconto
OGGETTO N. 305/XV - Interpellanza: "Affidamento del servizio
organizzativo dell'ufficio "Maison du Val d'Aoste" di
Parigi".
Rini (Presidente)
-
Punto n. 35 all'ordine del
giorno. Per l'illustrazione la parola al collega Bertin.
Bertin (RC-AC) -
Riprendo una vecchia questione che ha
già interessato diverse volte e in diverse occasioni il Consiglio
regionale: la
Maison du Val d'Aoste
a Parigi. La Valle
d'Aosta, ormai da un decennio, è proprietaria di un immobile al
centro di Parigi, in
Rue des Deux Boules
, acquistato tramite
Finaosta, che utilizza come sede di rappresentanza per varie
attività promozionali. Questo investimento è stato di circa 2
milioni all'epoca e negli anni si sono spese ingenti somme in
questa struttura, ma i risultati, parallelamente a queste ingenti
somme spese, sono stati pochi. Questa è una considerazione generale
e in diverse occasioni si è intervenuti pure in Consiglio regionale
per limitare le spese che, negli anni, sono comunque diminuite,
anche per cercare di uscire da questa situazione totalmente
improduttiva. In effetti tale struttura, che viene utilizzata per
promuovere la Valle d'Aosta, ha di fatto ricadute prossime allo
zero.
Negli anni ho presentato una mozione in questo Consiglio,
approvata all'unanimità, che aveva l'intenzione, da una parte, di
ridurre il costo complessivo della gestione della struttura di
Parigi - e in parte è stato fatto - e, dall'altra, di immaginare
una prospettiva alternativa, cioè di coinvolgere, se fossero stati
interessati, gli operatori turistici ed economici valdostani ad
avere una vetrina in un'importante piazza come quella di Parigi;
verificato l'interesse da parte degli operatori economici locali,
la struttura sarebbe stata gestita in collaborazione con questi
operatori economici. Se poi non si fosse manifestato un interesse
da parte degli operatori economici valdostani, si sarebbe dovuto
procedere alla vendita della struttura e ad una presenza diversa
sulla città di Parigi.
Il rapporto può essere mantenuto attraverso una struttura
gestita dalla stessa comunità valdostana presente a Parigi, sarebbe
più favorevole, non deve essere necessariamente incardinato in
questa che negli anni ha dimostrato molti limiti. Non voglio
entrare nel merito, ma le attività su Parigi hanno evidenziato la
poca efficacia di questa presenza, tanto per utilizzare un
eufemismo. Questa struttura è sempre stata affidata allo stesso
gestore, nel caso specifico si tratta dell'ex Consigliere della
Lega di qualche anno fa, Linty, ma non è nemmeno una questione di
gestore, perché chi gestisce fa quello che gli dicono di fare. Per
dieci anni è stato fatto un appalto e a vincere il bando è sempre
stato lo stesso gestore, casualmente... Il problema però va al di
là di chi la gestisce, il problema è riuscire ad avere una presenza
su Parigi in grado di rispondere alle esigenze della Regione.
Pertanto si vuole sapere quali sono state complessivamente le
spese sostenute nell'anno 2018, quali spese si intenderanno
spendere per l'anno a venire e, soprattutto, quali sono gli
intendimenti in relazione a questa struttura, tenuto conto anche
della mozione approvata all'unanimità da questo Consiglio che, come
spesso avviene per altre mozioni, non ha poi seguiti concreti.
Dalle ore 9:39 assume la presidenza il Vicepresidente
Distort
.
Distort (Presidente) -
La risposta
al Presidente
della Regione, Antonio Fosson.
Fosson (GM) -
Conosco questo problema in modo indiretto
perché lei l'aveva già sollevato diverse volte in Commissione, ne
avevamo discusso soprattutto dopo la mozione approvata
all'unanimità.
Per quanto riguarda la prima domanda sui costi, con una
deliberazione della Giunta n. 580 del 7 maggio 2018 è stato
approvato il piano operativo e finanziario della
Maison du Val
d'Aoste
a Parigi per il 2018 per un costo totale di 323 mila
euro. Come da lei affermato, rispetto agli anni precedenti il
finanziamento è stato ridotto. Riguardo al 2019 attendiamo da parte
di Finaosta la relazione dell'attività svolta lo scorso anno e il
nuovo piano operativo e finanziario al fine di assumere le relative
determinazioni. Lei parla di scarsa funzionalità e aveva già
suggerito, anni addietro, proposte di gestione diversa. Noi, come
sa, siamo qui da un mese, per cui le posso garantire che
verificheremo a breve la funzionalità e le possibilità di questo
servizio.
Per quanto riguarda la seconda domanda, incontreremo non appena
possibile Finaosta per conoscere lo stato di avanzamento delle
riflessioni avviate, anche a seguito delle sue sollecitazioni degli
anni scorsi. Come già comunicato in precedenti occasioni, infatti,
negli anni scorsi la Presidenza della Regione ha chiesto a Finaosta
di riflettere su nuove modalità di gestione. A tale fine, su suo
suggerimento, la Finaosta ha incontrato
La Chambre
e
l'Associazione degli albergatori ricevendo (e questo è importante),
da un lato, la conferma dell'interesse degli operatori economici
valdostani verso l'attività della Maison du Val d'Aoste, vista
l'importanza del mercato francese per il nostro export e il settore
turistico, ma, dall'altro, la loro impossibilità di un
coinvolgimento diretto nella gestione della stessa: loro non sono
interessati a una gestione diretta. Lei adesso proponeva su questa
sede una gestione degli
émigré
: sono fatti nuovi, ne
discuteremo a breve con la Giunta. Finaosta ha avviato una
riflessione per verificare se vi è la possibilità di una nuova
impostazione in merito all'affidamento del servizio organizzativo
della struttura. Come dicevo, procederemo a valutare l'esito di
queste riflessioni e ad assumere le relative determinazioni;
pertanto su questo le assicuro l'interessamento di tutta la Giunta
al fine di verificare l'andamento di questa struttura ed eventuali
miglioramenti, laddove sarà possibile. Rimarchiamo però, dopo
questi colloqui con gli albergatori, l'importanza di mantenere tale
struttura.
Presidente -
Per la replica, la parola al Consigliere
Bertin.
Bertin (RC-AC)
- Dalle riflessioni bisognerebbe passare a
qualche azione concreta, anche perché sono ormai quasi due anni che
Finaosta sta riflettendo, ma contemporaneamente ogni anno vengono
spesi, come da lei evidenziato, oltre 300 mila euro in quella
struttura. È una cifra molto significativa e le ricadute - ce ne
rendiamo conto tutti - non sono assolutamente all'altezza della
situazione. Se c'è un interesse da parte degli operatori economici
e turistici valdostani ad avere una struttura a Parigi, costoro
devono essere coinvolti in qualche modo e devono fare la loro parte
anche per renderla più efficiente ed efficace, per dare un senso a
quella presenza, affinché non sia soltanto una presenza
istituzionale, dato che costa la cifra di 300 mila euro all'anno.
Ci deve essere un impegno da parte di tutti, se c'è un
interesse.
La mia analisi era legata al fatto che, se occorre un punto di
riferimento a Parigi per la comunità valdostana, questo può essere
fatto anche non in quel luogo, può essere separato da tale aspetto,
gestito anche in modo autonomo. Una cosa è dare un punto di
riferimento alla comunità valdostana a Parigi, un'altra è questa
struttura e la sua attività, che credo debba essere separata,
perché si tratta di 300 mila euro che devono avere un ritorno per
tutti, per la Regione Valle d'Aosta, anche da un punto di vista
istituzionale. Invito ad andare al di là delle riflessioni e di
passare sul piano operativo in tempi brevi. Come ho fatto in questi
anni, continuerò a seguire
il dossier à suivre
.
