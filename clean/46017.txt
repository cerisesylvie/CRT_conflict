Classificazione
EDILIZIA



Oggetto del Consiglio n. 2583 del 8 giugno 2023 - Resoconto
OGGETTO N. 2583/XVI - Interpellanza: "Strategie volte a
superare le problematiche collegate ai ritardi degli interventi di
riqualificazione del Quartiere Cogne".
Bertin (Presidente) -
Punto n. 53. Ha chiesto la parola
il consigliere Manfrin per illustrare l'interpellanza, ne ha
facoltà.
Manfrin (LEGA VDA) -
Assessore Sapinet, le chiedo di fare
particolare attenzione all'illustrazione dell'iniziativa, immagino
che risponderà lei e non il collega Marzi, perché io posso
immaginare che gli uffici le abbiano composto una risposta ma il
contenuto di quest'interpellanza è particolarmente delicato.
Cominciamo con un qualcosa che è probabilmente meno inaspettato,
cioè la questione dei ritardi; parliamo ovviamente del Quartiere
Cogne e dei lavori per raggiungere l'efficientamento energetico di
alcuni stabili di ERP. Come abbiamo riportato all'interno
dell'iniziativa, il Presidente dell'ARER ha tenuto un incontro con
i due Parlamentari valdostani perché c'è il rischio che i 44
milioni di euro che l'ARER si trova a gestire per il recupero
edilizio... vi sono tempistiche inderogabili che hanno messo già in
allarme, anche perché la data per terminare tutto è la data del 30
giugno, quindi ci siamo quasi, quindi siccome la normativa impone
di aver fatto il 60% dell'intervento complessivo, e si parlava di
pochi mesi, è evidente che c'erano dei ritmi sicuramente di lavoro
importanti e rapidi... che probabilmente erano difficilmente
raggiungibili. So che ci sono attualmente diverse ditte che si
occupano di diversi pezzi di cantieri, probabilmente anche per
velocizzare i lavori. Su questo ovviamente chiederemo se ci siano
delle strategie che sono state messe in campo per evitare che si
arrivi alla paventata perdita di questi fondi, ma credo che la
parte invece più importante sia quella relativa al rifacimento di
due zone, cioè del fabbricato Giachetti G1 via Pollio Salimbeni,
via Lexert del valore di 3 milioni e mezzo indicativamente e del
fabbricato Giachetti G2 in via Pollio Salimbeni, via Lexert del
valore di 3 milioni e 900.
Partiamo dal fatto che gli stessi residenti ci hanno chiamato e
abbiamo fatto dei sopralluoghi, perché hanno ricevuto una lettera e
con questa lettera si diceva che l'ARER eseguirà a proprie cure e
spese i seguenti lavori: isolamento delle pareti esterne del
fabbricato sul lato cortile (cappotto), restauro delle facciate su
strada, sostituzione di tutti i serramenti esterni, rifacimento
delle coperture e rifacimento delle colonne di adduzione dell'acqua
fredda. Non so se le è capitato di leggere questa lettera che
l'ARER ha mandato ma manca una parte, cioè l'isolamento delle
pareti esterne del fabbricato sul lato esterno. In sostanza qui si
comunica agli inquilini che verranno rifatte due pareti su quattro
dell'alloggio, quindi verrà fatto il cappotto su due pareti, quelle
interne, pareti interne che sono quelle meno esposte agli elementi
ovviamente, quindi c'è la parte interna del cortile che viene
rifatta, la parte esterna invece rimane senza cappotto. Questo per
il totale di milioni che le ho rappresentato.
Ora, da quello che abbiamo potuto ricostruire - lei sa che
abbiamo fatto una richiesta di accesso agli atti, questo lo dico io
così almeno si sa, l'ho ammesso io -, abbiamo preso la
documentazione tecnica rispetto all'intervento che viene effettuato
e abbiamo, da una parte con la documentazione tecnica, dall'altra
parte con il confronto sul campo, visto che c'è un veto della
Soprintendenza rispetto alla cappottatura del lato più esposto alle
intemperie. Questo però ci fa immaginare - ne ho parlato ovviamente
con dei professionisti e ci siamo confrontati anche con il collega
Distort - che la possibilità per evitare di non fare il cappotto
nelle due pareti rimanenti era quella di fare un cappotto interno,
possibilità che però non è stata presa in esame.
Adesso andiamo verso la stagione calda e quindi è più difficile
immaginarlo, ma se un cappotto - e prendo a prestito le parole del
collega Distort - indossato d'inverno per ripararci dalle
intemperie dovesse coprire la parte superiore del busto ma
lasciasse l'ombelico scoperto, molto probabilmente non
raggiungerebbe la sua efficacia, anzi, probabilmente produrrebbe
l'effetto avverso perché avrei la parte superiore del corpo calda e
la parte inferiore completamente scoperta alle intemperie, con le
conseguenze che puoi ovviamente porta. La domanda che ci siamo
fatti quindi è: ma come si fa in queste condizioni a fare in modo
che il cappotto sia efficace e che vi sia un efficientamento
energetico preventivato? Perché - e qui non entro nella parte
tecnica ma sicuramente c'è chi è più preparato di me - lasciare due
pareti con il cappotto e due pareti senza probabilmente suggerisce
che era meglio non fare niente piuttosto che farne due sì e due no.
La cosa divertente è che la fortuna di andare direttamente lì in
zona ci ha permesso di chiedere direttamente agli operai e a chi
stava eseguendo il lavoro cosa ne pensavano e, guardi, io
ovviamente non posso riportare le identità, le persone, eccetera,
però ci hanno detto: "A noi ci hanno detto di farlo e lo facciamo,
però non serve a niente".
Quello che abbiamo scoperto quindi ci lascia veramente basiti;
parliamo di due interventi: uno da 3 milioni e mezzo e l'altro di 3
milioni e 900 e peraltro la cosa più imbarazzante è che abbiamo
scoperto che lo stesso tipo di intervento, quindi due pareti sì e
due pareti no, è in procinto di essere avviato in altre zone del
quartiere, sempre con le stesse caratteristiche: niente cappotto
interno, cappotto esterno su due pareti e niente cappotto
esattamente dove c'è la parte di freddo che arriva per la maggior
parte, quindi le pareti esterne, quelle più esposte alle
intemperie.
Assessore, mi piacerebbe molto che lei, a fronte di questo - le
abbiamo dato tutti gli elementi all'interno dell'interpellanza -
non si limitasse a leggere la risposta che le hanno preparato gli
uffici, oltre a farci capire esattamente quale sarà la soluzione
per evitare che perdiamo i soldi che sono dedicati al Superbonus e
quindi riusciamo a finire i lavori entro il 30 giugno preventivato,
ci spiegasse esattamente la
ratio
di un intervento con il
quale si mette il cappotto a due pareti e se ne lasciano due
scoperte, se ci riesce, la ringrazio.
Presidente -
Per la risposta, la parola all'assessore
Sapinet.
Sapinet (UV) -
Le anticipo che magari non le darò tutte
queste soddisfazioni, anche perché sicuramente partiamo dai quesiti
che sono stati posti, ma poi sappiamo anche che, grazie alla
mozione presentata dal collega Baccega, ci siamo presi degli
impegni che prima comunque della pausa estiva dedicheremo a tutti
gli interventi del Quartiere Cogne una seduta di Commissione - e
stiamo predisponendo la documentazione che verrà fornita - e credo
che lì, anche alla presenza dei tecnici e dei referenti ARER,
potremo sviluppare e sviscerare tutti gli argomenti e le questioni
che riterremo opportune. Ci siamo presi un po' di tempo giustamente
perché volevamo, da una parte, predisporre tutta la documentazione,
ma, dall'altra, anche il sottoscritto ha chiesto - e ringrazio il
collega Baccega - un po' di tempo prima di affrontare il discorso
in Commissione.
Venendo ai quesiti, per quanto riguarda il primo quesito: "quali
siano gli interventi edilizi e impiantistici che si intendono
eseguire per raggiungere il livello di efficientamento energetico
previsto relativo ai fabbricati di cui alle premesse", con
riferimento agli edifici che vengono citati nelle premesse, parte
del comparto denominato "Case Giacchetti", citato
nell'interpellanza... sul comparto Giacchetti sub comparto El-E3 e
sub comparto E2-E4 sono previste le seguenti lavorazioni:
interventi di rifacimento integrale delle coperture, struttura
primaria e secondaria, pacchetto isolante, gronde pluviali;
interventi di isolamento delle superfici opache, manutenzione
facciate di edificio monumentale, ritinteggiatura integrale delle
facciate su strada, sostituzione dei serramenti esterni,
sostituzione delle porte di accesso degli alloggi con portoncino
blindato, completamento allaccio alla rete di teleriscaldamento,
rifacimento rete primaria di adduzione acqua, interventi di
manutenzione straordinaria sugli impianti elevatori. Poi completata
nell'anno corrente questa prima serie di interventi, è previsto
nell'annualità 2024 l'avvio di ulteriori procedure di affidamento
lavori per la realizzazione di 36 nuove unità abitative nei
sottotetti dei fabbricati e il rifacimento integrale delle aree
cortilizie con particolare riferimento agli attuali parcheggi e
all'incremento delle aree verdi a uso condominiale.
Secondo quesito: "quali siano le strategie per mettere in campo
a fronte delle paventate problematiche emerse rispetto a ritardi
che pregiudicano la possibilità di fruizione del tesoretto
collegato al Superbonus 110", come da delibera di Giunta regionale
1386 del 24 dicembre del 2020 e del 12 dicembre 2022, ARER ha
proseguito, quale attuatore nel contesto di accordi di programma
con Regione e Comune di Aosta, nella messa a terra degli interventi
di riqualificazione del Quartiere Cogne. Relativamente a circa 17,5
milioni di interventi di efficientamento energetico in tale
contesto, proprio in tema di Superbonus, Cassa Depositi e Prestiti
aveva lanciato un prodotto finanziario espressamente dedicato agli
ex IACP al quale aveva aderito ARER, poi in parte sostenuta dalle
disposizioni della legge regionale 8 del 30 maggio 2022.
L'attivazione degli interventi di efficientamento integra i
restanti interventi finanziati dal programma innovativo "Qualità
dell'abitare" più attenti ad aspetti di ristrutturazione
urbanistica. Le trattative con Cassa Depositi e Prestiti per
arrivare alla stipula del contratto Superbonus e alla produzione di
garanzia a favore di Cassa Depositi e Prestiti, come da questa
richiesta, sono durate oltre 12 mesi in quanto Cassa Depositi
stessa continuava a non produrre né lo schema di contratto, né lo
schema di garanzie da utilizzare. Sull'acquisto del credito di
imposta quindi Cassa Depositi e Prestiti chiedeva una garanzia
rilasciata dalla Regione pari all'intero intervento Superbonus,
quindi circa 17,5 milioni di euro e, vista l'impossibilità di
procedere in tal senso, perché ciò avrebbe comportato un
accantonamento che a bilancio regionale ovviamente doveva essere di
pari cifra, grazie a un intervento di Federcassa, sollecitato
appunto da ARER, quest'ultima ha ottenuto da Cassa Depositi e
Prestiti di poter produrre garanzia tramite l'istituto bancario.
Cassa Depositi e Prestiti ha consentito che fosse un istituto
bancario a rilasciare la garanzia e le trattative appunto tra Cassa
Depositi e Prestiti e l'istituto bancario inizialmente individuato
sono durate oltre tre mesi nell'estate del 2022, alla fine dei
quali poi l'ARER è stata autorizzata a chiedere la garanzia al suo
tesoriere aziendale pur ancora in assenza di schema di garanzie e
schema di contratto superbonus. Nel frattempo, nel corso del 2022,
ARER aveva anche sondato il mercato del credito bancario sulla
possibilità di altre strade, trovando l'intero mercato non
disponibile all'acquisto del credito; allo stesso modo l'azienda
aveva tentato in Gazzetta Ufficiale la ricerca di
sponsor
di
finanziamento, anche questo senza risultato. Sono poi continuati in
maniera eguale molti formali solleciti da parte di ARER verso Cassa
Depositi e Prestiti per addivenire alla stipula del contratto
Superbonus per la messa a disposizione dei fondi. Il tutto con
continui rinvii da parte di Cassa Depositi e Prestiti, quando poi,
a fine autunno 2022, è stato prodotto da parte di Cassa Depositi e
Prestiti lo schema di garanzia, ARER ha immediatamente affidato al
proprio tesoriere l'emissione della garanzia e, in data 16 dicembre
2022, Cassa Depositi e Prestiti ha messo a disposizione lo schema
contrattuale e consentito di stipulare in quella data il contratto
per la messa a disposizione dei fondi Superbonus. Questa è una
parte che probabilmente magari conosceva già ma era importante a
rispondere a parte del quesito. Solo a quel punto ARER ha potuto
bandire le gare relative al 110, che in soli 45 giorni sono state
tutte aggiudicate per circa 22 milioni di euro. I contratti con le
ditte per gli interventi Superbonus presso il Quartiere Cogne sono
quindi stati sottoscritti. Come sotto gli occhi di tutti, l'ha
detto anche lei, nelle poche settimane la cantierizzazione presso
il Quartiere Cogne è proceduta quanto più rapidamente possibile ed
è stato già emesso un primo stato di avanzamento dei lavori. Ad
oggi lo Stato non ha ancora spostato i termini del 30 giugno 2023
per la realizzazione del 60% degli interventi relativi al
Superbonus, una cosa per la quale nei primi mesi di quest'anno ARER
aveva anche incontrato i Parlamentari valdostani oltre a produrre
pari solleciti presso Federcasa. In base ai contatti con Cassa
Depositi e Prestiti, le quote di lavorazioni che non fossero
cedibili alle attuali scadenze di legge diventerebbero un mutuo
chirografario ventennale con una prima scadenza a metà del 2024.
L'auspicio è sicuramente comunque quello di una proroga dei termini
da parte dello Stato, anche in considerazione del fatto che sul
tema Superbonus 110, secondo i dati raccolti da Federcasa, quindi
gli ex IACP, hanno in gioco a marzo 2023 circa 1,1 miliardi di euro
di cantieri aperti. Questa era la risposta ai due quesiti. Per
quanto da lei in più richiesto, è chiaro che, come detto, avremo,
in occasione della Commissione, modo di confrontarci, è chiaro che
mi prendo l'impegno ad approfondire ulteriormente il
dossier
in modo da arrivare poi in Commissione per un confronto
chiarificatorio.
Presidente -
Per la replica, si è prenotato il
consigliere Distort a cui passo la parola.
Distort (LEGA VDA) -
Grazie Assessore per la risposta. Si
sarà accorto sicuramente anche lei dello sbilanciamento nei
contenuti della risposta che le hanno preparato in merito al
reperimento dei fondi, tutta la parte relativa all'aspetto
economico. È vero che
c'est
l'argent qui fait la
guerre
, però, risolto il problema economico e la copertura
finanziaria, diventa poi determinante la qualità tecnica
dell'intervento.
Quando si parla di efficientamento energetico, si mettono in
campo due elementi fondamentali: la prestazione dell'involucro e il
rendimento degli impianti e addirittura la prestazione
dell'involucro è enormemente più incidente nell'efficientamento
energetico di quanto sia il rendimento degli impianti, quindi
"prestazioni dell'involucro" vuol dire un'attenzione particolare
che viene resa ai serramenti e al cappotto e quindi alla capacità
di dispersione delle pareti. È ovvio che, come ha già anticipato il
collega Manfrin, anche su mia indicazione sicuramente poco tecnica
del ricorso all'esempio del cappotto che copre tutto il corpo
tranne la pancia lasciando gli effetti presumibili... vorrei
semplicemente chiarire un fatto, senza entrare in merito ovviamente
alle scelte dei professionisti e dei colleghi che hanno redatto la
progettazione e si sono occupati delle verifiche termo-tecniche,
però è bene che anche dal punto di vista amministrativo sia noto un
fatto: quando si genera un incremento dell'isolamento termico di
alcune parti, di alcune pareti esterne e non si opera sulle altre,
si generano degli squilibri di trasmittanza che provocano due
effetti: il primo, si enfatizza il ponte termico, si peggiora il
ponte termico e si sa che quando il ponte termico si protrae nel
tempo, l'effetto del ponte termico è la formazione di muffa sulle
pareti, con gli effetti perché si crea condensa, dopodiché si crea
muffa, ovviamente con effetti legati anche a patologie oltre che a
una prima compromissione del comfort abitativo, qualità
dell'abitare è l'altro obiettivo degli interventi nel Quartiere
Cogne. Vedete quindi che c'è efficientamento energetico e qualità
dell'abitare che sono entrambi compromessi da una scelta che dal
punto di vista tecnico, a livello di letteratura di settore porta
delle criticità, ma quest'attenzione qualcuno la deve prendere in
esame in tutto l'iter, ma soprattutto chi rappresenta la Pubblica
Amministrazione. Allora non dico lei
in primis
come
Assessore, è ovvio che comunque lei ci mette la faccia, però è
importante che a livello di strutture dell'Assessorato e comunque
di strutture che concorrono a questo tipo di progetto ci sia
quest'attenzione, perché o lo fanno queste strutture, quindi
comunque riassumibili all'Assessorato, altrimenti chi lo fa? Devono
farlo i proprietari delle case? Devono farlo gli operai che
realizzano l'intervento? Lo deve fare per forza la struttura. È
abbastanza irrituale... cioè irrituale non tanto, ma comunque non è
una bella presentazione il fatto che dobbiamo arrivare noi a
sottolineare e a evidenziare queste criticità quando tutto il
corpus
di personale presente all'interno dell'Assessorato e
le figure che hanno responsabilità in questo iter non l'hanno fatto
oppure l'hanno trascurato. Questo ovviamente rimane sempre
nell'ottica del nostro ruolo, di voler sottolineare i problemi e
voler spingere e sollecitare il Governo a prenderne atto e a
mettere in atto le misure necessarie. Questa è la nostra visione di
attenzione per il territorio e questo è quanto si aspettano i
cittadini da voi.
