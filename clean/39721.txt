Classificazione
CASA DA GIOCO



Oggetto del Consiglio n. 2813 del 20 giugno 2017 - Resoconto
OGGETTO N. 2813/XIV - Interpellanza: "Sottoscrizione di nuovi
accordi per la ripartizione delle mance presso la Casa da
gioco".
Rosset (Presidente)
- Possiamo fare ancora un punto.
Punto n. 18 all'ordine del giorno. Ha chiesto la parola il
Consigliere Cognetta per l'illustrazione; ne ha facoltà.
Cognetta (M5S) -
Questa interpellanza fa seguito ad
un'iniziativa del passato Consiglio, nella quale è emerso che alla
Casa da gioco c'è sostanzialmente una distribuzione delle mance tra
alcuni dipendenti del reparto Craps-punto Banco e altri, in
particolare altri che prima facevano parte del reparto Chemin de
fer, che poi è stato in qualche modo accorpato. Nella risposta data
alla mia precedente iniziativa, l'Assessore diceva che la Casa da
gioco - in realtà lui diceva che la risposta era della Casa da
gioco, quindi non sua - non entrava mai all'interno della
ripartizione delle mance, in quanto questione riguardante
esclusivamente i dipendenti. Andando invece a rivedere meglio le
carte - a questo punto, parlo con lei, ma di fatto sto parlando con
la Casa da gioco - viene fuori che invece nel verbale d'accordo
relativo all'accorpamento dei due reparti, firmato il 9 febbraio
dell'anno scorso tra i rappresentanti della Casa da gioco signori
Buat, Grosjacques e Avati con i rappresentanti sindacali signori
Borinato e Zonca, in questo accordo, in fondo, come aggiunta
rispetto a quello firmato, c'era una dichiarazione a verbale nella
quale sostanzialmente si dava la possibilità ai dipendenti che
passavano dal reparto Chemin de fer al reparto Craps-punto Banco di
continuare a gestire le mance come meglio credevano, come
ritenevano opportuno. Forti di questo accordo, questi dipendenti
hanno cominciato a gestire le cose come sappiamo, creando uno
squilibrio tra i vari dipendenti e, di fatto, generando ciò che è
accaduto: un esposto alla Procura della Repubblica rispetto al
fatto che c'è un'appropriazione indebita verso ignoti, non si sa
chi la fa. Il punto è che c'è un contratto in essere, che ha subito
delle variazioni ma che è in essere dal 1992, in cui si dice
chiaramente che l'azienda non deve entrare in discussioni relative
alla gestione delle mance.
Che cosa chiedo con questa interpellanza? Due cose molto
semplici. La prima è che vorrei sapere quando è stato dato alla
società - e a chi gestisce la stessa - la possibilità di
sottoscrivere accordi relativamente alle mance, perché non avevano
né il diritto, né la possibilità, e invece lo hanno fatto. La
seconda: chiedo all'Assessore di dire all'Amministratore di
correggere questa intromissione, secondo me indebita.
Aggiungo poi ancora un paio di cose abbastanza divertenti. La
prima è che chi ha sottoscritto l'accordo è anche colui che ha
beneficiato dell'accordo, quindi questo è abbastanza divertente,
perché uno riesce poi a farsi fare le regole come meglio
preferisce, il che non è proprio il massimo come immagine, per non
dire altro. La seconda è che questa situazione mette a rischio
direttamente la società su possibili questioni relativamente ad una
successiva richiesta danni. Non è più una questione solo tra
lavoratori, ma a questo punto è la stessa società che, siccome ha
sottoscritto questo accordo e ha permesso determinate cose, incorre
eventualmente in alcuni danni. Anche su questo punto chiedo - non
l'ho scritto, ma sarebbe magari il caso - di far pensare, ai
signori che hanno sottoscritto un accordo del genere, in che modo
possono gestire cose così e passare immuni da qualunque tipo di
riorganizzazione e ristrutturazione. Mi spiego. Se tu fai degli
accordi che sai benissimo che non puoi prendere ma li firmi, poi ci
credo che la società va come sta andando! Non è una novità per noi
dire che questa società è ingovernabile ed è ingovernata. Però,
adesso che mano a mano emergono questioni sempre più rilevanti,
forse la situazione non può essere semplicemente quella di spostare
chi sta in un ufficio nell'ufficio accanto e così via, cosa che è
accaduto, perché alla fine la ristrutturazione ha portato al fatto
che i primi livelli dei dirigenti si sono semplicemente spostati
uno nella casellina a fianco rispetto all'altro e rimangano tutti
esattamente dov'erano. Capite che questo è un altro degli esempi -
ne ho portati diversi - nei quali la gestione della dirigenza è
stata assolutamente deficitaria, per non dire completamente
sbagliata.
Chiedo quindi a lei a questo punto se ha intenzione di dire
all'Amministratore di risolvere questo problema una volta per
tutte, così magari almeno questa ingiustizia la eliminiamo. Spero
che questo, anche se fatto in modo tardivo, riesca in qualche modo
ad evitare danni ulteriori alla Casa da gioco, visto che già ha
problemi di soldi enormi - un altro danno di questo tipo non
sarebbe divertente da gestire - e soprattutto che chi è
responsabile, sia da una parte che dall'altra, paghi le conseguenze
di errori così grossolani, perché altrimenti parliamo sempre di
persone che fanno errori così, se vogliamo definirli "errori", e
poi non pagano mai nulla. I politici non pagano nulla rispetto alle
scelte, i dirigenti non pagano nulla rispetto alle scelte, i primi
livelli neanche; alla fine chi ci rimette sono sempre coloro che
sono in fondo alla piramide: coloro che in qualche modo restano
fregati da tutte le scelte e delusi da promesse mai mantenute.
Presidente -
Ha chiesto la parola l'Assessore Chatrian
per la risposta; ne ha facoltà.
Chatrian (ALPE) -
Sarò molto sintetico, perché il collega
ha riassunto molto bene lo stato dell'arte.
Per quanto riguarda la prima domanda, "quando è stato dato
mandato, da parte della proprietà, alla dirigenza della società
Casino S.p.A. a sottoscrivere accordi rispetto alla ripartizione
delle mance": quando il contratto non glielo permette, questo lo
aggiungo io. Sono abbastanza certo che l'azienda, o chi per essa è
andato a firmare, è andato fuori strada.
Per quanto riguarda invece la seconda domanda, che è più di
ostanza, "se è intenzione della proprietà dare indicazioni
all'Amministratore unico Di Matteo, affinché corregga
l'intromissione effettuata nella gestione delle mance, come
previsto dal contratto del 09/02/2016": sì, nel senso che
l'Amministratore unico dovrà correggere questa anomalia. Ritengo
che l'azienda fosse fuori strada nel momento in cui ha siglato
questo verbale. Mi impegno pertanto a dare indicazioni
all'Amministratore unico di correggere questa intromissione.
Per quanto riguarda la prima domanda, mi sembra di essere stato
molto diretto e chiaro su questo tema: le persone che sono andate a
sottoscrivere questo accordo hanno invaso un campo non loro.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Assessore, non è per cercare un neo
nella sua risposta, che mi è sembrata corretta e adeguata, ma
aggiungo solo che si faccia in fretta, perché è dagli inizi di
febbraio del 2016 che andiamo avanti, quindi è sicuramente una
situazione da sistemare. I lavoratori del reparto Craps-punto Banco
vogliono "giustizia" rispetto a questa situazione, quindi prima
fate questa cosa, meglio è.
Non mi ha solo risposto su quali saranno le azioni da
intraprendere per chi ha firmato, da parte dell'azienda, azioni del
genere. Spero facciate qualcosa finalmente anche per queste
situazioni e ce ne sono tante, lo sa meglio di me; se però
risolvete già questa, è comunque un minimo segnale che qualcosa
finalmente si muove. Aspetto con ansia cosa succede.
Presidente -
A questo punto credo, vista l'ora, possiamo
concludere i lavori mattutini. Lavori che verranno ripresi alle ore
15:30.
---
La seduta termina alle ore 12:58.
