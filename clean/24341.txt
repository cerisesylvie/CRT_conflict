Classificazione
INFORMAZIONE
Sistema informativo



Oggetto del Consiglio n. 3292 del 6 febbraio 2008 - Resoconto
OGGETTO N. 3292/XII - Interpellanza: "Misure per la
semplificazione della comunicazione istituzionale della Regione e
la riduzione dei relativi costi".
Interpellanza
Premesso che le risorse impegnate dall'Amministrazione nella
comunicazione vanno annoverate ad ogni effetto tra i cosiddetti
"costi della politica";
Constatata la proliferazione di pubblicazioni periodiche
prodotte e distribuite in modo apparentemente scoordinato dai vari
assessorati e altri organi connessi, dando l'impressione che non
esiste un indirizzo omogeneo nella strategia di comunicazione della
Giunta;
Constatata altresì una rilevante attività di
videocomunicazione affidata per gli scopi più svariati a soggetti
esterni;
Constatata infine l'esistenza di convenzioni, appalti e
collaborazioni in essere a vario titolo con Agenzie di stampa
esterne ed altri operatori della comunicazione a vario
titolo;
Ritenendo che l'Ufficio Stampa della Presidenza della Giunta
sia dotato di risorse e professionalità, nonché di una struttura
articolata tale da garantire un'efficace comunicazione all'esterno
dell'operato del Governo regionale;
i sottoscritti Consiglieri regionali
Interpellano
il Presidente della Regione per conoscere:
1) l'elenco completo di tutte le pubblicazioni periodiche
prodotte dai singoli assessorati per la loro comunicazione a vario
titolo nel corso di questa legislatura, con l'indicazione della
data di prima pubblicazione e la successiva periodicità, con
l'indicazione, per ognuna, dei costi annui complessivi, nonché,
sempre per ognuna, il dettaglio delle singole voci di
costo;
2) l'elenco analitico, con i relativi costi, delle
collaborazioni esterne con agenzie di stampa o comunque operatori
della comunicazione, le relative convenzioni, appalti, consulenze o
incarichi conclusi o in essere, suddivisi anno per anno in tutta la
corrente legislatura;
3) l'elenco e la qualifica dei singoli addetti stampa o ai
rapporti esterni, o dipendenti regionali assegnati a questi
incarichi o ad incarichi assimilabili, nei vari assessorati, i modi
del loro inquadramento;
4) se la Giunta abbia intenzione e con quali iniziative di
eliminare le costose duplicazioni semplificando e rendendo più
trasparente ed economica la comunicazione istituzionale.
F.to: Ottoz - Lattanzi
Presidente
- La parola al Consigliere Ottoz.
Ottoz (CdL)
- Ho letto recentemente un libretto
interessante pubblicato dalla "RAI", che è la "Casta dei giornali",
di Peppe Lopez, ma non ho trovato traccia delle situazioni
regionali, è un libro sulla situazione nazionale. Dato che la
nostra Regione spende parecchio in comunicazione - parlo di
informazione sull'attività della Regione - e dato che questi costi
di comunicazione a tutti gli effetti possono essere considerati -
come li chiama qualcuno con un eufemismo - costi della democrazia o
costi della politica, sono un tema molto dibattuto al momento, e
dato che la comunicazione ha un effetto sulla gestione corretta
della democrazia, la gestione del consenso, l'informazione che non
diventi formazione o che questa sia fatta in modo corretto...
assistiamo ad una proliferazione quasi fuori controllo di
pubblicazioni, testate periodiche, settimanali, mensili,
quindicinali dell'Assessorato A, dell'Assessorato B,
dell'associazione A, dell'associazione B e dell'ufficio Z, che si
tratti di un Assessorato della Regione o dell'USL estranea a tale
contesto in questa sede, ma che tocca lo stesso problema e c'è
l'impressione che non esista un indirizzo omogeneo in tale
comunicazione.
Parallelamente risulterebbe che esistono ampie risorse destinate
alla videocomunicazione, che la Regione dia incarichi di
videocomunicazione a soggetti i quali si occupano con pieno diritto
professionalmente di fare comunicazione video. Abbiamo poi una
serie di convenzioni, appalti, collaborazioni in essere a vario
titolo nei vari Assessorati e presso la Presidenza della Regione,
potrei riferirmi all'ANSA... c'è una selva di rivoli in cui si
disperdono risorse economiche della Comunità con l'obiettivo di
comunicare cosa fa la Regione.
Riteniamo peraltro che una comunicazione più omogenea, più
chiara e più univoca potrebbe essere utile ai fini degli obiettivi
che si pone la Giunta sull'informare la popolazione della propria
attività e reputiamo che la Presidenza della Regione sia dotata di
un'eccellente struttura di comunicazione: l'Ufficio stampa, che
potrebbe fornire questo servizio, come probabilmente fa anche, a
tutti i vari soggetti e settori della Regione. Di tutta questa cosa
tutti hanno la percezione che c'è una certa difficoltà di fare
l'inventario di tutto e vorremmo conoscere l'elenco esatto, capire
quante sono queste pubblicazioni, quante sono tali convenzioni,
quanti sono questi appalti in essere, quali sono tutte tali
collaborazioni per capire alla fine qual è in realtà il costo che
sopporta tale Amministrazione per comunicare. Questo per poter
anche verificare qual è il tipo e la qualità della comunicazione,
anche perché lo spedire in giro quantità disumane di "dépliant",
riviste, bollettini... intasa le buche delle lettere, per fortuna
ci facilita la differenziata, la percentuale di differenziata...
perché la carta è carta, questo ci aiuta molto, però ci intasa la
posta che è già un servizio che non funziona, quindi gli "buttiamo
costi" perché spedire costa. In definitiva, volevo capire qual è la
tassa occulta che paga ogni Valdostano affinché il Governo possa
comunicare, anche perché questa comunicazione ha molto il sapore
della propaganda e non della comunicazione, quindi è più spostata
sul piano della formazione che dell'informazione. Spesso, quando è
informazione, sembra anche inutile, perché è ridondante, sono
sempre le stesse cose e dalla formazione alla distorsione della
democrazia, ossia all'orientamento dell'elettorato a favore di chi
fa queste comunicazioni, il passo è breve, perché c'è un'evidente,
clamorosa asimmetria di risorse tra chi detiene le leve del potere
e chi dovrebbe fare una funzione, come noi dell'opposizione, di
tipo ispettivo, di tipo di controllo di vigilanza e di garanzia che
il processo democratico non sia distorto, deviato, inficiato da
questo tipo di situazioni. Non esiste "par conditio" nella
comunicazione, è sotto gli occhi di tutti, basta accendere un
telefonino e ricevere gli esilaranti messaggi "SMS" dell'ANSA, su
cui sarebbe interessante fare una distribuzione: tanto %
all'"Assessore" Squarzino, tanto % all'"Assessore" Venturella,
tanto % all'"Assessore" Bortot, tanto % all'"Assessore" Sandri,
tanto % all'"Assessore" Fontana. Non che noi dipendiamo o siamo
sotto la vigilanza per questo tipo di cose dell'Osservatorio di
Pavia, ma abbiamo l'Osservatorio di Saint-Barthélemy e potremmo
mettere là qualcuno che si legge i giornali, che riceve gli "SMS",
si legge l'ANSA, guarda tutto quello che viene trasmesso e si fa
l'idea di qual è la reale capacità e possibilità che hanno tutte le
parti in questa Regione di avere "audience", di avere comunicazione
e di poter veicolare le informazioni sulla propria attività
politica e amministrativa, l'impressione è che ciò non avvenga.
Abbiamo iniziato la legislatura con un contratto, ad esempio
parlando di ANSA, che è di 90mila euro, è diventato di 450mila, è
una cosa meravigliosa, vorrei capire se la cittadinanza o gli
operatori sul piano della comunicazione politica si sono accorti
dell'aumento di qualità, dell'aumento di servizio e dell'aumento di
utilità di questo servizio, oppure se tale servizio serva più
facilmente una parte che l'altra. La domanda è questa: la struttura
di certe strutture, chiedo scusa per il bisticcio di parole, che
viene contrattata dall'Amministrazione per fare comunicazione è
proporzionata ai costi? Non potremmo salvare meglio il loro posto
di lavoro ad esempio facendoli lavorare per l'Ufficio stampa della
Presidenza della Regione, risparmiando magari centinaia di migliaia
di euro altrove, senza far perdere il posto di lavoro a nessuno?
Sono tutte queste realtà che operano in tale modo, fornendo servizi
di comunicazione alla Regione, corrette nei rapporti con i loro
collaboratori dipendenti in funzione di contratti tariffari
nazionali... in senso lato... e non entro ulteriormente nel
dettaglio perché avremo presto alla nostra attenzione la legge
sulla stampa, che è in Commissione in questo periodo.
Concludo ponendo le domande: vorremmo sapere qual è la
compilazione puntuale di tutte le azioni, di tutti i soggetti con i
quali l'Amministrazione si interfaccia all'esterno per fare
comunicazione, quanto costano e capire quanti, con quali qualifiche
e risorse, quali contratti utilizzano, per sapere se alla fine i
lavoratori sono inquadrati nel modo giusto e se non la Giunta non
intenda fare un'analisi delle duplicazioni e della correttezza
delle distribuzioni degli spazi che dovrebbero andare alla
maggioranza e all'opposizione, per poter eliminare queste costose
duplicazioni, rendendo più trasparente, efficiente ed economica la
comunicazione istituzionale. Abbiamo il sospetto che tutto questo
"ambaradan" costi più di un milione di euro, se così è - poi ci
sarà detto e faremo i conti -, questa è una tassa che i Valdostani
pagano sulla comunicazione che è esterna all'Amministrazione, ma
che dall'Amministrazione viene finanziata e che non garantisce
assolutamente un'equa distribuzione di voce, di spazi e di presenza
a tutte le parti politiche e sociali che operano in questa
regione.
Presidente
- La parola al Presidente della Regione,
Caveri.
Caveri (UV)
- Credo che il collega Ottoz abbia piena
coscienza che nel lasso di tempo intercorrente fra la data di
ricezione dell'interrogazione e la data del Consiglio regionale è
tecnicamente impossibile rispondere alle prime 3 domande, che si
configurano come un'interrogazione a risposta scritta, un accesso
ai sensi dell'articolo 116. Come sa, le interrogazioni a risposta
scritta danno un mese di tempo, in 10 giorni non è possibile
trovare la quantità di documenti che ha richiesto, quindi rispondo
all'interpellanza fornendole tutti i dati concernenti l'Ufficio
stampa della Giunta dal 2003 fino ad oggi con la descrizione del
tipo di contratto in carico, la data in cui si è svolto e i costi,
ma le chiederei di trasformare i primi 3 punti in un'interrogazione
a risposta scritta ai sensi dell'articolo 116. Devo dire che non
riesco a capire con esattezza quanto richiesto, proprio perché le
caratteristiche della comunicazione risultano essere varie ed è
quanto mai difficile distinguere tra le sue varie forme, come
d'altra parte appare evidente leggendo lo stesso testo
dell'interpellanza nel quale si parla di diverse tipologie,
pubblicazioni periodiche, videocomunicati e convenzioni con agenzie
di stampa.
Il Consigliere Ottoz si è occupato per diversi anni di
comunicazione e di agenzie stampa e sa bene quanto risulti
difficile annoverare sotto uno stesso comune denominatore prodotti
di natura molto diversa tra loro e non necessariamente
riconducibili ad una forma di comunicazione istituzionale (penso,
ad esempio, ai "dépliant" promozionali, a pubblicazioni e ad
aspetti informativi legati alle campagne nel settore sanitario). Se
potesse fornirmi degli elementi più circostanziati, sarei in grado
di fornirle nei tempi dovuti tutto quanto le risulterà utile e
necessario.
Per quanto riguarda la struttura dell'Ufficio Stampa della
Regione, è vero che si presenta con una dotazione di organico
decisamente inferiore a quello delle altre strutture analoghe a
livello delle altre Regioni italiane - penso a Presidenti di
Centro-Destra come Formigoni o come Cuffaro fino a pochi giorni fa,
o anche ad uffici stampa poderosi in alcune Regioni del
Centro-Sinistra, sarebbe sufficiente andare a vedere gli uffici
stampa operanti in altre realtà per rendersene conto - e non è
stata a suo tempo strutturata e concepita per assumersi l'onere di
gestire direttamente la realizzazione di tutta la comunicazione
istituzionale, sebbene a livello informale, in una logica di
coordinamento, soprattutto quando ci sono le deliberazioni in
discussione in Giunta, si occupi di verificare il materiale
prodotto al fine di garantire una certa uniformità nella
comunicazione.
Sull'opportunità di una razionalizzazione del lavoro condotto
nell'ambito della comunicazione, credo che in effetti non si possa
che concordare, è un lavoro che dovrebbe partire da un'analisi del
quadro attuale finalizzata ad una presentazione alla Giunta di un
piano annuale o di legislatura di comunicazione, lasciando poi ai
dipartimenti la concretizzazione delle singole azioni previste. È
questo un progetto ambizioso che - rassicuro il collega Ottoz -
speriamo di poter concretizzare nella prossima legislatura.
Presidente
- La parola al Consigliere Ottoz.
Ottoz (CdL)
- Non so se il mitico Presidente Cuffaro
riesca a spendere di più della Valle d'Aosta per abitante, perché
un conto sono i bilanci totali...
(interruzione del Presidente della Regione, fuori
microfono)
... un conto sono le cifre per abitante e, se hanno 23
professionisti, vuol dire 2 cose: la prima è che applicano la legge
n. 150 per cui chi lavora negli uffici stampa delle amministrazioni
deve essere inquadrato con un contratto giornalistico, cosa che in
Valle non avviene, e questo potrebbe essere un tema simpatico da
evocare in altri momenti più opportuni; la seconda è che, siccome
lei ha citato il Presidente Cuffaro, potremmo "stare" sul
Presidente Formigoni, se dividiamo per 125mila quello che fanno la
Lombardia e la Sicilia, essendo la prima un motore di efficienza e
la seconda un esempio di inefficienza normalmente per tutti, credo
che scopriremmo che non è che la Regione spenda così meno. Leggo
poi su "Italia nord-ovest", casualmente quella di oggi:
"la
scure delle Regioni sugli incarichi esterni, tagli netti delle
Giunte Bresso e Burlando..."
- in effetti non si parla dei
Presidenti Formigoni e Cuffaro -
"... soltanto in Valle d'Aosta
lievitano le uscite..."
(nuova interruzione del Presidente della Regione, fuori
microfono)
... probabilmente dice delle bugie "Il Sole 24ore", ma non
importa.
Torno al tema per dire che mi sembra che la risposta del
Presidente sia un po' insoddisfacente, ho pensato a lungo se
chiedere in base all'articolo 116... fare un'interrogazione con
risposta scritta, oppure fare un'interpellanza e mi sono dato la
seguente risposta: se chiediamo in base all'articolo 116, la Giunta
ha 60 giorni di tempo per rispondere, di solito al 61° giorno uno
telefona per informarsi, si sente rispondere:" sì, è vero..." e la
risposta arriva dopo 70, ossia un poco dopo le elezioni; seconda
possibilità: risposta scritta dopo 30 giorni, quando va bene... e
finiamo anche lì a ridosso delle politiche. L'unica soluzione
quindi che ha un povero Consigliere di opposizione è di fare
un'interpellanza per avere la risposta all'adunanza consiliare
successiva, ossia entro un paio di settimane: questa è stata la mia
scelta. Capisco che l'elenco puntuale e dettagliato è un problema,
ma come mi viene dato il seguente elenco che dovrebbero vedere i
giornali... perché è molto divertente, ad esempio l'ANSA di Roma
prende 19mila euro, noi abbiamo 450mila, è scritto qui...
(nuova interruzione del Presidente della Regione, fuori
microfono)
... anche 15.600, quindi fa... voglio dire, come è stato
possibile avere questi dati, com'è che non è possibile avere quelli
della nostra Regione? Mi sembra che siamo in un ginepraio in cui
neanche la Giunta è in grado in tempi brevi di sapere quanto ha
speso e mi dà l'impressione che nessuno mi vuole dare almeno la
cifra totale, che si può prelevare dal bilancio o dai capitoli o
dagli obiettivi, se non per singolo contratto.
Rimane il fatto di quanto ho detto, ossia che l'impressione che
si ha da tale massa, da questa "force de frappe" di comunicazione
della Giunta... devo dire che in questo - e ne do atto al
Presidente che è un professionista della comunicazione e conosce
tali problemi bene - sa mettere in pratica bene le giuste azioni
per avere dei buoni ritorni di comunicazione, che però questa
comunicazione è un po' troppo formativa, ossia alla fine finisce
non tanto per distorcere quanto viene comunicato, ma per orientare
in modo asimmetrico, perché l'opposizione non ha queste
possibilità, le informazioni e il consenso dei cittadini. Questo è
un processo che reputo essere di tipo distorsivo della democrazia,
dove ognuno è libero di farsi l'opinione che crede "sentendo tutte
le campane", di votare chi vuole e di incidere sul processo, si
parte dal presupposto però che tutti "giochino ad armi pari". Ora
si sa... ed è giusto che chi detiene il potere ha un piccolo o un
grande vantaggio, ma qui mi pare che siamo nel campo dell'enorme
vantaggio. Non avendo avuto né risposta al punto n. 1, perché non
ho l'elenco delle pubblicazioni, ho utilizzato il termine
"periodiche"
, Presidente, non ho messo: i "dépliant" della
sanità,
"pubblicazioni periodiche"
, ossia quelle che escono
tutti i mesi; potrei dire: "L'agricoltore"... adesso non so se sono
dei titoli della Regione... ossia ci sono delle riviste che fanno
gli Assessorati, sarete a conoscenza almeno di queste che hanno
cadenza periodica! Queste non è possibile averle, l'elenco delle
collaborazioni esterne non è possibile averlo, mentre io pensavo
che ci fosse un registro, un ufficio che sappia quali sono le
collaborazioni esterne e le comunicazioni che vengono date...
Caveri
(fuori microfono)
- ...sono a disposizione
di tutti...
Ottoz (CdL)
- ... non viene neanche detto quali sono le
caratteristiche dei rapporti con l'ANSA o dei rapporti con altre
agenzie e chiedo nuovamente a fronte di che cosa i cittadini
valdostani sanno a cosa servono questi 450mila euro, lo chiedo,
almeno questo poteva essere spiegato perché non era una
documentazione da cercare! La ringrazio di avermi dato una risposta
al quarto punto, perché ha dichiarato di avere intenzione nella
prossima legislatura di procedere ad una razionalizzazione, perché
ha concordato sull'opportunità di razionalizzazione e di fare un
piano annuale che sarà messo in piedi nella prossima legislatura.
In sostanza, ritengo che non possiamo dichiararci soddisfatti delle
risposte e riteniamo che in questa Amministrazione la comunicazione
non sia una comunicazione bilanciata e non rispetti i principi
basilari della "par conditio", ma non della "par conditio" che
vuole il Ministro, non so chi... ossia quella tanto uguale a tutti
per... capita... no, quella quanto meno per distribuzione
percentuale di consiglieri, qui non si tratta di dire che
l'Assessore Squarzino... scusami, Dina... che il gruppo
"Arcobaleno", lì sono 3 persone e devono avere la stessa "force de
frappe" dell'"Union Valdôtaine", si tratta di dire che, se
l'"Union" fa 16, loro dovrebbero poter fare 3. La sensazione è che
questo non avvenga...
(nuova interruzione del Presidente della Regione, fuori
microfono)
... non so se lei cancella i messaggini, alcuni sono - ripeto -
esilaranti; io le passo il mio telefonino, lei si legge tutte le
ultime uscite degli ultimi 2 mesi dell'ANSA con gli "SMS" e poi mi
spiega cosa significano e comunque a cosa servono.
