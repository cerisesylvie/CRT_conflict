Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 3546 del 17 aprile 2024 - Resoconto
OGGETTO N. 3546/XVI - Interpellanza: "Evento organizzato
dall'Università della Valle d'Aosta, con il patrocinio della
Regione, dal titolo "Verso le Europee: uno sguardo sull'Europa che
vorremmo"".
Bertin (Presidente) -
Punto n. 29. Ha chiesto la parola
il consigliere Manfrin, ne ha facoltà.
Manfrin (LEGA VDA) -
Immagino che il mio interlocutore
sarà l'assessore Caveri, che è un "euroinomane" incallito, potremmo
definirlo così, quindi sicuramente avrà piacere di rispondere a
questo tema, ma devo dirle che, avvicinandoci a un appuntamento
fondamentale qual è quello delle elezioni europee, quest'iniziativa
non è passata inosservata.
Io in parte la ringrazio, anche perché ho scoperto l'esistenza
anche qui in Valle d'Aosta del famigerato Europe Direct, cioè
questo meraviglioso servizio che sostanzialmente viene pagato per
dirci quanto è bella, buona, brava e meravigliosa l'Europa nei
nostri confronti, ma purtroppo questo è un qualcosa di consentito,
lo può fare e organizza questi bellissimi incontri per
"euroinomani" come l'assessore Caveri, però, quando abbiamo preso
visione del fatto che c'era un evento denominato "Verso le europee,
uno sguardo verso l'Europa che vorremmo", siamo andati un po' ad
approfondire e abbiamo visto che a fianco del logo Europe Direct
c'era anche quello della Regione Autonoma Valle d'Aosta, quindi
c'era una soda presenza, rappresentata proprio in prima persona da
parte dell'Assessore, poi c'è la presentazione del volume, una
giornalista che è Gloria Riva, giornalista "dell'Espresso", noto
settimanale sovranista, poi lei, Assessore, e poi un professore che
non ha alcun passato di candidature da qui al 2022, quindi diciamo
che non c'era un
parterre
politico a commentare
quest'evento.
La cosa più interessante che ho visto... io ogni volta vado a
vedere, perché io credo che sia legittimo fare iniziative, ognuno
le fa, ci sarà la campagna elettorale, ognuno tira l'acqua al suo
mulino e, al di là di alcuni salti di cui abbiamo appreso oggi,
farà la campagna che ritiene più opportuna, però il regolamento per
la concessione del patrocinio è abbastanza chiaro. Dice che "il
patrocinio morale è attestazione di apprezzamento e di adesione di
iniziative ritenute meritevoli per loro finalità sociali,
culturali, artistiche, storiche, istituzionali, sportive,
scientifiche, umanitarie che promosse a livello regionale,
nazionale e internazionale hanno direttamente o indirettamente un
significato e interesse per la Valle d'Aosta". Questo patrocinio,
che è concesso a titolo gratuito, può essere chiesto da enti,
istituzioni, fondazioni, nonché associazioni e comitati che non - e
sottolineo il "non" - perseguono i fini di lucro. Tra questi
possono essere oggetto di patrocinio anche pubblicazioni stampa,
quali, ad esempio, libri, manuali e guide, prodotti multimediali e
quant'altro, ma sono escluse richieste che abbiano finalità
commerciali politico-religiose, iniziative di natura commerciale
destinate a essere vendute e distribuite volte alla promozione di
beni o servizi, eventi promossi da partiti, sindacati, movimenti
politici o soggetti a essi riconducibili.
Io non vorrei tediarvi con la descrizione di cosa si occupa
questo simpatico Forum delle disuguaglianze e diversità, ma ho
fatto un'operazione molto semplice e sono andato sul sito
esattamente dove promuovono questo libro per vedere cosa
scrivevano. Al di là del fatto che il libro è a pagamento, costa 15
euro, quindi non è un'iniziativa benefica a titolo gratuito, quindi
è un'iniziativa anche commerciale, quindi patrocinio della Regione,
evidentemente se vendo un libro o promuovo... come dire? è un po'
in controsenso, un po' in contrasto, ma poi, siccome qui c'è
scritto che non si può fare promozione di attività politica, ho
letto che cosa scrive questa simpatica associazione sul suo sito
proprio sul libro: "Viaggio in Italia con la testa in Europa".
Scrivono: "L'uscita del libro sarà accompagnata da un vero e
proprio viaggio in Italia con la testa in Europa, che partirà il 4
aprile per terminare il 7 giugno, toccando oltre settanta luoghi in
tutto il Paese. Il giro inizierà in Calabria, toccherà tutte le
Regioni italiane, gli incontri sono organizzati da soggetti della
cittadinanza attiva - io non so chi siano i soggetti di
cittadinanza attiva in questo elenco, non mi pare di averne visti,
mi pare politici attivi o mancati politici attivi, ma cittadinanza
attiva non ne ho vista - che in questi anni hanno costruito con il
Forum relazioni e collaborazioni di generosità. Una vera e propria
campagna elettorale per la giustizia sociale e ambientale", lo
scrivono loro, cioè loro fanno la campagna elettorale, scrivono un
libro, lo vendono e poi lo sponsorizzano qui con il patrocinio
della Regione. Magari fosse finita qui. Scrivono, sempre nel sito:
"A meno di novanta giorni dalle elezioni europee di giugno - cioè
parlano loro di elezioni, sul sito che parla del libro dove lo
promuovono parlano loro di elezioni, non lo avessero detto, ma lo
dicono - cruciali per designare il futuro del continente a sfidarsi
tre idee d'Europa: quella che ha governato gli ultimi cinque anni,
che, pur compiendo passi in avanti resta profondamente segnata
dalla cultura neoliberista - quindi PPE, Partito Socialista, PD e
Forza Italia, profondamente neoliberiste, pervase da questa cultura
- quella conservatrice e autoritaria in forte ascesa - qui non c'è
un'accezione negativa e l'ho apprezzato - e quella di un'Europa di
giustizia sociale, ambientale e di pace - la pace è quella che
vuole Macron inviando magari delle truppe di terra - il Forum
disuguaglianze e diversità scende in campo per sostenere questa
terza idea di Europa", quindi non si nascondono, lo dicono! Loro
scendono in campo non metaforicamente, lo fanno e scendono in campo
con un libro che voi patrocinate e lo fanno con un volume in
libreria - e non faccio pubblicità - "per offrire un contributo
informativo di confronto, un metro per giudicare prima e dopo le
elezioni i programmi, partiti, candidati ed eletti, una bussola per
il monitoraggio delle azioni che l'Unione realizzerà nella prossima
legislatura", questa è un'azione politica. Allora se questa è
un'azione politica, Assessore, non può essere sponsorizzata dalla
Regione, è una campagna politica a tutti gli effetti e non può
avere il patrocinio morale della Regione, ma, guardi, glielo direi
anche se fosse un evento di chiunque.
Come lei sa e come ricorderà, io ho schifo delle iniziative
politiche che spesso vengono ammantate di civismo, di "No, ma
dobbiamo parlare di temi, dobbiamo elevare lo spirito, dobbiamo
fare cultura", come facciamo cultura... cosa successe in un noto
luogo di cui ho avuto modo di parlare più volte in quest'aula...
"facciamo la raccolta fondi per la ONG così possiamo rimandarla in
mare a raccogliere persone", è successo. Io ho schifo di queste
cose, perché queste cose negli spazi pubblici, con il patrocinio
degli Enti pubblici, non devono accadere. Ognuno può legittimamente
fare politica come ritiene più opportuno, usando i suoi soldi,
usando i suoi spazi o pagando gli spazi, se sono pubblici, si
possono mettere a disposizione, ma usare degli spazi pubblici a
costi e spese del pubblico per promuovere un'idea di Europa che noi
non condividiamo, ma che potremmo anche condividere - ma comunque è
sbagliato condividere nei luoghi pubblici - obiettivamente non lo
condividiamo, anche perché poi nel frattempo è arrivata la bella
nota delle limitazioni, per quanto riguarda le azioni di
comunicazione, per evitare che ci possono essere degli spostamenti
dati da certi tipi di eventi, si fanno tante belle censure che io
non condivido, Assessore, sia chiaro, ne abbiamo parlato, non
condivido la censura che viene applicata in periodo elettorale, non
si può mettere il nome ma si può dire: "Quello lì ha parlato", sono
tutte cose ridicole, però obiettivamente dobbiamo guardarci in
faccia e dire che queste sono azioni politiche, non possono avere
il patrocinio della Regione. Io, come potrà immaginare, le ho
chiesto, anche un po' provocatoriamente, quali siano le verifiche
esperite per escludere che quest'evento possa avere carattere
politico, quindi influenzare con il patrocinio della Regione il
voto per il nuovo Parlamento europeo e se sia intenzione rispettare
d'ora in avanti il regolamento per la concessione del patrocinio,
però, Assessore, i buoi sono scappati, l'evento l'avete fatto, io
mi auguro davvero che una cosa del genere non debba ripetersi mai
più.
Presidente -
Risponde l'assessore Caveri.
Caveri (AV-VdA Unie) -
Può anche essere che io sia un
"drogato" d'Europa, ma visto che lei ha cominciato scherzando,
scherzo anch'io. Lei sembra un po' l'orco del fagiolo magico,
quindi la logica è quella dell"ucci ucci, sento odor o di Comunisti
o di Europeisti" che lei cataloga in un'unica categoria. Io sono
contento di poterle rispondere anche perché la sua impostazione è
sbagliata e glielo spiegherò, ma sono anche molto dispiaciuto che
lei non sia venuto, perché lei ha presentato quest'interpellanza,
però sarebbe stato corretto da parte sua, per essere combattente
fino in fondo, di partecipare, di alzare la mano, di vedere se
questa specie di covo di Europeisti abbia in qualche maniera
sbagliato, abbia fatto, come lei dubitava, qualche tipo di
propaganda politica oppure se non sia stato così. Una delle
autrici, Gloria Riva, ha presentato la logica del libro, dopodiché
si è aperta una discussione con la presenza mia, dei professori
Gheda, Vesan e Rosanò, in cui, tra l'altro, almeno per quello che
mi riguarda, io ho criticato tutta una serie di aspetti del libro
perché non li condividevo, quindi si può dire che gli studenti
universitari, perché di questo si trattava, quindi immagino persone
che abbiano una radicata convinzione politica, non si facciano
influenzare dall'eventuale presentazione di un libro. Perché le
dico che lei ha sbagliato? Lei ha sbagliato perché questa non è una
manifestazione patrocinata, questa è una manifestazione che rientra
nei compiti di Europe Direct, che lei, come ha detto con grande
franchezza, antipatizza, ma Europe Direct sono moltissimi anni che
opera in Valle d'Aosta anche con il finanziamento dell'Unione
europea e per il 2024 la Commissione ha individuato come priorità
una comunicazione sulle elezioni europee. Quest'iniziativa non
rientra nell'ambito della disciplina del patrocinio morale di cui
alla deliberazione della Giunta regionale n. 742 del 31 maggio
2019, poiché trattasi di attività poste in essere direttamente da
una struttura dell'Amministrazione regionale. Parlare quindi di
questa regolamentazione è in questo caso sbagliato.
Aggiungerei, ma è libero di non crederci, che la discussione che
si è sviluppata è stata una discussione in cui si è parlato dei
massimi sistemi e mai si è neppure sfiorata una logica di
propaganda politica, cosa che non mi apparterrebbe assolutamente,
perché è del tutto evidente che, quando si presenta un libro,
spetta all'autore presentare le sue tesi ma in questo caso, proprio
perché ci si rivolgeva a dei giovani in un periodo particolarmente
delicato, la scelta è stata quella di avere delle visioni diverse.
Io devo dirle che anche i professori che erano presenti avevano
visioni diverse su singoli temi affrontati nel libro. Penso poi ad
alcune critiche che io ho fatto su un'impostazione del libro sul
tema dell'immigrazione, penso ad alcune critiche che ho fatto in
materia di transizione energetica, insomma si è entrati nel vivo
del dibattito per circa due ore. Sono molto dispiaciuto quindi che
lei pensi che, come Assessore agli affari europei, io possa
assumere un ruolo di parte prima delle elezioni europee, ma sono
europeista a differenza sua e questo, purtroppo, come lei non crede
nell'Unione europea, io credo nell'Unione europea ed è credo un
legittimo confronto che avviene in quest'aula.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Grazie Assessore per la sua
risposta. Io ero convinto che si fosse fatto qualcosa di errato e
ho avuto la conferma che invece si è fatto qualcosa di doppiamente
errato, peggio di quello che pensavo, perché lei mi ha detto nella
sua risposta un qualcosa che io adesso approfondirò, cioè lei mi ha
detto che quest'evento è organizzato in parte anche con fondi di
Europe Direct e l'altra parte chi la mette? Perché se l'altra parte
degli eventi la mettiamo noi, è ancora peggio ed è ancora peggio
perché questa è doppiamente propaganda ovviamente verso un'idea
d'Europa, che non significa essere europeisti o antieuropeisti. Chi
ha un'idea di Europa, come gli Stati Uniti d'Europa, dovevamo
essere tutti fusi in un unico calderone dove siamo tutti identici
da Helsinki a La Valletta, e c'è chi invece ha un'idea di uno
spazio nel quale si può circolare e commerciare liberamente, senza
però dover andare a imporre qual è la misura delle zucchine di un
Paese piuttosto che di un altro, questa è la differenza, o imporre
che ognuno si debba fare carico degli immigrati di tutto il mondo,
perché altrimenti è brutto e cattivo, oppure ognuno possa
disciplinare qual è la propaganda o non propaganda che può essere
fatta all'interno delle scuole.
A prescindere dalle nostre diverse idee d'Europa, vede,
Assessore, io quello che ho detto torno a ripetere: se lei presenta
un evento nel quale viene presentato un libro e questo era il
nucleo centrale di quest'evento, è questo, non è che si è fatto un
dibattito o quant'altro sui massimi sistemi e basta, si è fatto un
evento incentrato su un libro dove viene detto chiaramente: "Forum,
disuguaglianze e diversità", questo è il forum che ha elaborato
questo libro, e se lei andrà sul sito, troverà che questo libro è
incentrato sulla sfida elettorale alle elezioni europee di giugno,
dove ci sono tre idee d'Europa che si scontrano e quella d
un'Europa che si oppone a quella conservatrice autoritaria, a
quella della cultura neoliberista portata dal Partito Socialista
europeo e dal PPE, questa terza è quella che il Forum
disuguaglianze e diversità scende in campo per sostenere. È un'idea
politica, è un evento politico, ed è un evento politico a
prescindere da ogni discussione, ed è un evento politico un po' al
pari e magari poi avremo modo di approfondire anche questo... ad
esempio, l'evento del professor Cottarelli nella scuola della Bassa
Valle, un senatore del partito democratico... qualcuno mi dirà: ex
Senatore - ma io avrei voluto vedere se magari un ex senatore,
mettiamone uno a caso, un certo Pillon, avesse fatto un evento
nella scuola, avrei voluto vedere se qualcuno avrebbe avuto
qualcosa da dire. Sono tutti eventi politici che vanno in una
direzione ben precisa.
Noi abbiamo compreso esattamente qual è il vostro piano: quello
di promuovere un'idea d'Europa, un'idea politica in generale nella
regione, siccome non ci riuscite con gli strumenti normali, lo fate
in maniera più sottile, più strisciante, per cercare appunto di
convincere le persone che c'è una sola idea legittima di Europa ed
è quella che presentate voi. Purtroppo non è così e fortunatamente
lo sanno anche quelli del Forum disuguaglianze e diversità, che
scrivono appunto che l'idea conservatrice e autoritaria è in forte
ascesa, qualsiasi cosa significhi l'idea conservatrice e
autoritaria che loro hanno scritto qui, quindi ne prendiamo atto,
però mi ha dato degli spunti interessanti proprio sui costi di
questa propaganda sostenuta con fondi pubblici, perché faremo i
dovuti approfondimenti. Se sarà così, spiegheremo ai Valdostani che
state spendendo i loro soldi per promuovere i Signori che oggi in
Europa ci impongono certe cose
ob torto collo
.
