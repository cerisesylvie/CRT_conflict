Classificazione
ENERGIA


Resoconto integrale del dibattito dell'aula
Oggetto del Consiglio n. 865 del 27 luglio 1994 - Resoconto
OGGETTO N. 865/X - Disegno di legge: "Sottoscrizione di
capitale azionario della Digrava S.p.A.".
Articolo 1 - (Finalità)
1. La Giunta regionale è autorizzata a sottoscrivere ulteriori
quote del capitale sociale della Digrava S.p.A., in una o più
soluzioni, per un ammontare massimo di spesa di lire 5.000.000.000,
al fine di mantenere la partecipazione nella suddetta società nella
misura minima del quarantacinque per cento, prevista dalla legge
regionale 14 gennaio 1988, n. 6 (Costituzione di una Società per la
costruzione e l'esercizio in concessione dei gasdotti comunali e/o
consortili nel territorio della Regione Valle d'Aosta).
Articolo 2 - (Disposizione finanziaria)
l. L'onere, derivante dall'applicazione della presente legge,
graverà sul capitolo 35500 della parte spesa del bilancio di
previsione della Regione per l'anno 1994.
2. Alla copertura dell'onere di cui al comma 1 si provvede
mediante riduzione per lire 5.000.000.000 dello stanziamento
iscritto al capitolo 69020 (Fondo globale per il finanziamento di
spese di investimento), a valere sulla disponibilità
dell'accanto­namento previsto dall'allegato n. 8 al bilancio per
l'anno finanziario 1994 (Ammodernamento reti infrastrutturali -
­Reti tecnologiche ? Sottoscrizione di capitale sociale della
Digrava S.p.A. per l'ultimazione della metanizzazione del
territorio regionale ? C 1.1.).
Articolo 3 - (Variazioni di bilancio)
1. Alla parte spesa del bilancio di previsione per l'anno
finanziario 1994 sono apportate le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
lire 5.000.000.000;
b) in aumento:
cap. 35500 "Spese per la sottoscrizione di capitale sociale
della Digrava S.p.A. per la metanizzazione del territo­rio
regionale"
lire 5.000.000.000.
Articolo 4 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente -
Ha chiesto la parola il relatore,
Consigliere Rini.
Rini (UV) -
La Digrava S.p.A., costituitasi con
atto pubblico il 24 ottobre 1989, come previsto dalla legge
regionale n. 6/88, è una società a capitale misto ed in base
all'articolo 4, comma 1, della stessa alla Regione è riservata la
proprietà del 45 percento delle azioni, mentre la restante quota di
capitale sociale è suddivisa fra il Comune di Aosta con il 2
percento, altri 28 comuni della Valle con il 2 percento
complessivo, e la Società Italiana per il gas S.p.A. che detiene la
maggioranza con il 51 percento.
In applicazione della legge regionale n. 6/88, inizialmente con
delibere nn. 5123 del 26 maggio 1989 e 10592 del 7 dicembre 1990,
la Giunta regionale ha approvato la sottoscrizione di quote di
capitale sociale per lire 1 miliardo 800 milioni.
Successivamente, con legge regionale 27 dicembre 1991, n. 87, si
autorizzava la Giunta regionale a sottoscrivere ulteriori quote di
capitale per complessive lire 3.600.000.000.
Ora, ai sensi dell'articolo 2446 del Codice civile, in
considerazione del previsto risultato negativo dell'esercizio 1993,
la Digrava si trova nella necessità di procedere alla copertura
delle perdite e di realizzare un consistente programma di
investimenti, per cui viene richiesto ai soci di intervenire con un
versamento di circa 11 miliardi.
Con l'approvazione del presente disegno di legge la Giunta
regionale sarà autorizzata a sottoscrivere in una o più soluzioni
una ulteriore quota di capitale sociale per un importo massimo di
lire 5 miliardi, al fine di mantenere la quota minima di
partecipazione nella misura del 45 percento, ai sensi della legge
regionale n. 6/88.
L'urgenza della legge che stiamo per approvare è del tutto
evidente, considerate le perdite ed il risultato negativo
dell'esercizio 1993. Per quanto riguarda il previsto risultato
negativo del 1993, l'Assessore potrà entrare nel merito delle cause
ed illustrarci la reale situazione.
Visto che l'aumento di capitale, oltre che la copertura delle
perdite, permetterà di realizzare un consistente programma di
investimenti, vorremmo sapere se già esiste questo programma nel
dettaglio.
Presidente -
Ha chiesto la parola l'Assessore
all'industria, commercio e artigianato, Mafrica.
Mafrica (GV-PDS-SV) -
La Digrava ha realizzato, in
questi tre anni, dall'inizio della sua attività, volumi consistenti
di investimenti. Sono già stati realizzati 225 km di condotte per
investimenti pari a lire 61.300.000.000.
Sono attualmente prenotati circa 9000 utenti, mentre sono
allacciati circa 3500 utenti.
Il programma di investimenti continuerà ancora negli anni
1995-1996-1997-1998 per ulteriori previsti circa 200 km di condotte
e in tutta questa fase, trattandosi di investimenti molto
consistenti e continuando l'acquisizione dell'utenza, gli
investimenti saranno superiori ai rientri dell'utenza; solo a
partire dal 1997 la società con i programmi che ha andrà in utile
costante, nel senso che man mano che le utenze vengono allacciate e
pagano il metano, migliora l'andamento della società.
Quindi le perdite non derivano da nessuna particolare stranezza,
ma dal fatto che una società di questo tipo deve realizzare
investimenti molto consistenti nei primi anni di attività e diventa
poi una società costantemente redditiva quando il programma di
investimenti è realizzato.
Sono stati presentati due piani di sviluppo degli investimenti:
uno a maggiore rapidità, che porta ad un utile un po' più basso nel
1997; uno a rapidità inferiore, che migliora la situazione
finanziaria nel 1997, ma ovviamente prolunga gli investimenti
ancora oltre.
Credo che, per spiegare il senso del provvedimento, su un
capitale di 12 miliardi le perdite sono sul bilancio 1993 di 4
miliardi; quindi 4 miliardi servono per ricoprire le perdite, 4 per
riportare il capitale fino a 12 miliardi, e ulteriori 3 miliardi
per arrivare fino a 15 miliardi di nuovo capitale. Su questi 11
miliardi necessari, la quota del 45 percento che è di competenza
della Regione è di 5 miliardi.
Si tratta di un investimento che ha cominciato ad essere pensato
all'inizio degli anni '80, è stata costruita una condotta per la
quale la Regione è intervenuta con 30 miliardi, è una
infrastruttura che cambia anche la natura dei servizi presenti
nella nostra Regione, è una scelta fatta ormai da circa un decennio
che sta proseguendo con questi elementi collegati all'andamento
degli investimenti e all'andamento dell'utenza.
Abbiamo fatto, come Giunta regionale, osservazioni alla Digrava,
perché ci si è concentrati molto di più sulla realizzazione degli
investimenti e con minore impegno forse nella ricerca e
nell'acquisizione delle utenze. In questo senso, in questi ultimi
tempi, sono state prese iniziative per una campagna pubblicitaria
che favorisse da parte degli utenti la convenienza di questo tipo
di allacciamento; sono state anche stipulate convenzioni con gli
artigiani locali perché anche tra gli utenti prenotati e gli utenti
allacciati diminuisse la forbice.
Comunque il piano finanziario e l'intervento sono verificati da
un consiglio di amministrazione e da un collegio dei revisori, in
cui la Regione è presente, è rappresentata a livello di presidenza
della società ed è anche presente con altri amministratori.
Il provvedimento ha carattere puramente finanziario e la sua
necessità è legata alle questioni societarie del capitale
sociale.
Presidente -
É aperta la discussione generale. Ha
chiesto la parola il Consigliere Marguerettaz.
Marguerettaz (PpVA) -
Noi voteremo contro questo
provvedimento, innanzitutto per una sensazione che è stata
confermata dalle parole dette or ora dall'Assessore. La sensazione
è che in questa società, nella quale la Regione è presente con una
quota non indifferente, il controllo da parte della Regione sulla
gestione societaria non sia sicuramente pari ai capitali che la
stessa versa alla società medesima. Vedi, ad ulteriore conforto di
questa tesi, la delibera che ci apprestiamo a votare.
Dico questo perché ci troviamo davanti ad una società che, a 4
anni nemmeno dalla sua costituzione, ha già avuto a più riprese
bisogno dell'intervento di "mamma" Regione. A questo riguardo,
davvero è il caso di ritirare fuori dal dizionario
quest'affermazione, tanto in uso negli anni scorsi e poi un po'
abbandonata anche per determinati sforzi che si sono fatti per
abbandonare la strada smoderatamente assistenzialista, che invece
negli anni passati, senza troppe differenziazioni, un po' tutte le
forze politiche avevano percorso.
Sì, perché "mamma" Regione continua a pagare, continua a
finanziare fior di miliardi in una società che al momento, dalle
informazioni che abbiamo e che mi pare lo stesso Assessore abbia
confermato, è una società ad oggi pressoché fallimentare.
Continuiamo a versare miliardi a questa società, aspettando il
1997, dove dovrebbe esserci finalmente un utile d'esercizio.
Mi chiedo se le condizioni iniziali, per le quali la Regione
Valle d'Aosta era entrata con il 45 percento in questa società,
erano già all'epoca delineate in questo modo; io non credo. Credo
che, se le cose che sono state dette oggi in aula dall'Assessore
fossero state chiare già nel 1989, probabilmente attorno alla
costituzione della società Digrava si sarebbe sviluppato un
dibattito assai più approfondito, e la cosa non sarebbe andata
avanti in maniera così facile, come invece poi è stato.
Viene da chiedersi - dicevo - come la Regione controlla questa
società con il 45 percento; noi abbiamo un presidente, per cui dal
punto di vista statutario dei posti tipo quello del presidente,
questo è nominato dalla Regione. Ma per quanto concerne il vero
nocciolo della questione, cioè il meccanismo economico che ha
questa società, abbiamo un reale controllo? A livello di revisori
dei conti, abbiamo il polso di quella che è la situazione?
Sappiamo, ad esempio, che in quei programmi che diceva l'Assessore
per andare alla ricerca dell'utenza, l'espediente che si è trovato
(almeno così mi risulta, non so se avrà conferme o smentite in
questo senso) non è stato altro che di andare all'elargizione di
contributi a fondo perso che coprono tutta, quando - così come mi
viene suggerito - non oltre, la spesa che il privato deve sborsare
per adempiere alle procedure di allacciamento, di contratti
eccetera? Lo sappiamo oggi questo? Questo tipo di politica ci
convince a fronte di situazioni oggi paradossali, ancora presenti
nella città di Aosta, dove in determinati quartieri della città
cittadini che evidentemente non hanno queste facilitazioni, ancora
oggi partono con i loro bidoni di cherosene per rispondere ai loro
bisogni di riscaldamento, pagando il prezzo che pagano il cherosene
al litro?
Sono tutte domande alle quali è necessario dare risposta, e per
le quali è necessario - perché no? - ritirare anche fuori dal
cilindro un argomento del quale, forse per troppo tempo, non si è
più parlato, o forse se n'è parlato a livello di uffici; un
argomento, al quale dovrebbe pensare anche il Comune di Aosta,
perché più volte è stato sollecitato in questo senso, come quello
del teleriscaldamento dove, a quanto mi risulta, ci sono società
che hanno offerto un servizio con delle condizioni molto diverse da
quelle richieste invece dalla società Italgas, che ha strenua
necessità della presenza di "mamma" Regione. E questa, ripeto, non
è un'impressione, perché ci apprestiamo a votare una delibera che
va a rifinanziare per 5 miliardi il capitale sociale.
A fronte di questo, credo ci siano da verificare ipotesi diverse
di privati, i quali si sono detti disponibili a fare discorsi
sull'energia senza ricorrere a queste forme veramente incredibili
di assistenzialismo alle quali invece noi, oggi, assistiamo.
Si dà atto che, dalle ore 16,46, presiede il Vicepresidente
Aloisi e che, dalle ore 16,52, riassume la Presidenza il Presidente
Stévenin.
Presidente -
Ha chiesto la parola il Consigliere
Linty.
Linty (LN) -
Oggi, trattando il rendiconto
generale, avevo avuto modo di dire qual era la nostra idea circa la
partecipazione azionaria della Regione nel tessuto economico
valdostano. Però c'è un capitolo del conto consuntivo che fa
lievitare una sottoscrizione occulta presso la Digrava, perché c'è
il capitolo 33750 che in due anni ha stanziato, ai sensi di una
legge regionale del 1991, qualcosa come 10,8 miliardi, che sono i
contributi dati dalla Regione ai comuni per il rifacimento del
manto delle strade, e a seguito dell'installazione dei metanodotti
che in Valle d'Aosta fa solo la Digrava, sono comunque oneri
aggiuntivi per la Regione per garantire gli allacciamenti del
gas.
Ora, se nel 1993 la società Digrava ha avuto 4 miliardi di
perdite a fronte di un bilancio di 12 miliardi, è venuto il momento
di cominciare a riflettere un attimo perché questo è un sintomo
molto marcato di un inizio di fallimento. Perché? Perché sono
cinque anni che questa società è stata istituita, perché io come
Consigliere - ma penso di poter parlare a nome di tutto il gruppo -
non posso accettare che si venga a dire in quest'aula: "Ma poi nel
1997 ci saranno gli utili"! Questo è un tipico ragionamento che va
di pari passo con quanto si è detto questa mattina, e cioè che la
Regione non interviene per motivi di portafoglio nella
sottoscrizione azionaria, interviene per il bene comune.
Fino lì sono d'accordo anch'io; però quando diciamo che si rende
necessario iniziare un ragionamento con dei conti di economicità
per le azioni della Regione, proprio a fronte delle mancate
entrate, o meglio delle entrate che vanno a diminuire, ragionando
ci rendiamo conto che qui non sono stati fatti dei calcoli di
economicità. Anche perché se, come Regione, si interviene per
garantire sufficiente disponibilità finanziaria a queste società
per gli investimenti, sull'altro piatto della bilancia ci deve
essere comunque l'economicità da parte dell'utenza, cioè il
profitto dell'utenza, la convenienza per l'utenza ad usufruire di
quel servizio, poiché già l'apparato pubblico interviene nella
sovvenzione. Il problema è che qui, a quanto mi risulta, almeno per
il 1993, venivano richieste circa 400-500mila lire per
l'allacciamento al metanodotto della Digrava. Allora, se qualcuno
non l'ha ancora fatto, lo invito a farlo qui, oggi, cioè a pensare
a quante bombole di gas si acquistano con 400mila lire.
Quindi se la Regione interviene per finanziare la società
Digrava, di conseguenza ci deve essere un abbassamento del costo
per l'utenza, altrimenti qui si gonfia l'ennesimo carrozzone di
liquidità, però poi una parte della cittadinanza rimane comunque
non privilegiata. Questo è un discorso che può anche essere
ampliato, non è solo sulla questione "Digrava", ma voglio ricordare
l'intervento della Regione, ad esempio, nella sottoscrizione di
capitale delle società degli impianti di risalita, quando ci
accorgiamo di avere uno degli skipass più alti di Europa (almeno
raffrontati all'Alto Adige e all'Austria è così). Quindi ci
rendiamo conto che, nonostante ci sia un intervento da parte
dell'ente pubblico, poi all'altra parte non corrisponde una
diminuzione del costo per l'utenza.
Sarebbe interessante anche in questa sede conoscere, visto che
non siamo in possesso di questi dati, qual è l'organigramma della
società Digrava e quali sono state le modalità di assunzione, anche
per sapere quanti sono gli attuali dipendenti, gli impiegati
all'interno di questa società.
Presidente -
Ha chiesto la parola il Consigliere
Chiarello.
Chiarello (RC) -
Una cosa che voglio puntualizzare
è che probabilmente la scelta sbagliata è stata in partenza.
Do atto all'Assessore quando dice che la Digrava se non altro
non ha puntato a reperire utenti, ma ha puntato probabilmente a
fare altre cose, ad esempio infrastrutture. Questo lo dico per
esperienza personale, e vorrei che con questi finanziamenti, almeno
con la voce che ha la Regione in seno alla Digrava, si andasse
incontro alle richieste degli abitanti, dato che sono soldi dei
Valdostani. Ci sono delle frazioni che per non lunghe distanze
dall'ultimo centro abitato toccato dal metano non vengono collegate
perché - si dice - troppo lontane. Avendo senz'altro non un grosso
numero di utenze, dobbiamo renderci conto di come è fatta la Valle
d'Aosta, cioè i condomini con 20-30 utenze si troveranno soltanto
ad Aosta, ma la realtà valdostana è molto diversa.
Pertanto quello che chiedo all'Assessore è che la Digrava vada
incontro alle necessità dei Valdostani, si cali nella realtà
valdostana. É opinabile la scelta di metanizzare una regione come
la Valle d'Aosta, che è un territorio sconnesso; ci sono delle
grosse difficoltà, gli impianti probabilmente costano più della
resa che danno.
Una cosa che volevo dire a Linty è che se avesse provato a
portare bombole per un paio di inverni, e il costo delle
bombole...
Presidente -
Ha chiesto la parola il Consigliere
Lanièce.
Lanièce (GA) -
Volevo invitare l'Assessore ad
impegnarsi affinché, di fronte ad un simile esborso finanziario,
l'ennesimo esborso finanziario nei confronti della Digrava, si
faccia promotore di richiedere, attraverso i rappresentanti in seno
al consiglio di amministrazione della stessa società, di utilizzare
le imprese valdostane per fare i lavori, perché, a quanto mi
risulta, ultimamente gli ultimi lavori sono stati fatti per il 70
percento da imprese esterne. Questa mi sembra l'ennesima
dimostrazione che qui in Valle d'Aosta c'è un modo di fare politica
che guarda sempre al di fuori; non riesco a capire per quale motivo
non si possa, soprattutto attraverso dei lavori fatti con società
in cui la partecipazione azionaria della Regione autonoma è
elevata, cercare di indirizzare la stessa società ad affidare i
lavori ad imprese locali, tenuto conto della situazione economica
in cui si trovano.
Questo è un invito che faccio all'Assessore e spero che mi possa
dare una risposta positiva.
Presidente -
Ha chiesto la parola il Consigliere
Borre.
Borre (UV) -
Per rivolgere un invito
all'Assessore. Siccome la metanizzazione fa parte di quel progetto
di recupero energetico, di risparmio energetico, chiederei
all'Assessore che si desse il via finalmente a quel piano
energetico della Valle d'Aosta, compresa appunto Digrava,
metanizzazione e tanti altre risorse che la Valle d'Aosta ha per
poter mettere in piedi questo piano.
Presidente -
Se nessuno chiede più la parola,
chiudo la discussione generale. Ha chiesto la parola l'Assessore
all'industria, commercio e artigianato, Mafrica.
Mafrica (GV-PDS-SV) -
Credo che siano utili queste
discussioni anche per conoscere le cose e, a volte, per fare un po'
di storia.
Ricordo che avevo presentato nel 1981 una mozione per la
metanizzazione di questa Regione, e ricordo che c'erano voluti tre
anni per convincere la SNAM a portare il metano in Valle d'Aosta.
Ogni tanto è opportuno ricordarsi che siamo una Valle di 120mila
abitanti, che i consumi ipotizzabili di metano in questa Regione,
senza intervento regionale, non sarebbero mai stati sufficienti ad
indurre la SNAM a costruire la condotta. Soltanto a seguito di un
massiccio intervento regionale per costruire la condotta principale
e soltanto grazie all'impegno regionale a partecipare ad un
programma di investimenti a lunga scadenza, che supererà i 200
miliardi di investimenti, si era iniziato a fare questo discorso,
anche per venire in aiuto alle industrie; quando siamo partiti
addirittura si era pensato per l'Ilssa Viola.
Comunque, soltanto grazie all'impegno regionale, si è arrivati
ad un programma strategico di metanizzazione prima di 29 comuni
della Valle e ci sono richieste per continuare lungo le vallate
laterali del Lys, dell'Evançon, della Marmore e ancora fino alla
Valdigne, con richiesta dei comuni interessati.
Questo programma di investimenti, se nessuno ci mette i soldi,
non va avanti; è vero che ci sono stati aumenti di capitale fino a
12 miliardi, ma il bilancio di quest'anno della Digrava non è di 12
miliardi. Non confondiamo il capitale sociale con l'attivo e il
passivo del conto economico: il bilancio della Digrava è di 66
miliardi e per realizzare investimenti per 61 miliardi la Digrava è
ricorsa anche a finanziamenti esterni a lungo termine con la BEI,
con il San Paolo... non è ricorsa alla Regione!
Teniamo presente che ogni volta che la Regione tira fuori 450
milioni, l'Italgas ne tira fuori 510, perché l'Italgas ha il 51
percento e la Regione ha il 45 percento; quindi se noi impegniamo 5
miliardi per l'aumento di capitale, l'Italgas dovrà mettere 6
miliardi.
Per non essere schematici, credo che si debba tener conto che
fin dall'inizio si era di fronte ad un programma di investimenti a
lunga scadenza, che nei primi anni provocava necessità di reperire
risorse e che, in seguito, come tutte le zone già metanizzate da
tempo, porta alle società che organizzano la distribuzione
semplicemente la riscossione delle erogazioni di gas.
Dal punto di vista della presenza del controllo regionale,
abbiamo nel consiglio di amministrazione il presidente e quattro
consiglieri di amministrazione su nove. Abbiamo il presidente del
collegio sindacale come Regione; inoltre, partecipano anche alle
riunioni i sindaci dei comuni interessati che portano le esigenze
delle rispettive realtà. Il tipo di struttura che si ha finora con
la Digrava è tale che si riescono a consentire costi di
allacciamento uguali nella città, che di per sé è un bacino
interessante per un fornitore di energia, perché si tratta di un
bacino concentrato, e invece allacciamenti che vanno fino a comuni
e a frazioni di per sé distanti dal metanodotto principale e quindi
sicuramente costosi dal punto di vista dell'investimento ed anche
con costi di allacciamento maggiori.
Da questo punto di vista si è trovato un equilibrio che è stato
finora - e credo debba continuare ad esserlo - ritenuto utile per
lo sviluppo economico e delle condizioni di vita di questa Regione.
Cioè non possiamo appuntare i dati sul solo bilancio; dobbiamo
pensare alla storia complessiva di questo investimento, dobbiamo
pensare alle potenzialità di miglioramento delle condizioni
produttive, delle condizioni di vita della gente, e poi dare un
giudizio. Attualmente il presidente è il dott. Quey,
l'amministratore delegato è l'ing. Chiara, fra i consiglieri
valdostani ci sono la dott.ssa Carere, il geom. Cottino, l'arch. De
Gattis e il sig. Nigra; nel consiglio di amministrazione il
presidente è il dott. Ferretti, fra i sindaci supplenti c'è il
dott. Negretto.
Ci sono circa 30 dipendenti che sono stati assunti dalla società
con sue regole trattandosi di attività che hanno queste particolari
caratteristiche.
Per il problema sollevato dal Consigliere Lanièce, è stato
firmato recentemente un accordo fra le tre associazioni artigiane e
la Digrava con un preziario fisso e con un elenco degli artigiani
valdostani aderenti a quelle associazioni, per cui quegli artigiani
si impegnano a rispettare quelle tariffe e la Digrava si avvale a
queste condizioni di questi artigiani.
Per quello che chiede il Consigliere Borre, credo che la
metanizzazione sia uno dei punti, come le infrastrutture stradali,
come i trafori, che favoriscono lo sviluppo complessivo della
Regione; credo che le sue osservazioni sulla necessità di andare
avanti con il piano energetico siano corrette e, in questo senso,
mi auguro entro l'anno che possiamo avere la proprietà delle
centrali Cogne, che rappresentino un nucleo di una possibile
società regionale, la quale contribuisca anche ad attuare
condizioni energetiche migliori per le attività produttive e per la
società valdostana.
Penso di avere dato risposta alle richieste di informazioni che
sono state avanzate, e credo che questo provvedimento sia un
intervento che segue un programma, che come ho già detto continua
ancora per cinque-sei anni, quindi è una fase necessaria per
portare a termine un qualcosa che è stato voluto da questo
Consiglio regionale per due-tre legislature di seguito. Penso che
anche questa nuova legislatura dia il suo contributo per realizzare
quel disegno strategico della metanizzazione nella nostra
Regione.
Presidente -
Si passa all'esame
dell'articolato.
Pongo in votazione l'articolo 1.
Presenti: 29
Votanti: 28
Favorevoli: 23
Contrari: 5
Astenuti: 1 (Lanièce)
Presidente -
Pongo in votazione l'articolo 2.
Presenti: 30
Votanti: 29
Favorevoli: 24
Contrari: 5
Astenuti: 1 (Lanièce)
Presidente -
Pongo in votazione l'articolo 3.
Presenti: 30
Votanti: 29
Favorevoli: 24
Contrari: 5
Astenuti: 1 (Lanièce)
Presidente -
Pongo in votazione l'articolo 4.
Presenti: 30
Votanti: 29
Favorevoli: 24
Contrari: 5
Astenuti: 1 (Lanièce)
Presidente -
Pongo in votazione la legge nel suo
complesso.
Presenti: 30
Votanti: 29
Favorevoli: 24
Contrari: 5
Astenuti: 1 (Lanièce)
Il Consiglio approva
