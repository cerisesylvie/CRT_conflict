Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 638 del 15 dicembre 1981 - Resoconto
OGGETTO N. 638/81 - PROSPETTIVE OCCUPAZIONALI PER I LAVORATORI
DELLA SADEA DI VERRES CHE SI TROVANO IN CASSA INTEGRAZIONE.
(Interpellanza)
Presidente
- Do lettura dell'interpellanza in oggetto
presentata dai Consiglieri Tonino, Mafrica, Bajocco e Cout:
INTERPELLANZA
I lavoratori della SADEA di Verrès si trovano in Cassa
integrazione ormai da oltre 20 mesi; soltanto in queste settimane
si sono avute notizie di una ripresa parziale dell'attività per la
produzione di tondelli per monete da Lire 500.
Allo scopo di avere notizie più precise sullo stato di una
azienda, collocata in una zona particolarmente colpita dalla crisi
industriale, i sottoscritti Consiglieri regionali del Gruppo
PCI
INTERPELLANO
l'Assessore all'Industria, Commercio ed Artigianato per
sapere:
1) se il Ministero del Tesoro ha formalmente preso la
decisione relativa alla produzione di monete da L. 500;
2) quale è la produzione richiesta alla SADEA, se l'azienda è
attrezzata per tale scopo e quanti lavoratori saranno occupati in
tale attività;
3) quali prospettive vi sono per la parte restante dei
lavoratori della SADEA, non richiamati in servizio per la
produzione delle monete da L. 500.
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- Dal marzo dell'anno scorso, i lavoratori
della SADEA sono in cassa integrazione. Nel mese passato c'è stata
la notizia di una ripresa parziale dell'attività: secondo le
notizie date dagli organi di stampa, si sarebbe trovato un
compromesso per la produzione delle monete da Lire 500 per cui una
parte delle monete verrebbe fatta dalla SADEA e un'altra parte dal
Gruppo Orlando.
Quello che vorremmo sapere dall'Assessore all'Industria è se è
stata presa formalmente dal Ministero del Tesoro la decisione
relativa alla produzione delle monete da 500 lire. Inoltre, qual è
la produzione delle monete da 500 lire. Inoltre, qual è la
produzione richiesta alla SADEA e se l'Azienda è già attrezzata o
si sta attrezzando per produrre questo di monete. Infine, quanti
lavoratori saranno rimessi in attività con questo tipo di
decisione.
La zona di Verrès è particolarmente colpita dalla crisi; oggi
abbiamo avuto notizie dalla stampa di un'altra azienda che si
aggiunge alle tante, sempre in quella zona, la TECNOMEC, che
propone dei licenziamenti. Vorremo sapere quali prospettive, visto
questo stato di crisi, vi sono affinché anche la parte restante dei
lavoratori venga ripresa in attività, e che destino toccherà ai
lavoratori della SADEA per i quali non ci sono ancora
decisioni.
Presidente
- Risponde l'Assessore all'Industria,
Commercio, Artigianato e Trasporti, Chabod; ne ha facoltà.
Chabod (DC)
- Con decreto del Presidente della
Repubblica, è stato stabilito che la SADEA produrrà nel prossimo
gennaio '82 la corona di ACMONITAL, per le nuove monete di 500
lire, la cui produzione era già stata stabilita con la legge del 5
maggio 1976, n. 325, art. 5.
La produzione richiesta alla SADEA è di circa 500 tonnellate per
il 1982: alcuni operai attualmente in forza alla SADEA stanno
lavorando ai nuovi impianti per la monetizzazione e la
microfusione, che dovrebbero essere pronti entro la fine di
dicembre.
È prevista l'occupazione di circa 100 lavoratori, dei 180 in
cassa integrazione, entro il primo semestre '82; per gli altri 80
lavoratori, gli stessi sindacati hanno stabilito con l'azienda di
concordare nei prossimi mesi di marzo una rotazione compatibilmente
alla specializzazione di ciascun lavoratore. Queste sono le ultime
notizie che abbiamo della SADEA.
Presidente
- Il Consigliere Cout replica; ne ha
facoltà.
Cout (PCI)
- Evidentemente, non c'è ancora la sicurezza
per tutti gli operai che dovrebbero riprendere il lavoro in questa
azienda. La soluzione che ci prospettato l'Assessore competente è
solo parziale; per gli altri 80 lavoratori si parla, appunto, di
rotazione.
Evidentemente, avremmo preferito sapere che, almeno per questa
azienda, ci sarebbe stata una soluzione definitiva. Invitiamo
ancora una volta l'Assessore e la Giunta ad agire, affinché in
questa azienda pubblica si possa trovare una soluzione.
Tra l'altro, come ha già fatto presente il Consigliere Mafrica,
esistono altri problemi nella zone, l'ultimo dei quali la richiesta
di 15 licenziamenti alla TECNOMEC: su di essi, abbiamo chiesto
delucidazioni all'Assessore competente, ma non ci è stato
risposto.
Chiediamo anche all'Assessore che intervenga in altre aziende
tipo DOLFRA, ALLUVER, nelle quali esistono condizioni di questo
tipo. Alla DOLFRA, mi pare, che con il prossimo gennaio dovrebbe
finire la cassa-integrazione per gli operai, se non si trova
un'altra soluzione; nel mese di marzo, nella segheria FIAT,
dovrebbero essere avviati i licenziamenti.
Pertanto, il problema nella zona di Verrès, e più in generale
nella Bassa Valle, rimane grave. Ancora una volta, in questa
azienda statale, come pure nelle altre aziende, si cercano delle
soluzioni tampone o addirittura non ci sono soluzioni. Il problema
sta diventando sempre più grande e invitiamo perciò l'Assessore
all'Industria, Commercio, Artigianato e Trasporti ad intervenire
per quanto possibile, trovando delle soluzioni adeguate.
