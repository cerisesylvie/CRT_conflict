Classificazione
AGRICOLTURA
FORESTE E TERRITORI MONTANI
OPERE PUBBLICHE



Oggetto del Consiglio n. 529 del 3 giugno 2014 - Resoconto
OGGETTO N. 529/XIV - Disegno di legge: "Finanziamento di un
piano straordinario di interventi di natura agricolo-forestale e
nel settore delle opere di pubblica utilità. Modificazione alla
legge regionale 13 dicembre 2013, n. 18 (legge finanziaria per gli
anni 2014/2016)".
Presidente
- Intanto, prima di lasciare la parola al
relatore, chiedo che vengano distribuiti i due emendamenti che sono
stati presentati alla Presidenza. Per la relazione, la parola alla
collega Péaquin.
Péaquin (UV) -
Il presente disegno di legge prevede il
finanziamento di un piano straordinario per l'anno 2014,
finalizzato alla realizzazione di interventi straordinari
nell'ambito dei cantieri agricolo-forestali, di cui alle leggi
regionali 27 luglio del 1989 n. 44: "Norme concernenti i cantieri
forestali, lo stato giuridico e il trattamento economico dei
relativi addetti" e 1° dicembre 1992: "Interventi in materia di
sistemazioni idraulico-forestali e difesa del suolo", nonché
nell'ambito sempre delle opere di pubblica utilità, di cui alla
legge regionale 4 agosto del 2009, n. 26: "Interventi a favore
degli Enti locali per l'adeguamento e la realizzazione di opere
minori di pubblica utilità", diretti a favorire l'occupazione di
quelle lavoratrici e di quei lavoratori, rispettivamente di età
superiore a 45 e 55 anni, che, per limitazioni fisiche o per
problematiche socio-familiari, sono svantaggiati nell'inserimento
nel mercato del lavoro. I lavoratori coinvolti in tale piano
saranno circa 220 e verranno assunti a tempo determinato per numero
67 giornate lavorative nell'anno 2014, attingendo dalle graduatorie
degli operai idraulico-forestali e degli operai edili stagionali
attualmente in vigore. Il costo totale del piano, gestito dal
Dipartimento risorse naturali e Corpo forestale e dal Dipartimento
agricoltura dell'Assessorato dell'agricoltura e risorse naturali e
dalla struttura Opere stradali dell'Assessorato delle opere
pubbliche e difesa del suolo ed edilizia residenziale pubblica,
ammonta ad euro 2 milioni e 300 mila euro, di cui 2 milioni e 5
mila per oneri retributivi, previdenziali, servizio mensa dei
lavoratori ed euro 295 mila per la fornitura di dispositivi di
protezione individuale e di materiale e attrezzature varie di
cantiere.
Io vi prego di scusarmi, ma coglierei quest'opportunità per fare
anche un'altra dichiarazione. Io ci tengo a ringraziare comunque
tutti i colleghi della II Commissione per aver collaborato
all'approvazione unanime di quest'importante legge relativa ai
cantieri forestali, dimostrando così senso di responsabilità nei
confronti di un tema così delicato. Ritengo sia necessario però un
ulteriore sforzo di responsabilità da parte di tutte le forze
politiche affinché vengano risolte in tempi brevi tutte le
problematiche ancora in attesa di una risposta. Questo ci è chiesto
dal popolo valdostano, che ci ha dato l'opportunità di
rappresentarlo in questo Consiglio. Oltre alla pratica dei cantieri
forestali, sono molti i settori che necessitano di un intervento
risolutivo e rapido, come, per esempio, la sanità, l'agricoltura,
il turismo, il sociale, il commercio, l'artigianato, l'industria, e
mi sento in dovere di rappresentare quest'ultima visti i miei
trascorsi da imprenditrice. Nonostante un'impresa privata ed un
ente pubblico non possano essere paragonati, posso però confermare
che, se uno stallo come quello che ha colpito il Consiglio Valle
negli ultimi mesi si fosse verificato all'interno di un'azienda,
questa sarebbe andata senza dubbio alcuno verso un fallimento. Chi
però sta pagando a causa di questa situazione è il popolo
valdostano, al quale tutti noi dobbiamo rispetto e gratitudine, per
cui chiedo veramente un ulteriore sforzo a tutti di responsabilità
politica e umana e una presa di coscienza volta a risolvere questo
momento delicato già reso così difficile da una crisi che sta
avanzando.
Presidente -
Dichiaro aperta la discussione generale. Ha
chiesto la parola il collega Nogara.
Nogara (UVP) -
Merci Madame la Présidente.
Sono diverse settimane che leggiamo e sentiamo dappertutto che
spesso per colpa dell'opposizione certe cose non vengono portate
avanti in Consiglio e i problemi più importanti...ci sono diversi
problemi, come ricordava giustamente la collega Bertolin. Adesso
qua stiamo discutendo del problema dei forestali, ma ce ne sono
tanti altri, non ci sono solo i forestali! Ecco, come aveva
giustamente ricordato il collega Viérin, noi, come opposizione,
abbiamo richiesto un Consiglio straordinario proprio per dare una
risposta a questi problemi e la risposta - mi spiace dirglielo,
Presidente Rini - è stata alquanto in ritardo, nel senso che lei ha
aspettato proprio l'ultimo giorno, l'ultimo pomeriggio per
convocare questo Consiglio, nonostante si sbandierasse ovunque il
fatto che questi problemi sono problemi importantissimi per la
nostra comunità.
Tornando alla legge sui forestali, sono d'accordo con quello che
ha detto la Consigliera Bertolin, che bisogna collaborare e volevo
solo ricordare che noi, tutti insieme, abbiamo fatto diversi
incontri sul territorio con i forestali, con gli operai dei
cantieri forestali abbiamo fatto diversi incontri in bassa Valle,
centro Valle per capire quali erano le loro problematiche. Abbiamo
fatto, le voglio ricordare, tre interpellanze, un'interrogazione,
una risoluzione, una mozione, ecco, siamo arrivati poi...con la
mozione forse questo Consiglio è stato illuminato e a questa
mozione si è deciso che erano importanti i cantieri forestali. Mi
fa piacere che adesso lei dica queste cose, che dica che è un
problema grosso per la nostra Regione, però diciamo che ci abbiamo
messo dieci mesi per riuscire a convincervi che questi erano
problemi importanti, e le ripeto: non solo questi sono importanti.
Nella nostra ultima mozione noi avevamo indicato dove reperire i
fondi per questi cantieri forestali...guardando la legge, qui
vediamo che questi fondi sono stati reperiti in altri capitoli.
Vorrei proprio per poi collegarmi, attaccarmi agli emendamenti che
sono stati fatti...anche dove noi avevamo detto che potevano essere
reperiti certi soldi che, secondo noi, potrebbero essere ancora
usati per completare quello che è il programma dei cantieri
forestali. Io mi riferisco soprattutto alle dichiarazioni che ha
fatto lei, Consigliera Bertolin, e anche l'Assessore, Consigliere
Testolin, nel senso che in commissione consiliare vi siete resi
disponibili, se ci sono delle disponibilità finanziarie, ad
abbassare l'età di assunzione dei cantieri forestali. Abbiamo visto
che c'era un programma di 220 assunzioni, mi pare, ne ho già
discusso con il Consigliere Testolin prima, negli uffici sono
arrivate circa centocinquanta domande per quello che riguarda gli
ultra cinquantacinquenni e quindici per quanto riguarda persone che
hanno dei problemi fisici, ecco, e siamo a 170. Allora a questo
punto si potrebbe pensare che, abbinando i soldi che avanzano,
perché erano stati stabiliti per 220 persone ed eventualmente un
qualcosa che è poco, e basterebbe, si potrebbe abbassare
drasticamente l'età di assunzione nei cantieri forestali...e, visto
che c'è stata l'unanimità nella commissione, penso che si possa
discutere ragionevolmente per poter fare una cosa del genere.
Io continuo a dire...io non sono quello che in questi mesi ha,
diciamo, criticato aspramente quella che era l'esternalizzazione,
qui non si vuol dire che non ci deve essere più
l'esternalizzazione, ormai è stato fatto un piano, i soldi sono
stati stanziati. È giusto che convivano sia l'esternalizzazione, ma
anche i lavori in economia diretta da parte dell'Amministrazione.
Proprio per questo motivo, io dico: cerchiamo, abbassando anche
l'età, di assumere tutte quelle persone che tecnicamente sono
importanti per i cantieri forestali: io parlo dei lavori tecnici,
che non si imparano dall'oggi al domani e parlo soprattutto dei
lavori di selvicoltura, ma non solo in selvicoltura, tantissimi
specializzati per il posizionamento di paravalanghe, eccetera,
tutti i lavori anche nelle sistemazioni idrauliche.
Una cosa devo ancora rilevare e anche capire. È stata fatta
subito dopo la discussione in aula, dove è stata approvata la
mozione sui cantieri forestali, una delibera di Giunta, dove si
vuole alienare gran parte del materiale che è a disposizione nei
magazzini, se n'è parlato per tantissimi anni, quando era il
momento forse di farlo perché si è presa una decisione, non si è
mai fatto niente. Adesso che c'è la volontà di riaprire i cantieri
forestali, si vende il materiale. Ecco, io ho poi letto la
delibera, dove appunto c'è il riferimento alla legge n. 12 del
1997, di quegli articoli...perché poi qua mi piacerebbe capire
anche come vengono venduti questi materiali. Qui c'è appunto, come
vi dicevo, il riferimento alla legge regionale del 1997, gli
articoli 26, 27, 28, dove si parla di alienazione di questo
materiale. Praticamente si parla di materiale fuori uso negli
articoli 26 e 28 e nell'articolo 27 invece si parla di materiale
che può essere venduto. Mi piacerebbe sapere quali sono state le
decisioni, perché non mi risulta che ci sia tantissimo materiale
fuori uso nei magazzini della forestale, perché sono già stati
alienati; da quello che mi risulta, man mano che il materiale non
funzionava, veniva dismesso e si usava il materiale che c'era vista
la gran quantità di motoseghe, motozappe e via dicendo. Ecco, un
chiarimento su questo mi piacerebbe averlo, perché mi sembra una
discrasia, nel senso che, da una parte, si tende a riaprire i
cantieri forestali e, dall'altra, si vende il materiale.
Grazie.
Presidente
- La parola alla collega Fontana.
Fontana (PD-SIN.VDA)
- Grazie Presidente.
Sul disegno di legge noi diamo parere favorevole, anche se non
ci chiamate alla responsabilità, la responsabilità ce l'abbiamo
sempre avuta. Sono sette anni che lottiamo per i cantieri
forestali, sette anni che vi diciamo che era sbagliato
esternalizzarli, vi continuavamo a dire che ci sono tutte le
attrezzature, che la gente è disoccupata, non ci avete mai
ascoltato e, se non mi sbaglio, questo Consiglio l'ha chiesto
l'opposizione. Se eravate così responsabili, penso che, invece di
aspettare venti giorni, lo facevate subito e potevamo affrontare
anche le altre situazioni che ha detto, che ci trova d'accordo, ma
mi sembra che questa responsabilità non c'è stata, c'è la crisi e
date all'opposizione la colpa che avete voi, perché non l'abbiamo
creata noi questa situazione! Io non lo accetto, perché noi sia
come gruppo, sia come coalizione abbiamo sempre detto che sui temi
di responsabilità noi ci siamo, però nessuno ha convocato un
Consiglio, nessuno ha convocato più niente e non c'è stato
confronto. Ben venga allora questo disegno di legge, perché siamo
stati quelli che l'abbiamo voluto proprio per dare risposte alla
gente, ma non da oggi, noi l'abbiamo sempre fatto. È stata la
maggioranza che è stata sorda, allora non veniamo a mischiare le
carte, noi voteremo per senso di responsabilità, ma non accettiamo
che diciate che siamo noi i responsabili e che non abbiamo la
responsabilità nei confronti dei cittadini, perché non è vero!
Grazie.
Presidente
- Ci sono altre richieste di intervento? La
parole au collègue Chatrian.
Chatrian (ALPE)
- Grazie Presidente.
A nome del gruppo ALPE, volevo portare un nostro piccolo
contributo a questo Consiglio regionale. Ho ascoltato attentamene
l'appello della collega Péaquin, un appello condivisibile, un
appello determinato proprio sia per quanto riguarda la forma che la
sostanza. Mi sembra che in questi undici mesi più volte abbiamo
seguito i consigli che la collega ci ha posto in aula o in
commissione. Penso che non abbiamo una delega qui in quest'aula per
quanto riguarda aziende o altri riferimenti, ma abbiamo una delega
diversa, che è quella del bene comune, è quella di dare delle
risposte puntuali ad un modello Valle d'Aosta. Da tanti anni noi
cerchiamo di portare il nostro piccolo contributo in quest'aula, in
commissione e da tanti anni noi, come gruppo ALPE, cerchiamo di
modificare...cerchiamo di intervenire e cerchiamo di portare il
nostro contributo fattivo, partendo indubbiamente dallo stato
dell'arte: se ci sono delle criticità, vanno discusse, se ci sono
delle difficoltà, vanno condivise e magari, se ci fosse un po' di
collegialità sui provvedimenti, forse non saremmo qui oggi a
discutere su questo disegno di legge, lo sa perché collega Péaquin?
Perché ci abbiamo messo quattro anni, lei non era presente in
quest'aula, ma noi eravamo presenti e il disegno di legge per cui
l'opposizione ha chiesto questo Consiglio straordinario, nonostante
la crisi, dimostra ancora una volta che avevamo ragione,
obtorto
collo
, in ritardo, dopo quattro anni, le volte in cui in
quest'aula abbiamo invitato la maggioranza, il Presidente, gli
Assessori, i colleghi tutti a riflettere sulla decisione assunta in
maniera frettolosa, direi anche con una certa arroganza e anche una
certa superficialità il giorno in cui si è deciso così dall'oggi al
domani di esternalizzare tutto. Non so se lei aveva seguito il
dibattito nel 2010, nel 2011, nel 2012 e ancora il dibattito nel
2013, noi più volte come gruppo avevamo detto in quest'aula: "noi
non abbiamo la bacchetta magica, ma se si decide di modificare un
impianto legislativo e si passa da un
modus operandi
interno, con delle squadre interne, con l'utilizzo interno ad
esternalizzare tutto, forse si può accompagnare questo cambiamento
con le due energie: quella dei gruppi interni, quindi delle squadre
interne...", perché hanno un altro obiettivo, perché avevano
un'altra competenza, avevano anche un altro percorso, anche dal
punto di vista sociale, ma anche ambientale, perché certe imprese
non erano neanche interessate ad operare e ad eseguire certi
lavori...un'altra partita si poteva giocare con
l'esternalizzazione...no, in quest'aula quattro anni fa, e non solo
quattro anni fa, la scelta del capo e di tutta la maggioranza fu:
"si cambia musica in Valle d'Aosta, si esternalizza tutto", non in
parte, tutto! Oggi siamo a discutere su quest'importante disegno di
legge, che va a reperire comunque 2 milioni e 300 mila euro, ma, al
di là della cifra economico-finanziaria, va a dare delle risposte
puntuali a delle persone che in questo momento non hanno un posto
di lavoro, a delle persone che in questo momento sono in
disoccupazione, ad una certa fascia di età che si trova in
difficoltà, mi sembra che sia notizia di questa mattina che la
disoccupazione in Valle d'Aosta sta aumentando, non sta calando e
penso che su questo vi sia l'obbligo per ogni singolo eletto di
dare delle risposte puntuali.
Un'altra riflessione, collega Péaquin, dato che lei ci riporta
un attimo a...come dire? ad un senso di responsabilità...la
ringraziamo veramente per il suo appello, che è profondo mettendo
sul tavolo il turismo, gli artigiani, ma in questi mesi, scusi, in
quest'aula abbiamo parlato di come ridefinire le leggi di settore?
In quest'aula abbiamo sentito qualcuno rimettere in discussione
comunque gli aiuti diretti o indiretti alle nostre aziende? In
quest'aula, nel momento in cui abbiamo discusso la finanziaria,
abbiamo sentito da parte sua un emendamento che andava in questa
direzione? Non ci sembra. Ecco, chi ci ascolta...per noi è
importante che ci sia comunque chiarezza, noi siamo qui per un
discorso di responsabilità, non siamo qui per dire che è colpa di
uno è colpa dell'altro, ma la politica ha avuto dei tempi molto
lunghi per dare delle risposte e tornare sui suoi passi del
2010.
Termino dicendo questo: la coperta, lo sappiamo, è sempre più
corta all'interno del comparto pubblico, lo sappiamo, ma le scelte
possono fare la differenza e sovente, soprattutto per quello che
concerne le classi meno abbienti e più in difficoltà, accompagnare
centinaia di persone dandogli una prospettiva, dandogli una piccola
speranza, penso sia nostro compito, partendo dal principio che
nessuno di noi ha la bacchetta magica...penso che un po' di
condivisione, un po' di confronto e, perché no?, magari qualcuno
che qua dentro dica: "forse abbiamo sbagliato" i valdostani, queste
centinaia di persone se lo aspettino da parte vostra, glielo
assicuro!
Presidente
- Altri? Non ci sono altre richieste di
intervento? Possiamo chiudere la discussione generale? No, ha
chiesto la parola il collega Donzel.
Donzel (PD-SIN.VDA)
- Grazie Presidente.
Cari colleghi, l'urgenza di questa legge va colta sicuramente
rispetto alla drammatica situazione occupazionale che vive la Valle
d'Aosta, però bisogna anche ricostruire le ragioni che producono le
urgenze. Questo è un testo che si è reso necessario perché
sostanzialmente mancava un piano di finanziamento previsto nel
bilancio per i cantieri straordinari, cioè per quelle persone in
difficoltà. Mi chiedo come sia stato possibile nel dicembre del
2013 non pensare che avremmo avuto, come tutti gli anni, le persone
in difficoltà nel settore della forestazione. Noi abbiamo cercato
di accelerare la definizione di questo finanziamento che rischiava
di slittare ed arrivare in assestamento di bilancio. Su una nostra
proposta poi devo dire che c'è stato consenso anche da parte della
maggioranza nel dire: "no, dobbiamo in qualche modo sciogliere
questo nodo, dare una risposta a queste famiglie che aspettano", ma
è anche importante capire e spiegare ai valdostani, a quelli che
fanno impresa, a cui tiene tanto la collega Péaquin, di che cosa
stiamo parlando e che misure stiamo mettendo in campo. Stiamo
mettendo in campo delle misure per dare ad alcune persone (220) 67
giornate di lavoro in un anno, quella che una volta si chiamava
l'elemosina...facciamo l'elemosina di Stato; 67 giornate che sono
indispensabili però a queste persone per maturare almeno
un'annualità dal punto di vista contributivo nel settore agricolo e
consentire loro di avvicinarsi chissà un domani ad una
pensione.
Vorrei però segnalare che, versando 67 giornate di lavoro, ci
rendiamo conto di che pensione andremo a maturare per queste
persone, cioè stiamo cercando di dare una risposta che è una non
risposta, stiamo creando dei futuri pensionati poveri nei confronti
dei quali dovremo successivamente intervenire negli anni che
verranno, lo voglio dire in questo Consiglio regionale, perché chi
verrà dopo di noi dirà: "ma chi erano quelli che hanno creato
queste pensioni qua che adesso abbiamo tutti questi pensionati al
minimo a cui dobbiamo provvedere dandogli un piatto di minestra,
magari un tetto dove andare a dormire", e cose di questo tipo.
Allora, questa è la grandiosa misura che stiamo mettendo in campo,
eppure è così grave la situazione occupazionale in Valle d'Aosta,
che le persone la aspettano: aspettano drammaticamente queste 67
giornate di lavoro. Ci chiedono: "ma perché non riuscite a portarle
a 70, 75, 80?", siamo a questi livelli. Ecco il senso di
responsabilità che ci spinge qui oggi, perché è talmente drammatica
la situazione del lavoro in Valle d'Aosta, che ci mancherebbe! Come
è stato costruito però questo provvedimento...ecco, rispetto alla
proposta che facevamo noi di utilizzare dei fondi impegnati nel
settore dell'aeroporto, che in questo momento non va per la
maggiore, si è invece andati a spiluccare qua e là una serie di
risorse...alcune addirittura che dovevano coprire posti di lavoro,
quindi abbiamo tolto a qualcuno per dare ad altri. Non è certo
questa la situazione...noi volevamo utilizzare dei fondi
inutilizzati o comunque dedicati ad un settore inutile in questo
momento per la Valle d'Aosta, l'aeroporto, per renderli produttivi
e metterli nel mondo del lavoro. Addirittura due voci, saranno
delle cifre non importantissime, però lo voglio dire a chi fa
impresa, che ci dà sempre lezioni di impresa dalla mattina alla
sera, no? Ottantamila euro vengono da investimenti nel settore
della tutela del patrimonio forestale e abbiamo anche preso parte
dall'investimento di 90 mila euro per la previsione e la
prevenzione dei rischi naturali e antropici. Se c'era una cosa dove
non dovevamo andare a prendere, era il settore investimenti, però
questo è e in questo momento non possiamo che dire: "sì" per dare
una risposta al delicato mondo del lavoro, ma questo delicato mondo
del lavoro chi l'ha seguito in questi anni ha anche capito che ha
bisogno di un'attenzione anche sul piano della dignità, certo
bisogna dare dei soldi e delle giornate a delle persone, ma hanno
bisogno di dignità. Alcuni di questi lavoratori vengono impegnati
nelle squadre forestali, proprio quelle in cui lavoravano da anni,
quelle in cui ci sono dei lavoratori stabili, a tempo
indeterminato, e quindi tornano a fare il lavoro di
bûcheron
che facevano una volta, sono pochi. Altri lavorano nel settore
della sentieristica, sono lavori importanti, perché abbiamo sempre
detto che rispondono all'esigenza fondamentale di avere un
territorio ben tenuto, curato, sentieri belli favoriscono il
turismo in una zona di montagna come la nostra, soprattutto il
turismo estivo, e quindi sono valore aggiunto per chi fa impresa
nel nostro territorio. Ce n'è poi una quota che lavora alla
produzione di ortaggi. Devo dire che quest'anno qualcuno si è
accorto che mettersi a fare...con l'attività pubblica produrre
degli ortaggi e poi fare concorrenza ai giovani agricoltori, che
stanno diversificando il loro prodotto, non era proprio la migliore
genialata di questo mondo e in questo senso sembra che da
quest'anno cesseranno le vendite e si andrà piuttosto a produrre
ortaggi per quelle che sono le Onlus, alcune strutture pubbliche
della nostra regione, vedremo.
Io auspico che non si faccia con il pubblico concorrenza ad un
altro settore, che ci sia sinergia tra di noi, come dico, se
pulisco un sentiero, uso del denaro pubblico che aiuta un
albergatore perché dice al suo cliente: "vai a farti una
passeggiata". Devo cercare di fare delle attività che non siano
così in contraddizione, visto che poi ci sono amministrazioni
comunali che avrebbero bisogno di risorse per la cura delle aree
verdi e quindi tutta una serie di persone che hanno queste
competenze, che hanno in questi anni acquisito competenza nel
gestire il verde nei settori appunto della forestazione lì
potrebbero trovare una risposta, perché non è indifferente anche la
qualità del lavoro che noi diamo. Nella
mission
di questa
legge, che a me è piaciuta molto da questo punto di vista, si dice
in qualche modo che bisogna far fronte a quelle persone che hanno
limitazioni fisiche o problematiche socio-familiari, cioè persone
che sono svantaggiate. Allora mi è venuto in mente, quando, per
esempio, in alcune grandi aziende c'era l'obbligo di assumere gli
invalidi, per esempio, la FIAT per un certo periodo faceva questi
lavori, che spero non faccia più, e creava dei reparti dove, visto
che ogni
tot
di lavoratori doveva assumere degli invalidi,
ci metteva gli invalidi, non li metteva nei settori dove si
produceva, li metteva in reparti dove dovevano contare le viti da
mettere in scatole, dopodiché queste scatole venivano prese e
svuotate in un mucchio e poi dovevano di nuovo ricontare le viti.
Certo, avevano un lavoro, ma quel lavoro lì non è un lavoro che
crea dignità e che ti inserisce...anzi in quei reparti lì, che
diventavano poi "reparti confino", venivano mandati i delegati
sindacali che avevano rotto le scatole, li mettevano lì a vegetare.
Allora, se abbiamo dei lavoratori - e non tutti sono gravemente
invalidi, eccetera -, bisogna anche utilizzarli per fare delle
attività che diano loro dignità, che li facciano sentire persone
utili, perché, se saranno carichi di dignità, magari avranno anche
la forza di cercarsi un lavoro da soli, di ricostruirsi una vita
fuori da quest'elemosina pubblica che stiamo facendo in questo
momento, avranno lo spirito per andare a cercare altrove un posto
di lavoro, se invece noi li riduciamo a bagnare lattuga quando una
volta facevano determinati lavori, probabilmente non facciamo la
scelta migliore per loro. Dentro un provvedimento importante in cui
ci sono - l'ho spiegato - lavoratori che vengono impiegati...non ho
fatto di tutta un'erba un fascio, non ho generalizzato, non ho
detto che è tutto male, ho cercato di puntualizzare che ci sono
degli aspetti che potrebbero essere curati meglio e, dal mio punto
di vista, migliorati, perché è questo che bisogna cercare di fare
nello spirito della legge.
Mi fa piacere che l'Assessore e la maggioranza abbiano recepito
una mia esigenza, ma anche di tutta la minoranza: qualora i 220
posti non vengano tutti coperti da persone che rientrano nelle
caratteristiche previste dalla legge, è molto importante, abbiamo
detto, declinare le caratteristiche con cui vengono scelte le
persone che vanno a coprire quei posti. Devo dire che questo è
sempre stato fatto con una certa correttezza: prima gli invalidi,
poi si vedeva se c'era qualcuno che aveva cinquantaquattro anni,
eccetera, però scriverlo in una legge - lo dico sempre - è sempre
meglio che farlo anche con buon senso. C'è una norma e quella norma
la si rispetta, quindi, da questo punto di vista, a me fa piacere
che sia stato messo in legge un percorso chiaro di questo tipo,
così come naturalmente auspico con gli altri colleghi
dell'opposizione che se si creano le condizioni per riuscire ad
occupare anche quelli che si trovano sotto...con la soglia dei
cinquant'anni sarebbe un traguardo importante per i cantieri
forestali, perché davvero le persone in condizioni di sofferenza
sono tante, però - lo ripeto - andando a creare quelle condizioni
di lavoro, nell'Assessorato ci sono le competenze per creare
squadre che facciano dei lavori veramente utili e soprattutto in
rapporto - ripeto - con le amministrazioni comunali, quindi non
semplicemente assumere e creare dei lavori che poi non danno quella
dignità di cui queste persone hanno sicuramente diritto.
Un voto quindi sicuramente a favore, ma restano alcune criticità
che spero l'Assessore, come ha voluto farsi carico con un
emendamento di alcune questioni che gli erano state poste da tutti
in commissione, possa in qualche modo, ancorché dimissionario,
intervenire per riuscire a dare risposte a questi problemi, poi
naturalmente le emergenze della Valle d'Aosta sono tantissime e
quindi chissà...come avremmo voluto vedere quelle famose leggi di
settore che dovevano far ripartire il mondo dell'impresa
valdostana...chi ci sarà speriamo che le veda.
Presidente -
Altri? Non ci sono altre richiese di
intervento? Ha chiesto la parola il collega Gerandin.
Gerandin (UVP) -
Merci Madame la Présidente.
Certo, il disegno di legge n. 21 che andiamo ad approvare è una
goccia in mezzo al mare delle difficoltà dei valdostani, noi di
questo ne siamo coscienti, ne siamo coscienti proprio perché sono
dieci mesi che noi evidenziamo le difficoltà della Valle d'Aosta.
Abbiamo provato anche a fare delle proposte diverse e indubbiamente
ci fa piacere la sensibilità della collega Péaquin, peccato, ecco,
che quando noi abbiamo proposto nel passato un piano occupazionale
che prevedesse delle risorse apposite per creare occupazione e
abbiamo chiesto di tagliare le indennità, i compensi degli
Assessori, di ridurre il compenso del Presidente del Consiglio, lei
ha sempre votato contro, se n'è dimenticata? Lei ha votato contro!
Quando noi abbiamo presentato, in sede di approvazione del
bilancio, una proposta che andava a reperire delle risorse in
questo senso, beh, lei è stata molto ligia al dovere di
appartenenza, lei ha votato contro! Allora, indubbiamente ci fa
piacere questa lezione di responsabilità e di buona gestione
pubblica, ma arriva fuori tempo massimo, noi queste cose le abbiamo
dette dieci mesi fa e dieci mesi fa nessuno ci ha ascoltato.
Voglio toccare solo alcuni punti di quelle che lei ha detto che
sono delle urgenze, punti peraltro toccati anche da quella stampa
asservita che fissa quali sono le materie dei disegni di legge che
rivestono carattere di urgenza e di indifferibilità. Lo leggiamo
quotidianamente, per cui sappiamo a chi risponde, sappiamo anche
qual è il grado di asservità che ha verso quello che in questo
momento rappresenta la maggioranza o il potere a livello regionale.
Allora, collega Péaquin, lei ci ha dato una lezione di gestione
aziendale privata, le pongo solo alcuni punti di quelli che tutti
dicono...e a giusta ragione in questo momento è una
priorità...quella dell'approvazione del consuntivo e
dell'assestamento di bilancio. Ora, lei quale imprenditore...e qua
voglio solo dire i motivi per cui noi in questo momento abbiamo
avuto dei seri dubbi a portare in commissione questi due
provvedimenti, ci teniamo a sottolinearlo perché non è per fare
ostruzionismo, è che abbiamo una visione diversa. Noi aspettiamo
che qualcuno ci spieghi come mai, a fronte di un avanzo di
amministrazione di circa 60 milioni, ben 27 derivino da fondi dello
Stato e comunitari da attribuire all'esercizio finanziario 2013. Vi
siete mai preoccupati come mai nel 2013, che eravate maggioranza,
non li avete spesi? Ditecelo il perché, diteci perché non avete
speso i fondi dello Stato e i fondi comunitari, diteci anche perché
nell'assestamento di bilancio andate a rapinare oltre 19 milioni
riferiti a finanza locale, perché sono una rapina, perché per la
prima volta su un disegno di legge di assestamento voi andate a
dire che andate in deroga a quella che è la legge nella quale è
fissato che l'avanzo di amministrazione di finanza locale va a
finanza locale. Diteci anche come mai continuate ad alimentare quel
fondo in gestione speciale di Finaosta e non avete un passaggio,
che sia uno, che si ponga un problema occupazionale.
Noi allora delle lezioni di stile, delle lezioni di quelle che
sono le urgenze le accettiamo, ma quando c'è un minimo di
responsabilità comune, quando c'è una visione di prospettiva.
Questa è la differenza che in questo momento distingue fra due
progetti, sono due progetti diversi, dove non è un discorso di
poltrone da occupare per avere una prospettiva della Valle d'Aosta,
sono i contenuti che si differenziano, dove c'è una differenza
sostanziale e questa, sinceramente, è una cosa per noi
inaccettabile, che ci venga detto che facciamo ostruzionismo. Noi
crediamo in una Valle d'Aosta diversa, dove la gente...e in questo
caso ne abbiamo un esempio, ha detto bene il collega Donzel: stiamo
facendo una sorta di elemosina di cui magari ci vantiamo pure, ma
non è questo il futuro della Valle d'Aosta. Non siamo riusciti a
creare impresa, non siamo riusciti a creare occupazione e noi non
abbiamo nessun problema a convocare il giorno dopo un Consiglio
straordinario se ci portate la grande novità di questi giorni, che
dobbiamo leggere per altre Regioni a Statuto speciale, vedi la
Sardegna, portateci all'ordine del giorno, come la Sardegna ha
ottenuto:
"fine del Patto di stabilità per la Regione Sardegna
per il 2015"
. State ancora vagando, non sapendo dove andare e
con chi discutere neanche il Patto del 2014. A noi che alla fine
del 2014 ci venite a dire che siete felici perché non siete stati
sanzionati o non siamo stati sanzionati...non ce ne può importare
di meno, noi le regole le vogliamo prima! Convocate un Consiglio
con questo all'ordine del giorno e noi vi diremo: "bravi" e lo
voteremo all'unanimità. Nessuna novità su questo, perché non dite
che sull'assestamento di bilancio c'è un passaggio nel quale
all'articolo 5 dite che sul miliardo e 76 milioni, che è stato il
bilancio approvato, la disponibilità effettiva è di 750 milioni in
attesa di definizione del patto. Vi mancano 320 milioni, dite alla
gente che con queste cifre non avete neanche di che pagare gli
stipendi fino a fine anno e allora non dateci delle lezioni di vita
su come dobbiamo comportarci, venite con delle proposte concrete,
reali su come pensate di uscire da questa disgrazia che sta
colpendo la Valle d'Aosta! La politica in questo momento è
impegnata a Roma a discutere, discute il Patto di stabilità, per
noi in questo momento tutto tace, vi abbiamo dato la disponibilità
in tempi non sospetti di far parte della partita, ci avete detto:
"no, grazie, abbiamo chi ci rappresenta, abbiamo le personalità che
hanno gli agganci giusti". Bene, io spero solo che, quando si
saranno definite le regole, non sia troppo tardi per la Valle
d'Aosta, allora su questo io chiedo di confrontarci, su questi
contenuti, fissate le commissioni su questi contenuti, fissatele,
noi ci saremo, ma, mentre continuate ad inseguire fantasmi senza
avere una visione chiara del destino che attende la Valle d'Aosta,
noi non ci saremo per darvi ulteriori risorse da sperequare come
avete fatto con le ultime sedute di Giunta, dove avete distribuito
a tutti, avete distribuito a pioggia, avete svuotato le casse
regionali, avete azzerato le risorse, certo che ve ne servono
adesso.
Non si arrabbi, Presidente, sto rispondendo alla sua collega, se
non cominciava lei, non avrei mai cominciato, comunque, detto
questo, la mia conclusione è molto semplice: confrontiamoci su
quelle che sono le vere esigenze della Valle d'Aosta. A noi non
importa, e l'ho detto, inseguire eventualmente dei presupposti che
non creano un minimo di speranza ai valdostani. Noi sui contenuti e
sui confronti veri ci saremo, sul resto mi pare tante
chiacchiere.
Président -
Il y a d'autres requêtes d'intervention? Pas
d'autres? S'il n'y a pas d'autres requêtes, on peut fermer la
discussion générale...ah, non, pardon, la parole au collègue
Guichardaz.
Guichardaz (PD-SIN.VDA) -
Non ho capito, collega Péaquin,
come mai ha sentito l'esigenza di fare questa paternale ai colleghi
dell'opposizione. Lei, collega Péaquin, non interviene praticamente
mai, in questi undici mesi l'abbiamo sentita forse una volta come
relatrice di una norma di una legge, qualche volta timidamente in
commissione, poi arriva qua e fa la paternale alla minoranza, cioè
ci viene a dire bisogna...il senso di responsabilità, bisogna
dialogare, bisogna parlare, dicendo implicitamente che la
responsabilità di questo momento di crisi è chissà di chi? Non di
sicuro della maggioranza, perché altrimenti si sarebbe cosparsa il
capo di cenere, avrebbe fatto un
mea culpa
, invece di fare
le sue solite invocazioni magari alla responsabilità altrui, perché
ovviamente lei ha la responsabilità, ha la patente di responsabile,
collega Péaquin, perché ha sempre marciato dritto, ha sempre votato
ciò che le dicevano.
Ha votato provvedimenti, collega Péaquin, che, se li dovesse
riguardare indietro, sono provvedimenti che non credo vadano
proprio nella direzione della responsabilità. Ha votato una
finanziaria, noi abbiamo presentato...li ho portati, guardi, gli
emendamenti alla finanziaria...questi sono gli emendamenti della
minoranza. Lei ha votato una finanziaria che ha ridotto questa
Valle d'Aosta in una condizione pietosa. Ha votato una finanziaria
che ha fatto in modo che sulle politiche sociali ci fosse una
riduzione di oltre 10 milioni di euro, sulla sanità di oltre 26
milioni di euro e magari adesso ci venite a dire che è tutto
bloccato in commissione perché l'opposizione sta facendo
ostruzionismo, perché siamo i responsabili di questa crisi. Chi è
responsabile della crisi, collega Péaquin? Chi è che ha mandato
sotto questa Giunta? Chi è che ha indotto le dimissioni degli
Assessori, che oggi, malgrado tutto, sono ancora seduti lì,
malgrado siano dimissionari? Non siamo stati noi, noi siamo in
diciassette, siete voi che avete mandato la vostra maggioranza così
come è ridotta oggi, l'avete ridotta così! Non siete stati in grado
di governare, non siete stati in grado di assicurare una
maggioranza stabile e oggi ci viene a fare la paternale, collega
Péaquin! Il richiamo alla responsabilità, ma ci faccia il piacere,
per favore, almeno abbia la decenza di continuare questo suo
silenzio che è apprezzato anche spesso e volentieri da tanti di
noi! Il silenzio è d'oro. Quanti provvedimenti abbiamo proposto
noi, quante soluzioni abbiamo proposto noi come opposizione e non
sono mai stati accolti da chi oggi ci fa le paternali e ci fa le
prediche. Quanti provvedimenti, collega Péaquin? Cosa ha votato sul
casinò, si ricorda? Quando noi facevamo le mozioni perché c'era un
allarme lavoratori, si parlava di 11 milioni di tagli, si parlava
di situazioni critiche e voi avete sempre votato...non tutti, e di
questo va preso atto, ogni tanto nelle file della maggioranza ci
sono stati dei momenti di orgoglio e, diciamo, un senso di
responsabilità, se vogliamo, in questo senso...
Faccio questo discorso non sul testo di legge, ma perché mi
costringete a farlo, perché oggi era così semplice, si discuteva di
cantieri forestali, si discuteva di risolvere il problema di tante
persone che aspettano non per colpa nostra, ma se aspettano è
perché in questi anni avete sempre fatto una politica che è stata
una politica che avete deciso voi nelle segrete stanze, non avete
mai condiviso con nessuno e oggi vi ritrovate in queste
condizioni...
(interruzione della Consigliera Péaquin, fuori
microfono)
...no, perché lei viene a farci la paternale sul senso di
responsabilità, su come dovremmo comportarci, su quello che non
abbiamo votato. Allora lei, collega Péaquin, vada a guardare che
cosa ha votato lei in questi undici mesi e poi ci dirà!
Presidente -
Ci sono altre richieste di intervento? Se
non ci sono altre richieste...ha chiesto la parola il collega
Fabbri.
Fabbri (UVP) -
Merci Madame.
Cari colleghi, ho sentito dire in quest'accesa discussione che
ci vuole buona volontà da parte di tutti, la legge che andremo ad
approvare è un esempio di buona volontà, un esempio di buona
volontà che deriva da una nostra iniziativa. Io comunque direi che
nell'esprimere la mia personale soddisfazione perché finalmente,
appunto, si può vedere un atto che ha un aspetto veramente
importante nella vita delle persone, anche se, purtroppo, come ha
detto il collega Raimondo, si tratta di una ben piccola cosa, se
non altro si va incontro a quella che è un'esigenza fondamentale di
alcuni lavoratori...dicevo, nell'esprimere la mia soddisfazione per
quest'atto che andremo ad approvare, voglio però esprimere anche
l'amarezza su come questa legge è stata finanziata. Già è stato
detto di nuovo dal collega Donzel che sono stati reperiti dei fondi
sottraendoli da capitoli di estrema importanza. Io vorrei
specificare che la fetta grossa di questo finanziamento, cioè i 2
milioni e 300 mila euro, sono derivati dall'introito del fondo
vincolato presso il BIM, di cui all'articolo 14, eccetera.
Voglio sottolineare due aspetti di questa sottrazione,
chiamiamola così, di 2 milioni e 300 mila euro: primo, ai nostri
Comuni, perché questi 2 milioni e 300 mila euro sono stati presi da
un fondo che era stato già sottratto qualche anno fa ai nostri
Comuni, quindi di nuovo concorrono a risolvere i nostri problemi
quando dovrebbe essere proprio il contrario: dovremmo essere noi a
concorrere a risolvere i problemi dei Comuni; secondariamente
questo fondo è stato istituito per affrontare quelle che sono delle
emergenze sociali e sanitarie per la nostra Regione. Ora, se noi
avessimo trovato questi fondi laddove noi avevamo detto di
prenderli, e cioè nella gestione dell'aeroporto, avremmo potuto
usufruire di questo fondo intervenendo là nei settori sociali che
sono stati fortemente tagliati, uno di questi tagli ci è stato
prospettato proprio con una delibera di Giunta ultimamente. Avremmo
potuto reperire quei fondi per incrementare, non solo per tagliare
quell'aspetto sociale, ma avremmo potuto incrementarli ricorrendo
proprio a questo fondo. Grazie.
Presidente -
Non ci sono altre richieste? Chiudiamo la
discussione generale. Ha chiesto la parola il collega Bertschy per
dichiarazione di voto...prego.
Bertschy (UVP) -
...in discussione generale, prima non
riuscivo a prendere la parola...
Presidente -
È per un intervento in discussione generale?
Non funzionava? Però vi chiedo solo se riuscite a prenotarvi prima,
così non la chiudo...quindi, ancora in discussione generale, la
parola al Consigliere Bertschy.
Bertschy (UVP) -
Merci Madame la Présidente.
Aspettavo, anche perché rileviamo che le vecchie abitudini non
sono cambiate...il povero soldatino va in trincea e poi, prima che
lo difendano, bisogna avere e sentire le opposizioni che alzino i
toni. Devo dire che non vorrei essere al posto di chi viene scelto
ogni tanto a fare la battaglia da solo, perché effettivamente poi
sembra di personalizzare la cosa. Allora io dico, usando una
battuta: oggi santa Marilena d'Arnad lasciamola un po' più
tranquilla, credo che parliamo a tutta la maggioranza, ecco,
parliamo a tutta la maggioranza che, come al solito, è silente,
tutti sono presi nelle trattative e forse vi è anche poco tempo di
prepararsi su alcuni argomenti...mentre su questi argomenti noi ci
siamo preparati a lungo e stiamo preparando a lungo il lavoro da
fare perché sappiamo bene che, pur avendo avuto la
possibilità...visto che qualche Consigliere, frequentando i tavoli
di discussione per un periodo, ecco, ha anche immaginato di poter
sposare il progetto della
Renaissance
, poi dopo averlo letto
a fondo, si è leggermente ritratto...quindi la crisi perdura.
Pur avendo avuto questa disponibilità, siamo nella situazione
del 26 marzo, Union Valdôtaine e Stella Alpina hanno perso quel
"votino" che gli serviva per stare in piedi e il 27 marzo, il
giorno dopo, avrebbero dovuto tornare con una propria risoluzione
per risistemare la maggioranza; invece, con grave irresponsabilità
e con la complicità di chi questa crisi poi l'ha voluta veicolare
come vuole, ecco, sui mezzi di informazione, hanno lasciato dal 26
marzo ad oggi la Valle d'Aosta senza la maggioranza. Dal 26 marzo
ad oggi la parola "responsabilità" l'abbiamo sentita tante volte,
l'abbiamo sentita in ogni occasione dove si poteva in qualche modo
mettere in difficoltà le opposizioni, che semplicemente avevano
fatto, attraverso un lavoro corale, che immaginiamo potremmo ancora
fare...avevano messo la parola "fine" ad un sistema di governare
nel quale non credevano; questo è diventato, per alcuni versi, un
peccato mortale...ecco, un peccato mortale. Noi invece continuiamo
a dire che quel sistema, che poi per noi si è voluto dopo il
programma che abbiamo fatto come coalizione progressista nella
Renaissance
grazie al sostegno anche del Movimento Cinque
Stelle...quel sistema appunto va cambiato. In quel sistema ci
stanno i provvedimenti come questi della legge 21, ci sono altri
modi di governare che noi abbiamo messo in campo. Siamo stufi però
di sentirci dire che lo stallo...che la Valle d'Aosta è
paralizzata! Certo, non si può amministrare, ma chi siede lì, oggi,
salvo forse il Presidente, continua a percepire la propria
indennità da Assessore, le strutture sono ancora tutte in funzione,
quindi la politica che gli Assessori devono fare...sono pagati per
farla, non c'è fermo della politica, Consigliera Péaquin, non siamo
fermi con la politica, è ferma l'attività amministrativa! Tra
l'altro, ricordo al Presidente Rini che il 20 maggio, nella
Conferenza dei Capigruppo, noi abbiamo chiesto semplicemente di
poter fare un Consiglio straordinario tre giorni dopo...siamo
arrivati al 3 giugno, perché la commissione è stata convocata una
settimana dopo...
(interruzione del Presidente del Consiglio, fuori
microfono)
...sì, ma la commissione, Presidente...portate pazienza, sono
tutti della maggioranza, se vi ricordate bene, tornando indietro di
dieci mesi, non è che avete lasciato tanta possibilità
all'opposizione di determinare né scelte, né tempi e neanche ruoli,
quindi avete fatto tutto da soli questo pasticcio! Noi il 14 maggio
abbiamo chiesto il Consiglio straordinario, il 20 maggio
Capigruppo, dopo venti giorni diamo risposta per quest'elemosina
dei tre mesi di lavoro ai cantieri forestali e alla forestale.
Mi dispiace, Presidente, che la mettano sempre in condizione di
prendersi tutte le responsabilità, perché immagino che in questi
venti giorni si voleva anche costruire qualche cosa di diverso se
ci siamo presi l'ultima ora dell'ultimo giorno per convocare il
Consiglio...i frutti non sono maturi e allora, rispetto a questo,
facciamo attenzione ad usare la parola "responsabilità". Il 20
maggio nella Conferenza dei Capigruppo noi abbiamo detto
semplicemente - tutti i Capigruppo dell'opposizione - che eravamo
disponibili a ritrattare l'assestamento di bilancio e tutti gli
altri argomenti utilizzando tempi di discussione diversi, noi
chiedevamo il Consiglio straordinario tre giorni dopo e chiedevamo
la Capigruppo per ripartire con i venti giorni di discussione con
le commissioni, ma anche qui si è voluto veicolare all'esterno che
i Capigruppo delle opposizioni non erano disponibili a fare
ripartire le commissioni. Dal 20 maggio al 3 giugno non c'è più
stata una Capigruppo per discutere queste cose e bene fa il
Presidente a sollecitarci su questi argomenti, bene fa, forse è
l'unico che si ricorda che di questi argomenti bisogna parlare.
Ripeto: bene fa a ricordarlo perché ci sono argomenti urgenti che
vanno trattati lì sopra, ma ci sono contenuti di quegli argomenti
urgenti...alcuni sono andati anche sui giornali con il famoso
discorso delle badanti...sul quale assolutamente non siamo
d'accordo, ma attiviamo la commissione e venite lì e vi sentirete
dire che non siamo d'accordo sui contenuti di quella roba lì, che
vi siete gestiti da soli in un momento di maggioranza senza nessun
confronto...
(interruzione di un Consigliere, fuori microfono)
...senza nessun confronto, sì, ma poi ha tempo di replicare,
così la sentiamo anche qui e non solo sui giornali! Allora,
facciamo attenzione ad usare male la parola "responsabilità" e l'ha
usata per tutti, perché noi siamo responsabili dall'inizio, siamo
responsabili adesso...e i tempi di discussione li dettate voi, non
li dettiamo noi, li dettate voi...anche il Vicepresidente Lanièce
li può dettare i tempi di discussione.
Mi dispiace che tutte le volte si venga a ricordare agli altri
quello che io credo molto onestamente la Consigliera Péaquin ha
detto, ci mancherebbe! Lei era nominata relatrice l'11 aprile,
tanto per ricordare delle date, perché qui la politica si fa con
gli atti concreti. Dall'11 aprile al 23 aprile che vi siete dimessi
come Assessori e siamo entrati in questo periodo di vacanza
amministrativa e non politica, perché noi appunto lavoriamo tutti i
giorni per l'attività politica...dall'11 aprile al 23 aprile la
Consigliera Péaquin poteva farci questa relazioncina, che devo dire
è stata ben esposta, aveva dei contenuti...miseri. In tre giorni
però si poteva fare questa relazioncina, convocare la commissione e
oggi avremmo già potuto fare il Consiglio prima del 23 aprile,
saremmo già tutti con gli operai forestali in carica, cari colleghi
di maggioranza, invece è il 4 giugno e dovremo aspettare un altro
mese affinché questa gente possa lavorare. Ce le ricordiamo queste
cose, le diciamo in maniera chiara alla gente queste cose qua, non
è tutta colpa sempre dell'unica persona che si cita, c'è una
maggioranza, ci sono dei ruoli, ci sono delle persone! Fatelo il
vostro lavoro e chiamateci a fare il nostro...queste date qua non
se le ricorda più nessuno? Allora, degli errori ne facciamo tutti,
probabilmente qualcuno anche noi, l'unico errore che possiamo aver
fatto è di aver detto chiaro dall'inizio cosa non ci va bene e aver
detto in maniera altrettanto chiara che cosa si può cambiare, senza
far finta e assumendoci la responsabilità delle cose che diciamo
dall'inizio qui in Consiglio regionale.
Président -
A demandé la parole la collègue Certan.
Certan (ALPE) -
Merci Madame la Présidente.
Devo dire che non so che cosa stiano pensando i cittadini e i
lavoratori che stanno seguendo questo Consiglio. Bisognerebbe ogni
tanto anche noi Consiglieri prenderci ognuno le nostre
responsabilità e ricordarci quello che abbiamo detto durante questi
dieci mesi o questi quattro anni e a volte ricordarci anche quello
che non abbiamo detto. Penso però che si debba sempre cercare di
andare avanti e di migliorarsi, e soprattutto credo che i cittadini
chiedano oggi a tutti noi Consiglieri di avere...ci chiedono la
fiducia, perché questo è quello che spesso manca alla politica: non
c'è più fiducia nella politica, ma forse perché non c'è neanche più
fiducia al nostro interno, si recitano delle liturgie, la politica
ha i suoi tempi, recita delle liturgie e poi però non conclude.
Oggi finalmente possiamo dire che,
obtorto collo
, siamo
arrivati ad una soluzione partita quattro anni fa, perché ALPE come
movimento quattro anni fa non si era sottratta alla sua
responsabilità. ALPE quattro anni fa, quando queste decisioni erano
state prese forse in modo univoco, quando c'era una maggioranza
molto più forte, aveva già proposto e fatto...aveva portato un suo
contributo costruttivo e fatto delle proposte che non sono state
accolte...oggi dopo quattro anni...siamo contenti, credo che sia un
passaggio. Va ricordato, l'ha ricordato prima anche Donzel, che è
un po' una vittoria di Pirro, non possiamo proprio dire di essere
felici, però speriamo di iniziare da qui e partire...e che tutti i
dossier, collega Péaquin, vengano poi aperti e magari anche
migliorati.
Penso che ci sia però una cosa da dire, perché io credo che
debba essere chiari di chi è la responsabilità. Ognuno di noi conta
un trentacinquesimo e, come un trentacinquesimo, ognuno di noi ha
il dovere di parlare, di esprimere dubbi, non dubbi e provare ad
essere costruttivo, quindi credo che in questo sia importante che
ognuno di noi non si sottragga mai alle sue responsabilità, perché
siamo qui in rappresentanza di tutti i cittadini. La maggioranza
uscente o decaduta però ha diciotto trentacinquesimi di
responsabilità, perché non sono stati sicuramente i diciassette o
chiamateli tutti come volete: sette più cinque, più tre, più due,
più...quello che volete, però, comunque sia, noi avevamo
diciassette trentacinquesimi di responsabilità, laddove è mancata,
non è certo stata per colpa della minoranza e soprattutto se la
maggioranza, se i diciotto trentacinquesimi ritengono di portare
tutti i dossier che lei ha elencato e che sicuramente i cittadini e
i lavoratori valdostani stanno aspettando di vedere risolti...i
diciotto trentacinquesimi possono tranquillamente presentare
proposte e fare i Consigli, perché comunque noi siamo molto umili e
sappiamo quanto valiamo. Credo però che stare in silenzio sia
peggio, quindi ben vengano i confronti, ben venga la discussione se
poi però porta dei risultati, perché sennò...quindi oggi forse
iniziamo un percorso nuovo con il dossier dei forestali,
ricordiamoci però, e lo ripeto, che sicuramente per quei
lavoratori, che magari vedranno aperto di nuovo un piccolo
spiraglio, noi cantiamo vittoria, ma per loro è solo un piccolo
spiraglio, è proprio una battaglia che noi ci giochiamo qua a
parole e che fuori, ripeto, è la vincita solo di una battaglia, una
vittoria di Pirro, non di più.
Presidente -
Altri? Non ci sono altre richieste di
intervento? Chiudiamo la discussione generale. Ci sono richieste?
In replica? La parola all'Assessore Testolin.
Testolin (UV)
- Grazie Presidente.
Mi trovo a parlare dopo interventi che hanno, diciamo, spaziato
un po' in quella che è una problematica che non è esclusiva
dell'argomento trattato in quest'ordine del giorno. Io mi permetto
di riportare un po' la discussione su quella che è invece la legge
che stiamo analizzando, una legge che è stata presentata dalla
collega Péaquin, che ci ha visti, diciamo, il 26 di marzo a
discutere una risoluzione all'interno della quale ci siamo assunti
unanimemente, e con il placet anche, diciamo, della situazione
finanziaria esistente, quello che era un impegno che
quest'Amministrazione ha voluto accollarsi, un impegno importante
se paragonato a quello che è stato negli anni precedenti, dove nei
piani straordinari - che, peraltro, mi permetto di sottolineare che
anche nel 2012 e nel 2013 erano stati approvati con i finanziamenti
reperiti in fase di assestamento del bilancio - rappresentavano,
nel 2012, 2 milioni di euro e, nel 2013, 2 milioni e 400 mila euro.
Si reperisce quindi in una situazione finanziaria, diciamo, diversa
e deteriorata rispetto agli anni precedenti un importo di 2 milioni
e 300 mila euro, dando la possibilità di mettere sul campo un piano
straordinario, che chiaramente risponde in maniera parziale a
quelle che sarebbero le necessità di tutta una serie di lavoratori
iscritti nella lista forestale, ma che è comunque un piano che,
come ha detto il collega Donzel, cercherà di dare queste 67
giornate lavorative, che potranno garantire a livello pensionistico
l'acquisizione di un'annualità, che potrà avvicinare gli ultra
quarantacinquenni e gli ultra cinquantacinquenni all'età
pensionabile con un attimino più di serenità.
Mi permetto solo di sottolineare come l'impegno assunto il 26 di
marzo in merito al reperimento dei fondi sia stato portato avanti
con solerzia da parte della Giunta, nel senso che, grazie anche
all'impegno dell'Assessorato delle finanze in data 28 marzo, è
stato proposto in Giunta questo disegno di legge, che reperiva le
risorse sul fondo destinato al BIM. Un fondo che, per certi versi,
comunque, consolida quella che è, diciamo, la prerogativa di questo
fondo, perché questo fondo va a finanziare anche in questo caso
un'attività che ha del sociale, risolve una situazione all'interno
di famiglie che versano in una situazione, diciamo, pregiudicata e
quindi è un po' in quest'ottica che va valutato anche il
riferimento di questi fondi.
Per quanto riguarda invece una puntualizzazione del collega
Donzel in precedenza, mi permetto solo di sottolineare come i dati
che ha letto in merito alla previsione sui piani naturali ed
antropici è un finanziamento, è una parte di finanziamento, non è
una parte dalla quale vengono sottratte delle risorse, quindi
quelle sono le voci che vengono finanziate all'interno del disegno
di legge, il reperimento in toto è ovviamente quello di 2 milioni e
3 sul fondo del BIM.
Per quanto riguarda la discussione che c'è stata anche in II
Commissione, credo sia da sottolineare il fatto che nessuno dei
Consiglieri presenti avesse eccepito sulla bontà del disegno di
legge nel suo complesso, cioè di andare a dare una risposta a
quelle che erano delle esigenze e il fatto che sia stata approvata
all'unanimità ne è una prova, dove c'è una reale necessità, ci si
confronta in modo corretto e si cerca di dare delle risposte.
Sarà peraltro poi presentato un emendamento che va assolutamente
nell'ottica di quella che era un'esigenza emersa all'interno di
questa stessa commissione e che, come sottolineato anche dal
collega Nogara, poteva far presupporre che ci fosse un avanzo di
risorse rispetto a quella che era l'adesione da parte degli ultra
cinquantacinquenni e delle ultra quarantacinquenni a questo piano
lavorativo, per cui molto giustamente è stato sottolineato come
sarebbe stato opportuno utilizzare tutte le risorse messe a
disposizione da questo finanziamento. Si è lavorato in questo senso
con l'allestimento di un emendamento che va a determinare, oltre a
quelle che sono le persone ricomprese in questo piano
straordinario, anche la possibilità di dare queste 67 giornate a
persone, diciamo, con delle inabilità, che potranno quindi
partecipare in maniera credo dignitosa, così come lo è stato negli
anni precedenti, perché direi che c'è sempre stata un'attenzione
particolare da parte degli uffici nella destinazione di queste
persone ad un'attività che non solo permettesse di portare a casa
uno stipendio, ma che desse sicuramente dignità lavorativa a chi si
avvicinava all'attività stessa. Da quel punto di vista, quindi
credo che si sia cercato di mantenere il giusto profilo nei
confronti di una problematica che finalmente trova una
soluzione.
Io non sto a giudicare le cause - lo ha fatto chi più, chi meno,
chi bene, chi male prima di me - che ci hanno portato ad allungare
questa tempistica, probabilmente la colpa è sempre da suddividersi
come i meriti, quindi è comunque con soddisfazione che penso che
arriviamo a dare una risposta, una risposta che dovrà ancora
attendere, diciamo, alcuni passaggi amministrativi prima di poter
essere attuabile, ma che comunque in tempi brevi darà la
possibilità di dare delle risposte in quelle località dove questi
lavori anche socialmente utili, definiamoli così, sono attesi e
soprattutto alle famiglie dei lavoratori.
Président -
La parole au Président Rollandin.
Rollandin (UV) -
Sì, grazie Presidente.
Il fatto che sia un Consiglio straordinario ha portato oggi ad
una serie di interventi che, oltre a riferirsi alla questione in
oggetto, sono andati in qualche modo a riprendere il tema che è
oggi all'attenzione, cioè il fatto che ci siano una serie di
problemi che devono essere risolti. Problemi che hanno una parte
importante legata alla politica, quelli che sono gli aspetti di
incontri e di giusti dialoghi che devono cercare di chiarire quali
sono le possibilità di trovare delle capacità di rivedere alcune
situazioni, tener conto di programmi che sono stati presentati e
quindi di un dialogo aperto. Ora, questo è l'aspetto che
sicuramente influisce e non è oggi qui l'argomento...per riprendere
questi temi...credo che ci sarà tempo e modo per ritornarci.
Quello che vorremmo sottolineare è che oggi trattiamo tre temi
che sono stati accolti nell'ultima Capigruppo come possibili da
discutere in questa giornata. Io voglio ricordare che insieme a
questi temi, con lettera del 16 maggio, avevamo chiesto che,
essendoci un'altra serie di argomenti indifferibili ed urgenti,
potevano essere oggetto del lavoro delle commissioni, perché anche
la legge che oggi noi stiamo discutendo è venuta in Consiglio dopo
la giusta analisi nella commissione competente. A me ha fatto
piacere sentire che...ricordare che questi temi ci sono e hanno
quest'indifferibilità, noi eravamo disponibili da subito ad
attivare le commissioni. Da quello che mi è stato riferito, non c'è
stata la disponibilità di...
(interruzione di alcuni Consiglieri, fuori microfono)
...allora io credo che da domani riprenderemo il lavoro nelle
commissioni. Se ho capito male, mi spiace, ma mi sembrava di aver
capito che non c'era la disponibilità né per i problemi da essere
analizzati in sede consultiva, né in sede referente. C'erano dei
temi...poi, indipendentemente dal merito, io non dico che voi
giustamente su alcuni temi...è stato annunciato...ci sono dei
pareri diversi ed è giusto che vengano analizzati, però in
commissione, in modo da poterli portare qui in Consiglio a
discutere. Tra questi naturalmente c'era anche il rendiconto e
l'assestamento di bilancio, che tiene ferme tutta una serie di
conseguenze poi, al di là del come...colleghi, hanno anche detto,
anticipato, si potrebbe...giusto, però, diciamo, la discussione è
importante perché altrimenti questi temi rimangono lì fermi, anche
tutta la parte relativa al pagamento dei contributi che in questo
modo noi abbiamo proposto di portare avanti rimane oggi ferma.
Ecco, quindi noi siamo disponibilissimi, se c'è la disponibilità
delle commissioni a riprendere, io credo che da domani mattina
questo si possa fare. Mi fa piacere sentire che ho capito male,
perché allora questo è un altro punto che, per quanto ci riguarda,
non può che farci piacere, in quanto questi temi sono molto
delicati e, come ho detto, indifferibili e urgenti.
Sulla tematica della responsabilità che la collega Bertolin ha
voluto evocare io credo che onestamente la responsabilità è di ogni
Consigliere e giustamente poi nelle forze di maggioranza si
assumono le proposte che vengono fatte, che vengono discusse, con
la responsabilità collegiale, che è parte di questo consesso e di
questo Consiglio. Non si tratta quindi di sottolineare adesso...è
aspetto più importante e preminente di uno e dell'altro...credo sia
importante capire che siamo in un momento di difficoltà e che
queste tematiche devono essere in qualche modo viste e collegate ad
una discussione, che deve essere la più forte possibile.
Per quanto riguarda la legge, voglio ricordare che noi abbiamo
utilizzato questi fondi BIM, perché questi fondi potevano essere
disponibili subito, non abbiamo nemmeno aspettato l'assestamento di
bilancio, come vedete, che è stato approvato successivamente, per
non perdere tempo. Bisogna però anche dire che nel frattempo le
strutture hanno lavorato, per quanto riguarda la predisposizione
delle strutture competenti, per arrivare a trovarsi pronte per il
momento in cui il tema sarà affrontato e definitivamente approvato.
Ecco, credo che oggi sicuramente viviamo una situazione dove la
discussione...io non vorrei andare oltre, perché la discussione
giustamente dovrà essere ripresa su tante tematiche che oggi qui
sono state evocate, io mi limiterei oggi a prendere in
considerazione che questa partita è una partita importante, è
giusto, dà una soluzione, anche se parziale, ad alcuni problemi e
ringrazio anche per la giusta sottolineatura tra la parte che è già
andata avanti e quella che oggi potrà andare nella giusta
direzione, senza dover in qualche modo farsi concorrenza, ma
integrare quella parte precedente, ecco. Naturalmente, se ci
fossero ancora più fondi, saremmo tutti più felici, purtroppo è un
momento di difficoltà che tiene questa considerazione.
Voglio ancora fare una sottolineatura perché non vorrei che ci
fossero equivoci sul Patto di stabilità. Il Patto di stabilità
della Sardegna...non è stato risolto il Patto di stabilità 2014, si
è accennato a come dal 2015 potrebbe esserci una soluzione estesa a
tutti, non per la Sardegna, la Sardegna non ha ancora chiuso il
2013 definitivamente e sta trattando come noi il 2014. Per il 2015
è nelle intenzioni del Governo di cambiare completamente il sistema
con cui si analizzano le varie voci, che fanno parte di quelle che
sono le trattenute allo Stato, per arrivare al pareggio di bilancio
e questo tiene conto di una serie di problematiche che verranno
affrontate, naturalmente con le dovute cautele, e tenendo conto di
questa disponibilità che c'è già stata da parte del Governo di
mettersi al tavolo per discutere questo. Ecco, solo perché non ci
siano confusioni, la Sardegna in più aveva degli arretrati, non
aveva nemmeno ancora fatto il cosiddetto "riparto fiscale", la
Sardegna, come Regione a Statuto speciale, non ha ancora fatto
nulla, la Sicilia non ne parliamo, ma la Sardegna aveva tentato in
alcuni casi e avevano avuto dei problemi grossi, per cui il ritardo
è logicamente cospicuo, ma non dobbiamo confondere quale è la
nostra situazione rispetto a quella della Sardegna, né delle altre.
Ecco, questo lo dico ad onor del vero, perché non ci sia malinteso
su un tema così delicato e così specifico. Grazie.
Presidente -
Ci sono altre richieste di intervento? La
parola al collega Donzel.
Donzel (PD-SIN.VDA) -
Una breve precisazione dovuta sulla
questione di disponibilità o meno a trattare i temi. Per quanto mi
riguarda, ricordo e credo anche di aver chiesto che fosse messo a
verbale, la posizione che mi riguardava era la seguente: ho chiesto
ai Capigruppo di maggioranza che, siccome c'erano dei dossier anche
corposi, come appunto anche l'assestamento di bilancio, non ci
fosse dato un tempo stretto di discussione, ma che ci fosse la
possibilità di approfondire il tema in commissione, perché sennò
lei sa che si può andare in commissione e dire: "urgenza, si vota",
è un dossier alto così. Ho chiesto solo una disponibilità, anche
perché la nostra idea era la convocazione urgente sulla questione
dei forestali, che poteva essere fatta già più di una settimana fa
e poi eventualmente ci stava anche il Consiglio urgente
sull'assestamento di bilancio. Se i Capigruppo della Stella Alpina
e dell'Union Valdôtaine non si sono presi la responsabilità di
dire: "sì, se c'è un dossier che merita un approfondimento,
possiamo anche farlo uscire dai tempi", perché insomma abbiamo
intuito che forse la Presidente Rini voleva portare tutto sul 3 con
un vagone merci. Benissimo, però oggi ha visto che sulla legge che
riguarda le graduatorie qualche problema c'è e quindi ecco
l'esigenza di chiarire e avere... Noi si voleva solo essere persone
che responsabilmente, quando votano una cosa, non possono votarla
con la spada di Damocle dell'urgenza sulla testa, trattandosi di
assestamento di bilancio, sennò diventa un'arlecchinata ed è
inutile farlo, questo solo per dovere di chiarezza.
Presidente -
Grazie collega Donzel. Altri? Ha chiesto la
parola il collega Borrello.
Borrello (SA) -
Grazie Presidente.
Intanto ritengo che sul provvedimento sia importante che la
politica dia delle risposte e con questa convocazione in merito a
questa problematica del disegno di legge dei forestali credo che in
maniera trasversale ci siamo tutti posti nelle giuste condizioni
per poter dare delle risposte, anche se non è una risposta
risolutiva in merito ad una problematica, che è quella del lavoro,
che è una problematica molto sentita all'interno della popolazione
valdostana.
Solo una precisazione in merito alla Conferenza dei Capigruppo,
confermando quanto ha detto il collega Donzel, il quale giustamente
ha fatto una precisazione, ma ritengo opportuno completare il
disegno proprio perché alla presentazione di due richieste: una
della minoranza, l'altra presentata dal Presidente della Regione
con tutta una serie di punti da iscrivere all'ordine del giorno, in
modo tale che si potesse dare risposta a tutta una serie di
tematiche...abbiamo preso atto anche delle dichiarazioni di diversi
Capigruppo e noi abbiamo detto che era opportuno andare a votare
singolarmente ogni punto e, qualora all'unanimità i Capigruppo
avessero votato, l'avremmo iscritto all'ordine del giorno...e
parallelamente andare a riattivare il percorso delle commissioni.
Tutto questo in maniera molto semplice, riconoscendo l'unanimità
sui disegni di legge che abbiamo votato in merito al prolungamento
delle graduatorie e riconoscendo l'unanimità in merito al discorso
dei forestali. Sugli altri punti, ognuno con le proprie posizioni,
non si è raggiunta l'unanimità, noi abbiamo votato con il collega
dell'Union Valdôtaine, il Capogruppo, tutti i punti all'interno
della richiesta, per poterne discutere in aula: sia la richiesta
prodotta dall'opposizione, ma anche tutti i punti che sono
riprodotti dalla richiesta portata avanti dal Presidente Rollandin,
i Capigruppo di opposizione no.
Presidente -
Ha chiesto la parola il collega Bertin.
Bertin (ALPE) -
Grazie Presidente.
Un'ulteriore precisazione per quanto riguarda questa questione
della nostra disponibilità come minoranza ad affrontare anche altri
oggetti. In quella occasione, della Capigruppo, bisogna ricordare
che il tema all'ordine del giorno era innanzitutto la convocazione
straordinaria del Consiglio fatta dalla maggioranza...dalla
minoranza. In quella occasione abbiamo più volte sollecitato a
convocare rapidamente il Consiglio regionale, anche per chiudere
questa questione dei forestali, mentre abbiamo più volte dato la
nostra disponibilità eventualmente ad affrontare le altre questioni
con delle tempistiche evidentemente diverse, perché, come
sottolineava il collega Donzel, quella era la questione, non c'è
stata nessuna nostra indisponibilità a vedere questi aspetti.
Per quel che riguarda poi l'oggetto di questa legge, noi come
gruppo sin dall'inizio abbiamo manifestato tutte le nostre
perplessità sull'idea di esternalizzare i lavori forestali. Avevamo
in quell'occasione anche presentato una proposta alternativa che
andava nel rivedere il sistema, ma con tempi e modalità ben
diversi. Oggi il sistema che è stato completamente stravolto senza
nessun beneficio per nessuno, l'intervento che facciamo oggi è un
piccolissimo tampone che, come è già stato detto in precedenza, è
soltanto un intervento proprio minimo, grazie al quale
evidentemente voteremo a favore.
Presidente -
Grazie collega Bertin. Altri in
dichiarazione di voto? La parola a Viérin Laurent.
Viérin L. (UVP) -
Sì, per precisare la nostra
disponibilità a trattare i temi, che è stato l'oggetto del mio
primo intervento...ed è stata parzialmente messa in discussione ad
un certo punto questa questione della disponibilità a discutere
anche altri temi. Il collega Borrello ha svelato l'arcano, perché
ad un certo punto non avevamo capito bene qual era il motivo per
cui questo provvedimento non era arrivato in Consiglio. Beh,
collega Borrello, se cercate l'unanimità, io credo sia difficile
avere già l'unanimità anche sui temi che vengono qui in aula e che
noi dobbiamo discutere. Allora, il Presidente giustamente diceva
altra cosa in merito, allora se esistono oggi i numeri della
maggioranza - perché noi ricordiamo che viviamo un momento di crisi
politica perché la maggioranza non ha più 18 numeri -, se la
maggioranza ritiene di avere 18 Consiglieri almeno nuovamente
disponibili a votare l'assestamento di bilancio, noi crediamo che
sia una responsabilità della maggioranza assumersi l'onere di
portare in aula questo provvedimento. Noi crediamo...e l'appello
alla condivisione e alle urgenze che la collega Péaquin, a nome
della maggioranza, ha avanzato...sia una disponibilità che noi
abbiamo manifestato in tutta la legislatura e noi vorremmo anche
ricordare che questa è una legislatura che nasce con 18 Consiglieri
a 17 e noi forze di opposizione abbiamo avanzato nella prima seduta
la disponibilità a proporre una figura che ricoprisse la massima
carica istituzionale in quest'aula dal punto di vista del ruolo di
garanzia, che poteva vedere una legislatura iniziare con una
disponibilità sui temi. Ora, dopo 10 mesi, è chiaro che una crisi
politica che è arrivata, i numeri mancanti della maggioranza hanno
aperto un senso di responsabilità fra i colleghi della maggioranza
e probabilmente anche del Governo. Noi questa disponibilità
l'abbiamo sempre manifestata, però siamo sempre stati fermi nei
contenuti sulle nostre idee, sulle nostre proposte.
Vorrei ricordare che questa legislatura, che inizia con un
Presidente del Consiglio che è stato scelto dalla maggioranza che
ha dovuto votarsi in seconda convocazione, perché nella prima non
c'erano i numeri, ha dovuto votarsi per essere eletto...è stato
l'inizio di questa legislatura, che oggi tutti vogliono continui
con le famose disponibilità sui temi...quindi patto di stabilità,
qualcuno lo ha ricordato, abbiamo manifestato una disponibilità ad
essere tutti partecipi nel discutere a Roma e difendere la
posizione della Valle d'Aosta, questo non è stato accettato, ma
anche su temi politici e anche tecnici, sulle partecipate, sulla
riduzione dei costi della politica, tutti temi che sono stati
proposti in quest'aula e a cui la maggioranza si è opposta con dei
voti contrari. Durante il bilancio la situazione è leggermente
cambiata, perché sotto, diciamo, l'assedio dei temi che sono stati
portati dalle forze di opposizione e con una discussione, che è
stata una discussione lunga sui contenuti, qualcosa è stato
accettato ed uno dei temi che è stato accettato è stato quello dei
cantieri forestali che oggi noi portiamo in aula grazie alla
convocazione richiesta dalle forze di opposizione.
Per quanto ci riguarda, quindi noi ribadiamo questa
disponibilità, è chiaro che l'elemento di novità di questi sessanta
giorni è che la maggioranza non ha più i numeri. Se ritenete di
avere i numeri per proporre anche altre urgenze che siano diverse
da queste, dove c'è un'unanimità o comunque una larga
condivisione...noi pensavamo, Presidente, che l'assestamento non
fosse arrivato in aula per questi motivi, perché, se c'erano i
numeri per votare un assestamento...noi crediamo che, se ci sono i
numeri per votare un assestamento, ci sono anche i numeri per
votare di nuovo il Governo, per ritornare appieno nelle funzioni
amministrative di cui questa Regione ha bisogno. Noi quindi non
capiamo questa differenza, perché sui temi sui quali possiamo avere
un ampio consenso è chiaro che noi diamo una nostra disponibilità
sia per portarli in aula, che per votare o comunque discutere
perché forse abbiamo già una sensibilità che collima, come in
questo caso, essendo stati noi durante il bilancio ad aver proposto
questi temi, a votare favorevolmente. È chiaro che su altri temi,
come l'assestamento, la responsabilità è in capo alla maggioranza.
Se la maggioranza ha 18 voti o almeno 18 voti, che si assume la
responsabilità di venire in aula e di votare l'assestamento, noi
crediamo che, come è stato ribadito dai Capigruppo, che avevano
partecipato a quella famosa riunione, la disponibilità c'è. È
chiaro che, se avete i numeri per votare l'assestamento,
probabilmente poi avrete anche i numeri per votare un nuovo
Governo, o un Governo vecchio, o quello che sarà.
Presidente -
Volevo solo fare la precisazione che la
Conferenza dei Capigruppo delibera a tre quinti, quindi a 21
Consiglieri. Altri? Non ci sono altre richieste? Possiamo passare
all'esame dell'articolato...no, ha chiesto la parola il collega
Gerandin.
Gerandin (UVP)
- Merci Madame la Présidente.
Solo per evitare qualunque malinteso ed equivoco col Presidente
in merito al Patto di stabilità, che sarà oggetto sicuramente di un
altro dibattito, in cui potremo approfondire il tutto. Non ho mai
detto che la Regione Sardegna aveva già chiuso il patto 2013, in
merito al 2014, c'è un accordo siglato il 30 di maggio, che prevede
di chiudere, nelle more della transizione verso un nuovo regime di
pareggio di bilancio, un adeguato ampliamento dello spazio
finanziario per il 2014, che sarà definito entro 10 giorni, ma
quest'accordo...mi dispiace dirle il contrario, ma il suo collega
Presidente Pagliaru, virgolettato, ecco lo ha dichiarato...ha detto
che
"è un accordo storico quello firmato questa mattina a
Palazzo Chigi
- parliamo del 30 -
tra Governo e Regione
Sardegna per quello che riguarda il 2015"
. Allora, solo questo
è il mio riferimento e ci tenevo a sottolinearlo, ecco, poi è
chiaro che questo apre prospettive anche per le altre Regioni a
Statuto speciale.
Mi dispiace che su questo la politica taccia, quando sappiamo
benissimo che uno dei passaggi che dicono sempre con queste
dichiarazioni è che questo servirà per dare una mano molto
importante per quello che riguarda anche il 2014, tenuto conto che
alcuni pagamenti potranno slittare nel 2015. È quello che avevamo
chiesto e speravamo anche la Valle d'Aosta potesse portare a casa e
che tifiamo perché la Valle d'Aosta porti a casa, ecco. Sono però
comunque delle trattative che lei ha portato avanti per conto
proprio, con relazioni del tutto personali e in questo momento noi
dobbiamo gioire per le gioie altrui, ecco, piuttosto che per le
nostre disgrazie. Grazie.
Presidente
- Ha chiesto la parola il collega Cognetta,
prego.
Cognetta (M5S) -
Grazie Presidente.
Solo per chiarire questo punto rispetto alle cose urgenti e
indifferibili, che sono state dette in quella famosa riunione.
Vede, Presidente, ci sono cose che noi vogliamo assolutamente
capire meglio, per esempio, la questione dei contributi alle
badanti. È sicuramente una cosa urgente e indifferibile da un certo
punto di vista, ma non è urgente ed indifferibile così come l'avete
disegnata voi, quindi, vede, attivare la commissione e poi dover
dire: "sì" a tutti i costi, questo non ci va bene. È questo il
punto nodale del discorso.
Per quanto riguarda l'assestamento di bilancio, stesso discorso,
vede l'assestamento di bilancio in una situazione di crisi nella
quale ci troviamo, va discusso es approfondito punto per punto come
abbiamo fatto con il bilancio a dicembre dello scorso anno. Non può
essere una cosa che arrivate, si vota a maggioranza e passa. È su
questo che non ci troviamo d'accordo, è su questo che non potremo
mai dare, per quanto riguarda il Movimento Cinque Stelle, ma credo
anche gli altri gruppi, un assenso generalizzato. Quello che era
stato chiesto era una cosa molto semplice: parlare dei
provvedimenti, entrare nel merito dei provvedimenti in commissione,
perché le commissioni sono fatte per questo: per entrare nel merito
dei provvedimenti e ad una richiesta specifica fatta ai due
Capigruppo presenti in quella riunione...c'erano, insomma, oltre ai
Capigruppo anche altre persone...ci è stato detto: "no, devono
passare a maggioranza, bisogna fare di corsa". È stato messo a
verbale questo, non è che me lo sto inventando! Allora, vede, noi a
questo gioco non ci possiamo stare, perché noi siamo disponibili a
votare a favore dei provvedimenti che ci vanno bene, e oggi ne
avete visto un esempio, il prossimo che stiamo per votare stesso
discorso, ma su quelli che non ci vanno bene non siamo d'accordo.
Mi sembra una questione anche di democrazia, non vedo nulla di
particolarmente strano.
Quello che non va bene, poi, infine, è il fatto che cerchiate in
qualche modo, attraverso così le vostre dichiarazioni, di far
passare noi, diciamo così, colpevoli del mancato avanzamento della
macchina amministrativa, ma voi siete la maggioranza, governate,
fate, definite, non c'è problema. Giustamente, come si diceva un
attimo fa, se siete 18 per chiedere magari la riapertura delle
commissioni e per votare queste cose, siete in 18 anche per
rinominare gli Assessori che vedo lì, gli stessi, che problema c'è?
Li votate, cinque minuti, e ricominciamo tutto come prima, il
problema non è in campo nostro, il problema è il vostro! Anche
perché mi sembra che, al di là di trovare una soluzione, in realtà
si voglia semplicemente perdere un altro po' di tempo per andare
alle elezioni, un motivo in più per non approvare il bilancio di
assestamento, credo, perché va bene essere, insomma, poco furbi, ma
darvi anche il bilancio di assestamento e poi farvelo gestire in un
periodo di
prorogatio
tecnicamente per noi non è molto
furbo, no? Ora, non so quanti di fuori la capiscano questa cosa,
ma, di fatto, si tratta di mettere in mano circa 50 milioni di euro
a chi si può gestire poi la campagna elettorale, noi non è che
fossimo così sprovveduti da accettare questa cosa, capite? Se
vogliamo fare un discorso serio e proseguire questa legislatura in
maniera corretta, siamo qua, non c'è problema, possiamo lavorare;
se invece dobbiamo farci in qualche modo...come dire? sorprendere
da certi ragionamenti mascherati da altri, così come avete fatto in
passato per tante altre cose, noi - e questo sono sicuro anche per
il mio collega del Movimento Cinque Stelle - non ci stiamo.
Grazie.
Presidente -
Ha chiesto la parola il collega Restano.
Restano (UV) -
Sì, mi vedo costretto ad intervenire, ma
senza alcuna vena polemica, ma solo per inizialmente riportare la
discussione nel binario principale, che è quello di andare a votare
un atto importante, poi degli altri argomenti magari ne avremo modo
di parlare, magari se vogliamo convocare la commissione, se c'è la
disponibilità di tutti e il Presidente della commissione, visto che
è molto sensibile al discorso delle badanti - mi riferisco alla V
Commissione - e al discorso dei disabili, vi dà la propria
disponibilità a farlo in tempi brevissimi. Ciò detto, confermo
quanto ha affermato il collega Donzel, che chiedeva su tutti i temi
dichiarati dagli uffici indifferibili ed urgenti un'ampia
discussione anche a più riprese e in più commissioni, chiedendo la
disponibilità dei due Capigruppo. La mia risposta è stata che non
potevo in quella sede assumermi degli impegni che non ero in grado
di mantenere, perché, sapete tutti, quelle due delibere di cui si
discute erano portate in sede consultiva, e, se si esaurisce
l'argomento, lo si porta avanti, quindi non è che si può andare ad
oltranza, semplicemente questo. Ritengo che non siano argomenti che
richiedano tre, quattro commissioni per essere discussi; sul
bilancio convengo che possa essere una cosa più articolata.
Lasciamo però perdere la parte delle polemiche, proseguiamo nella
votazione di questi importanti atti, magari convochiamo le
commissioni, se siamo tutti d'accordo.
Presidente
- La parola al collega Bertschy.
Bertschy (UVP)
- Sì, credo che, quando interveniamo qua,
non interveniamo per far polemica, ma evidentemente interveniamo
per chiarire le rispettive posizioni e anche le discussioni
che...fuori di qui non tutti magari hanno occasione di sentire gli
stessi colleghi. Noi, dopo quella Capigruppo, abbiamo fatto un
comunicato molto preciso, ecco, dove diciamo che i Capigruppo di
UVP, ALPE e PD-Sinistra VdA si dicono soddisfatti che sulla
questione forestali, il cui iter è già in fase avanzata, UV e
Stella Alpina abbiano accolto la loro proposta.
"Pur ravvisando
l'urgenza di trattare le altre questioni
- spiegano i
Capigruppo di maggioranza
- i Capigruppo di maggioranza non ci
hanno garantito la possibilità di un confronto nel merito di atti
di una certa complessità e con risvolti impattanti sulla comunità.
Il nostro voto non è stato quindi contrario nel merito, ma abbiamo
chiesto una garanzia sui tempi di discussione. Rimaniamo
-
aggiungono -
disponibili a trattare tutti gli argomenti restanti
coi tempi che un esame serio e responsabile invece impone..."
e
poi c'era tutto il resto. Ad un certo punto diciamo:
"l'iscrizione a questo Consiglio
- che auspichiamo venga
convocato entro 4-5 giorni -
non avrebbe consentito..."
.
Questa Capigruppo era il 20 maggio, noi chiedevamo il Consiglio,
come ho ricordato prima, in brevissimi tempi, siamo arrivati al
Consiglio che è il 3 giugno. Evidentemente non c'è stata
possibilità di capirsi in quella Capigruppo, per noi era
impossibile immaginare di votare un assestamento in tre giorni, era
impossibile di fare tutta una serie di attività in quei tempi. Vedo
che però la cosa non è stata chiarita bene all'interno della
maggioranza e probabilmente...
(interruzione di un Consigliere, fuori microfono)
...no, ma infatti il merito dei Capigruppo, per essere più
chiari con tutti, è poter votare l'iscrizione all'ordine del
giorno, però, come ha detto bene il collega Raimondo Donzel, il 20
maggio noi chiedevamo un Consiglio nei 3-4 giorni successivi,
perché il provvedimento era in fase avanzata e poteva essere
portato. Noi ci sentivamo quindi assolutamente anche noi di
prenderci l'impegno per i nostri colleghi di andare a discutere
entro tre giorni per portare entro quel Consiglio...il resto...
(interruzione del Presidente della Regione, fuori
microfono)
...eh, ma l'ambiguità è stata su questo, Presidente! Abbiamo
quindi chiesto una convocazione formale degli altri punti,
ritornare ai Capigruppo, ripeto il 3 giugno, quindi si poteva
tornare il giorno dopo e partire coi tempi di discussione
della...di un esame così importante della legge, che saranno i 20
giorni, sarà quello che decideremo di fare. La disponibilità...il
merito quindi lo discuteremo nelle commissioni, poi in Consiglio
regionale, date però il tempo che su provvedimenti così importanti
ci si possa convocare e non lavorare di fretta e in urgenza.
Mi pare quindi che ci sia stata una mancanza di comunicazione e
anche un'incapacità di leggere i comunicati che abbiamo fatto,
perché le cose ce le siamo dette in quel senso lì e con quella
possibilità. Certo che rimane, evidentemente, tutto quello che di
politico è stato ben sottolineato. Un assestamento di bilancio si
porta dietro delle scelte, scelte che, tra l'altro, hanno visto già
degli enti esprimersi, il CELVA,
avant tout
, scelte che
avete fatto in un momento in cui non siete più una maggioranza.
Sono scelte quindi che andranno un po' discusse, che andranno
sicuramente discusse, scelte sulle quali bisognerà entrare nel
merito, scelte sulle quali probabilmente la minoranza, come ha
fatto vedere, potrà anche avere le sue posizioni, le sue
differenze, però quell'assestamento è frutto di una maggioranza che
in quel momento non era più maggioranza, quindi ci siamo permessi
di dire che politicamente andremo a vedere se ci sono i numeri per
sostenere quelle scelte fatte in un momento in cui i 18 Consiglieri
non c'erano più.
Presidente
- Non ci sono altre richieste? Possiamo
passare all'esame dell'articolato? All'articolo 1 ci sono due
emendamenti: il primo emendamento è presentato da Morelli, Donzel,
Nogara e Cognetta; qualcuno intende illustrarlo? La parola al
collega Nogara.
Nogara (UVP) -
Merci Présidente.
È nato quest'emendamento...tra l'altro, troviamo anche
l'emendamento da parte di UV e Stella Alpina...proprio
quest'emendamento è scaturito dalla discussione anche in
commissione, perché già in commissione si diceva che sicuramente
non si sarebbero raggiunte quelle cifre di 220 operai, ma sarebbero
stati un po' meno, si sarebbero recuperate delle cifre sotto
quell'aspetto e a scalare si sarebbe scalato, e questo è quanto
aveva rapportato appunto l'Assessore Testolin: 54-53, fino a quando
c'erano dei fondi. Ecco, noi abbiamo presentato quest'emendamento
per un motivo solo, quando abbiamo visto sulla legge...e ritorno a
quanto è stato detto già prima: dove sono stati presi i soldi per
poter coprire questo. Ecco, a me piacerebbe sapere a questo punto,
visto che sui capitoli dell'aeroporto c'era questa disponibilità,
se ci sono notizie che non conosciamo, in base a questi soldi che
ci sono sui capitoli dell'aeroporto, che dovranno essere
immediatamente usati o sono necessari per...perché a questo punto
c'è venuta l'idea, visto che c'era consenso da parte di tutta la
commissione, appunto, di lavorare in questo modo, di avere la
possibilità di reperire...prima si reperivano tutti i soldi, adesso
si sono trovati degli altri soldi da altre parti...almeno una
piccola parte di questi soldi che sono disponibili sui capitoli
dell'aeroporto proprio per arrivare almeno, com'è stato messo sul
nostro emendamento, ai cinquant'anni, questo è il nostro
discorso.
Qua diciamo che su questi due emendamenti le linee sono
abbastanza uguali, abbastanza simili, questo è il ragionamento che
ci ha portato a scrivere quello che abbiamo scritto. Se ci rendete
edotti di dove andranno a finire questi soldi dell'aeroporto, se ci
sono delle novità o qualcosa, almeno noi sappiamo di che cosa si
parla. Grazie.
Presidente -
Qualcuno intende prendere la parola? Dopo
l'illustrazione dell'emendamento, sull'emendamento 1, ma si può
fare l'illustrazione congiunta anche dell'emendamento...tanto è
sempre sull'articolo 1, l'emendamento presentato dall'Assessore
Testolin è firmato dai colleghi Restano e Borrello. La parola
all'Assessore Testolin.
Testolin (UV) -
Ho già accennato all'emendamento nel
precedente intervento, comunque l'emendamento sostanzialmente va
nell'ottica di quello che ci si era detti all'interno della
commissione nell'analisi del disegno di legge ed è un emendamento
che rispetta la disponibilità finanziaria che è stata reperita
all'interno del fondo BIM, no? È l'emendamento che va nella
direzione di garantire l'utilizzo complessivo di tutti i 2 milioni
e 300 mila euro che sono stati reperiti in modo da, diciamo, dare
progressivamente opportunità a coloro che hanno meno di
cinquantacinque anni e prioritariamente a coloro che hanno una
problematica di invalidità che sia certificata di poter aderire a
questo piano straordinario, nel rispetto - ripeto - di quelle che
sono le risorse finanziarie già reperite e rese disponibili
all'interno del disegno di legge...
(interruzione di un Consigliere, fuori microfono)
...sì, per il resto noi ci asterremo sul primo emendamento.
Presidente -
La parola al collega Nogara. Qualcun altro
si è prenotato? Lo invito a riprenotarsi.
Nogara (UVP) -
Merci Présidente.
Quando io ho visto dove si sono presi i soldi, c'è stato quasi
anche un respiro di sollievo, perché abbiamo detto: molto
probabilmente ci sono queste disponibilità finanziarie, qualcosa
può ancora rimanere. Io quello che vi sto chiedendo, e non lo
faccio polemicamente, ve lo assicuro...noi abbiamo verificato che
c'era la possibilità...visti i problemi che ci sono nell'aeroporto,
che è tutto fermo...che lì c'erano dei soldi disponibili per essere
usati per i cantieri forestali. Mi fa proprio piacere che questi
soldi siano stati trovati da altre parti, che poi il piacere, come
hanno detto già i miei colleghi, non so...anche per gli interventi
per la previsione e la prevenzione dei rischi naturali e gli
interventi forestali e faunistici che vengono tolti, io non so a
che cosa potevano servire, però mi sembra che erano delle cose
importanti su cui dovevano essere usati questi soldi, però dico: se
ci sono ancora dei soldi disponibili, perché non si può fare uno
sforzo del genere, c'è qualche intenzione diversa per usare questi
soldi dell'aeroporto? Avete delle idee diverse? È solo questo che
vi volevo chiedere, non è che vi volevo chiedere altro, per avere
un po' di chiarezza, avere una risposta, se questi soldi potevano
essere usati e, se non possono essere usati, il motivo, se avete
altre idee dove metterli...ecco, solo questo.
Presidente -
Ci sono altre richieste di intervento? Siamo
in discussione sui due emendamenti. Non ci sono altre richieste? Ha
chiesto la parola il collega Donzel.
Donzel (PD-SIN.VDA) -
Per chiarire la nostra posizione.
Noi naturalmente siamo favorevoli al primo emendamento
dell'opposizione, che cerca ulteriori risorse in questo momento di
difficoltà visto il crescente aumento della disoccupazione in Valle
d'Aosta, ma non vediamo contraddizione nel votare l'emendamento
proposto dall'Assessore, che, rispetto alle risorse presenti,
comunque va nella direzione di determinarle come avevamo chiesto in
commissione. Noi quindi voteremo a favore di entrambi gli
emendamenti, naturalmente è anche l'occasione per fare un appello a
questo sforzo che deve fare l'Amministrazione, perché qui stiamo
giocando una partita, mi consenta Assessore, molto delicata. Lei ha
citato correttamente le cifre messe a disposizione negli anni
passati, quindi lo sforzo che si è riusciti, tutti insieme,
coralmente a fare quest'anno è in linea con quello degli anni
passati. Noi però sappiamo che sono state ridotte le risorse
dell'esternalizzazione e quindi è inevitabile che una parte di
lavoratori che erano sull'esternalizzazione ricadano su questa. Non
sto facendo critiche, parlo di numeri, di cifre, stiamo vivendo un
momento difficile, bisogna essere realisti, quindi... Già gli anni
passati una piccola parte di lavoratori sull'esternalizzazione
usufruiva comunque delle 67 giornate, ne faceva una prima parte,
partivano i primi cantieri di esternalizzazione, li faceva e poi
andava comunque, vista l'età che aveva, a fare quel pezzetto.
Quest'anno abbiamo ancora meno risorse, è chiaro che chiediamo di
aprire una finestra, questo è l'atteggiamento. In questo senso
quindi, per quanto ci riguarda, come PD-Sinistra VdA, entrambi gli
emendamenti vanno nella direzione che noi da anni auspichiamo.
Presidente -
Grazie. Ha chiesto la parola il collega
Chatrian.
Chatrian (ALPE) -
Grazie Presidente.
Per ribadire la posizione del gruppo ALPE, voteremo entrambi gli
emendamenti e per spiegare a chi probabilmente ci sta ascoltando
che l'emendamento dell'Assessore Testolin va nella direzione di
dare la possibilità eventualmente, se le risorse impegnate, 2
milioni e 300 mila euro saranno sufficienti agli ultra
cinquantacinquenni, a quel punto di dare corso e gambe anche ai
cinquantaquattrenni e ai cinquantatreenni, è...come posso dire? un
emendamento di buon senso, nulla di più, di buon senso, senza
critiche; il nostro invece cercava di andare un po' oltre nel
momento in cui ci fosse stata la possibilità di reperire ulteriori
risorse, partendo da un principio: che la sommatoria, come diceva
il collega Donzel, tra l'esternalizzazione e l'utilizzo invece dei
cantieri al suo interno è stata ridotta. Questa penso sia la
diagnosi da mettere sul tavolo e da lì ripartire per dire: "ci sono
delle possibilità eventualmente per reperire ulteriori risorse?" e
a quel punto creare condizioni più ampie, quindi sciogliere le
briglie e dare la possibilità agli ultra cinquantenni, tutti, di
lavorare, quindi farsi le 67 giornate.
Le proposte sono due, come ho detto, la prima, la vostra, è di
buon senso per utilizzare completamente i 2 milioni e 300 mila
euro; la proposta invece dei gruppi di opposizione va oltre e dice:
"vista la situazione, visto comunque che
l'esternalizzazione...l'utilizzo al suo interno delle varie squadre
è stato ridotto rispetto al 2013, andiamo a reperire ulteriori
risorse per dare comunque una speranza anche a tutti quelli che
hanno più di cinquant'anni". Non so se l'Assessore competente ha
voglia eventualmente di convocare una Capigruppo per affrontare il
tema e dare contezza a questo punto alla seconda nostra proposta,
che va oltre il vostro buon senso, che apprezziamo, per l'utilizzo
in toto
dei 2 milioni e 3, ma la proposta della minoranza,
dei quattro gruppi consiliari, va oltre ed è quella di dare
certezza a tutti quelli che hanno più di 50 anni. Chiederei quindi
all'Assessore competente se ha la volontà magari di sospendere per
cinque minuti il Consiglio e sederci attorno ad un tavolo e vedere
se ci sono le condizioni per reperire ulteriori risorse.
Presidente -
La parola al collega Bertschy.
Bertschy (UVP) -
Intanto la proposta del collega Chatrian
va nella direzione dell'emendamento che hanno presentato le
opposizioni. È evidente poi che c'è un problema di risorse, oggi
quello che si chiede è un impegno politico a valutare ancora questa
possibilità. I due emendamenti sono...l'origine dell'emendamento
proposto dal gruppo di maggioranza...nasce come nostro già dal
lavoro in commissione, come è stato bene ricordato ed
evidentemente, proprio per la responsabilità in questo caso che si
deve alle persone che attendono lavoro, siamo favorevoli a tutti e
due gli emendamenti. L'emendamento dei gruppi di opposizione ha un
valore per il futuro; oggi dire che gli uomini a 55 anni hanno
delle difficoltà e le donne a 45 anni ne hanno meno, in un mercato
del lavoro che vede addirittura purtroppo gli uomini in difficoltà
rispetto alle donne non è coerente. Al di là delle risorse, che
capiamo, dovremmo cercare quindi di trovare delle risposte che
possano essere delle risposte che rispettino anche la parità di
genere al contrario in questo caso, perché qualsiasi analisi di
lavoro ci porta a vedere come ci sia proprio oggi il sesso forte in
difficoltà a certe età di lavoro.
Quello che forse è opportuno fare per il futuro...io credo che
sulle esternalizzazioni sia stato compiuto un errore, ma che fosse
anche la scelta che avesse una visione di un certo tipo. Un errore
che però, a mio avviso, va un po' rivisitato, nel senso che
sappiamo benissimo che ci sono delle persone deboli che non
entreranno mai in un'impresa e che avranno sempre difficoltà. Il
fatto di aver tentato di mettere invece sul mercato del lavoro
delle nuove risorse e di dare della nuova occupazione in assoluto
non è stata una scelta sbagliata, il problema è come l'abbiamo
guidata, come l'abbiamo sostenuta. Il fatto che ci siano oggi 5
milioni di euro nel bilancio 2014, con questi ulteriori 2 milioni,
a disposizione del lavoro, forse ci deve vedere tutti impegnati a
capire come queste risorse possano diventare non una risposta
temporanea, ma, attraverso questa che è stata anche invocata prima,
un lavoro con le imprese, un'attenzione magari a provare a
strutturare del lavoro che duri di più nel tempo, che non siano
delle risposte parziali e che non siano delle risposte sporadiche,
quindi capire se attraverso questi finanziamenti si possono ancora
fare ulteriori analisi. Intanto abbiamo fatto questo passo tutti
insieme importante e, come ricordava il collega Nogara, vediamo se
all'interno del bilancio ci sono ulteriori risorse e chiedo anch'io
una Conferenza di Capigruppo per capire se si può avere
quest'impegno politico. Voteremo anche noi a favore di tutti e due
gli emendamenti proprio per le cose che abbiamo appena finito di
dire.
Presidente -
Ha chiesto la parola l'Assessore
Baccega.
Baccega (SA) -
Grazie Presidente.
Credo che vada sottolineato un aspetto: rispetto a questo
provvedimento, noi ci eravamo impegnati in occasione della mozione
a reperire le risorse nel limite massimo di 15 giorni, 4 giorni
dopo siamo andati in Giunta e abbiamo detto: ci sono quelle risorse
del BIM, le allochiamo lì, perché questo era l'impegno che la
maggioranza aveva preso in Consiglio regionale. Ora, voi sapete
benissimo, lo avete sottolineato più volte nei vostri interventi,
che le risorse a disposizione sono decisamente limitate. C'è un
Patto di stabilità che ci obbliga ad essere prudenti nella spesa,
in questo momento anche dare delle speranze che poi rimangono delle
speranze ci sembra un pochino azzardato. Noi crediamo che sia più
corretto comportarci in questo modo, dire: "ci sono quelle risorse,
quelle vanno investite, c'è l'allargamento ai cinquantenni" e fino
lì ci fermiamo. In questo momento non possiamo impegnarci ad
assumere provvedimenti che non hanno copertura finanziaria. Questo
è il dato, poi ovviamente negli approfondimenti di assestamento,
negli approfondimenti successivi probabilmente capiremo per quale
motivo è difficile dare risposte più ampie ad un provvedimento di
questo tipo. Grazie.
Presidente -
La parola al Consigliere Chatrian.
Chatrian (ALPE) -
Sì, grazie Presidente.
Noi abbiamo presentato quest'emendamento non per creare delle
illusioni o creare eventualmente delle aspettative se non ci sono.
L'obiettivo del nostro emendamento...parlo a lei, Presidente,
perché è l'unico in carica...avevamo chiesto all'Assessore Testolin
se si poteva sospendere qualche minuto il Consiglio e immagino che
voi abbiate, come Assessorato, contezza di quante risorse bisogna
comunque reperire. Io penso che, nel momento in cui quattro gruppi
che hanno presentato quest'emendamento, che va oltre il vostro
emendamento...mi sembra che oggi la collega Péaquin più volte abbia
utilizzato i termini "confronto", "condivisione", penso che sia la
politica oggi...a confrontarci...di che cosa stiamo parlando? Quali
sono le possibilità di reperimento, quali i tempi. Grazie,
Assessore Baccega, che ci ha detto che in quattro giorni avete
reperito le risorse, dato che stiamo discutendo un disegno di
legge, a nostro avviso, importante, magari dedichiamoci qualche
minuto in più ed entriamo nel dettaglio di quant'è la cifra e quali
sono le risorse da reperire per dare corso e gambe e contezza
all'emendamento che noi abbiamo presentato. Chiediamo a lei,
Assessore, se gentilmente possiamo richiedere comunque una
sospensione di qualche minuto per avere contezza e poi noi faremo
le nostre valutazioni, magari vista la cifra, viste le difficoltà,
potremmo eventualmente anche ritirare l'emendamento. Grazie per la
cortesia soprattutto, se è possibile, visto che mi sembra oggi che
la collega ci abbia nel suo appello più volte messo sul tavolo la
necessità di essere responsabili e dare delle risposte ai cittadini
valdostani, e indubbiamente cercheremo di dare corso al suo
appello.
Presidente -
Ha chiesto la parola l'Assessore
Testolin.
Testolin (UV) -
Grazie Presidente.
Non penso che sia una questione di cortesia o meno. Ho preferito
lasciar intervenire nel merito l'Assessore alle finanze perché, al
di là del mettersi a disposizione cinque minuti, col quale mi trova
pienamente d'accordo...non è assolutamente un problema, è un
problema invece quello di reperire le risorse all'interno di un
bilancio che presenta delle situazioni che meglio di me, perché ha
una visione globale...
(interruzione di un Consigliere, fuori microfono)
...possiamo assolutamente valutarlo, però penso che quello che è
stato esplicitato dal collega Baccega abbia un senso per quelle che
sono le situazioni finanziarie attuali, poi, se vogliamo dedicare
dieci minuti, un quarto d'ora, io non ho nessun tipo di
problema.
Presidente
- Il Consiglio è sospeso per un incontro con
l'Assessore Testolin.
Si dà atto che la seduta è sospesa dalle ore 17,35 alle ore
17,54.
Rini (Presidente) -
Colleghi, possiamo riprendere i
nostri lavori? Qualcuno vuole relazionare in merito alla
sospensione? Colleghi, chi intende prendere la parola? La parola al
collega Chatrian.
Chatrian (ALPE) -
Sì, grazie Presidente.
Minuti preziosi, minuti utili comunque nel momento in cui ci
sono le condizioni per confrontarsi, penso che siano stati utili
per tutti i Consiglieri di opposizione, e non solo, ma, a nostro
avviso, comunque, proviamo a lavorare già da oggi anche per il
futuro. Se questo Consiglio riuscirà, per quanto riguarda i
cantieri forestali interni ed esterni, a dare certezza sulle
disponibilità finanziarie, su chi potrà operare, quanti saranno gli
operai che potranno godere e avere la possibilità di essere
occupati, io penso che un buon lavoro sarà stato fatto all'interno
delle commissioni, dell'Assessorato e anche di questo
Consiglio.
A nome dei gruppi di opposizione, quindi ritiriamo l'emendamento
che noi abbiamo presentato e chiediamo all'Assessore competente, o
a chi si occuperà successivamente di quest'importante dicastero, a
quel punto di migliorare ancora di più le certezze lavorative, le
occupazioni, e avere contezza, esterne e interne, nel momento in
cui si daranno dei segnali importanti e forti. Dico questo dicendo
speriamo, l'affermo come auspicio per il prossimo anno che questo
dibattito avvenga in sede di finanziaria, nel mese di dicembre,
indipendentemente da chi sarà incaricato a programmare i lavori
agricolo-forestali, in modo che sia per quanto riguarda
l'esternalizzazione, sia per quanto riguarda le squadre interne ci
sia contezza una volta per tutte: "queste sono le regole, queste
sono le briglie e queste sono le risposte". Questo è l'auspicio e
con questo ritiriamo l'emendamento che avevamo proposto come forze
di opposizione. Grazie.
Presidente
- Ha chiesto la parola anche l'Assessore
Testolin.
Testolin (UV) -
Ringrazio anch'io per la disponibilità
dei Capigruppo e per il ritiro dell'emendamento. L'impegno può
essere sicuramente quello di valutare nel prossimo futuro, il
prossimo anno, quelle che saranno le opportunità che il bilancio ci
potrà permettere di mettere in campo. Con altrettanta serietà si è
chiarito che al momento diciamo non si era in grado di dare delle
risposte nell'immediato, per cui credo che la soluzione seria e
l'unica in questo momento possibile sia quella che è stata
richiamata a suo tempo nella commissione e anche concordata
all'interno della commissione e anche in aula durante questa
seduta. Grazie.
Presidente
- L'emendamento n. 1 quindi è ritirato.
Passiamo all'esame dell'emendamento n. 2, è già illustrato, lo
mettiamo in votazione. Colleghi, votate. Possiamo chiudere la
votazione. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Passiamo alla votazione dell'articolo 1. La votazione è aperta.
Chiudiamo la votazione.
Presenti: 34
Votanti: 34
Favorevoli: 34
Il Consiglio approva all'unanimità.
Articolo 2. Possiamo dare lo stesso risultato? Stesso
risultato.
Articolo 3. Stesso risultato. Articolo 4. Stesso risultato.
Mettiamo in votazione la legge nel suo complesso, siete invitati
a votare. Possiamo chiudere la votazione.
Presenti: 34
Votanti: 34
Favorevoli: 34
Il Consiglio approva all'unanimità.
Passiamo al punto 3 all'ordine del giorno.
