Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 781 del 25 ottobre 1989 - Resoconto
OGGETTO N. 781/IX - ORGANIZZAZIONE DI UN CORSO DI FORMAZIONE
PER ASSISTENTI DOMICILIARI E DEI SERVIZI TUTELARI PER PERSONE
ANZIANE ED INABILI, NEL DISTRETTO SOCIO-SANITARIO N. 9 IN VISTA
DELLA PROSSIMA APERTURA DELLA MICROCOMUNITA' DI PONTEY.
PRESIDENTE: Do lettura della proposta di deliberazione in
oggetto, iscritta al punto 35 dell'ordine del giorno.
IL CONSIGLIO
- vista la legge regionale 15 dicembre 1982 n. 93, "Testo unico
delle norme regionali in materia di promozione di servizi a favore
di persone anziane ed inabili";
- vista la legge regionale 17 febbraio 1989, n. 13,
"Riorganizzazione degli interventi regionali di promozione
all'occupazione" che prevede l'istituzione dell'Agenzia del
lavoro;
- vista la legge regionale 8 agosto 1989, n. 58, "Piano di
politica del lavoro per il triennio 1989/1991;
- richiamata la legge regionale 19 febbraio 1987, n. 10, "Norme
per la formazione, la riqualificazione e l'aggiornamento degli
operatori dei servizi sociali e assistenziali. Modificazione della
pianta organica e delle norme sullo stato giuridico del personale
regionale";
- considerato che nei primi mesi del 1990 verrà aperta la
micro-comunità distrettuale per anziani ed inabili di Pontey;
- considerato che già in passato sono stati istituiti dalla
Regione e gestiti dai Comuni corsi di preparazione per il personale
della micro-comunità in fase di avvio;
- attesa l'opportunità di organizzare un corso di assistenti
domiciliari e servizi tutelari nel distretto sociosanitario n. 9 in
vista dell’apertura della micro-comunità e di
affidare la gestione dello stesso all'Agenzia del lavoro in
collaborazione con l'Assessorato della Sanità ed Assistenza Sociale
ed i Comuni del distretto n. 9, che si stanno costituendo in
Consorzio per la gestione della Comunità di cui si tratta;
DELIBERA
1°) di organizzare un corso di formazione per assistenti
domiciliari e dei servizi tutelari per persone anziane ed inabili,
nel Distretto socio-sanitario n. 9 in vista della prossima apertura
della micro-comunità di Pontey;
2°) di affidare l’organizzazione e la gestione
del corso all'Agenzia del lavoro in collaborazione con
l'Assessorato della Sanità ed Assistenza Sociale ed i Comuni del
distretto socio-sanitario n. 9, secondo l'organigramma allegato
alla presente deliberazione;
3°) di demandare alla Giunta regionale l'adozione dei singoli
specifici provvedimenti attuativi per la realizzazione e lo
svolgimento del corso;
4°) di approvare ed impegnare la spesa complessiva di lire
90.000.000 (novantamilioni) con imputazione della stessa:
- quanto a lire 45.000.000 (quarantacinquemilioni) sul Capitolo
49025 del bilancio di previsione della Regione per l'anno 1989
"Spese per la formazione, riqualificazione ed aggiornamento degli
operatori dei servizi socio-assistenziali" che presenta la
necessaria disponibilità;
- quanto a lire 45.000.000 (quarantacinquemilioni) sul Capitolo
del bilancio di previsione per l'anno 1990, corrispondente al
Capitolo 49025 del bilancio di previsione della Regione per l'anno
1989 "Spese per la formazione, riqualificazione ed aggiornamento
degli operatori dei servizi socio-assistenziali"
5°) di rinviare a successivi provvedimenti deliberativi della
Giunta regionale la liquidazione della spesa.
ALLEGATO
(...omissis...)
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
In previsione dell'apertura della
microcomunità di Pontey, prevista per marzo od aprile del prossimo
anno, l'Assessorato alla Sanità ed Assistenza Sociale ha ritenuto
opportuno indire un corso per la formazione di assistenti
domiciliari. La bozza del bando è stata inviata ai quattro Comuni
del distretto n. 9: Châtillon, Emarèse, Pontey e Saint-Vincent. Al
corso sono ammessi 25 alunni in età compresa tra i 18 ed i 37 anni.
Questo margine piuttosto ampio ci consente di evitare che i
precari, al momento dell'assunzione, non possano partecipare al
concorso per il passaggio in ruolo. Al corso saranno ammessi tutti
i cittadini valdostani, però tra gli idonei saranno preferiti i
residenti nei quattro Comuni del distretto.
PRESIDENTE:
Se nessuno chiede la parola, pongo in
votazione la proposta di deliberazione in oggetto.
ESITO DELLA VOTAZIONE
Presenti, votanti e favorevoli: 27
Il Consiglio approva all’unanimità
PRESIDENTE:
Visto che è entrato in aula l'Assessore alla
Pubblica Istruzione, Viérin, si passa alla trattazione dell'oggetto
n. 32.
