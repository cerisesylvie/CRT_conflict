Classificazione
CONSIGLIO REGIONALE
TURISMO E INDUSTRIA ALBERGHIERA



Oggetto del Consiglio n. 206 del 23 ottobre 2013 - Resoconto
OGGETTO N. 206/XIV - Approvazione di mozione: "Presentazione
alla competente commissione consiliare di un quadro degli
investimenti effettuati relativamente al Piano di marketing
strategico 2010-2012".
Président
- Pour l'illustration, la parole à la collègue
Morelli.
Morelli (ALPE)
- Merci Madame la Présidente.
Questa mozione nasce dall'esigenza di fare il punto su un
settore economico di importanza fondamentale per la nostra regione,
un settore che sta vivendo una situazione di difficoltà palpabile,
che trascende, direi, i semplici dati statistici sulle presenze,
che sono significativi, ma che da soli non bastano; sono dati
preoccupanti, non drammatici, ma preoccupanti, tali da non
giustificare nessun tipo di sollievo, e dietro a cui mi auguro non
ci si vorrà nascondere, trincerare, per eludere un confronto franco
che necessita di onestà intellettuale.
I dati del turismo ci dicono che, per l'estate, il calo di
presenze è stato del 3 percento; una differenza non grande, ma se
si fa il confronto tra il periodo 1° gennaio-31 agosto 2012 e lo
stesso periodo del 2013, il calo immediatamente sale ad un
significativo 9,46 percento, con un quadro complessivo
preoccupante: la tendenza a soggiorni sempre più brevi, e quindi a
maggiori spese di gestione per gli imprenditori; la tendenza a
prenotare all'ultimo momento, con la conseguente impossibilità per
gli operatori di programmare il lavoro; difficoltà ad assumere
personale che si teme poi di non poter mantenere, e, quindi, ad una
conseguenza che si ripercuote anche sulla qualità dei servizi resi,
perché da un lato le presenze si riducono nel valore medio in
maniera modesta, ma il fatturato cala con una maggiore intensità,
intanto per la diminuzione della clientela, ma anche per la
necessità di dover abbassare i prezzi in considerazione della
propensione alla spesa comprensibilmente più scarsa dei clienti,
dei turisti...tutte ragioni per le quali, in generale, tra gli
operatori del settore turistico serpeggiano il pessimismo e lo
scoramento.
Il settore alberghiero è in forte sofferenza (lo vediamo dalle
notizie dei giornali), le aste degli alberghi vanno deserte,
nonostante il prezzo scenda anche sotto la metà del valore reale
delle strutture. Località significative turisticamente, come
Courmayeur, devono arrivare a svincolare la possibilità di
costruire appartamenti per stimolare ad investire nella costruzione
di nuovi alberghi. E poi - è un dato inequivocabile - tanti hotel
chiudono. Tra il 2008 e il 2012 la ricettività turistica in Valle è
diminuita del 21,8 percento nei posti letto alberghieri. È un
valore pesante, anche perché l'indice di ricettività, cioè il
rapporto tra il numero di strutture alberghiere e il totale delle
strutture ricettive è passato da 50 al 40 percento (questo per la
chiusura degli alberghi, ma anche per l'aumento di strutture
complementari). E sono diminuiti silenziosamente, direi, i posti
letto negli hotel che vanno dalle 3 stelle in giù, quelli a
conduzione familiare, quelli più legati al territorio, quelli delle
località minori, quelli della Valle centrale, quelli che forse, più
di altri, rappresentano il tessuto economico autoctono, ma che non
hanno voce e non fanno notizia, e questo a fronte di un aumento
degli hotel a 4 e 5 stelle e dei
bed and breakfast
, che
fanno registrare un aumento del 26,4 percento.
Ora la domanda è: la politica è cosciente di queste
trasformazioni? C'è una regia? È un'evoluzione guidata, ragionata,
oppure si sta un po' navigando a vista? Si è coscienti del fatto
che il turismo si sta concentrando sempre di più in 5 o 6 località
di punta? mentre il rimanente territorio si sta pian piano
desertificando... Addirittura - è una notizia di pochi giorni fa -
una località come Saint-Vincent, secondo quanto denunciano alcuni
amministratori comunali, si dice, si sta spegnendo lentamente. Ci
pare che siano elementi che meritino una riflessione seria e
approfondita. Oggi la competizione con gli altri territori di
montagna è sempre più alta e sarebbe necessario puntare sulla
qualità, puntare più che mai a migliorare ancora le strutture
ricettive, per far crescere il livello generale dell'offerta
turistica valdostana. Invece, oggi, assistiamo al blocco delle
leggi di settore e, parallelamente - ricordiamolo - vediamo
deliberare un finanziamento di 10 milioni a sostegno della
ricettività legata alla Casa da gioco di Saint-Vincent, che
inevitabilmente...questo è già stato oggetto di discussione in
Consiglio...inevitabilmente genererà una concorrenza sleale nei
confronti degli operatori della località, della zona, che già ha
fatto registrare un calo di presenze nei mesi di luglio e agosto
del 9 percento!
Eppure, a parte la forte difficoltà generale, che è palpabile,
non si sono sentite reazioni forti e aperte, palesi, da parte degli
operatori o dei loro rappresentanti o, perlomeno, non si sono
sentite espresse in modo ufficiale. Di certo la preoccupazione e il
malcontento ci sono, ma non osano palesarsi, e questo è
estremamente grave! Come mai? Sembra quasi esserci una
rassegnazione diffusa oppure forse la spiegazione può anche essere
un'altra: c'è ancora, forte, il timore di inimicarsi la politica,
andando a esporre delle critiche, la politica che può ancora
prendere delle decisioni discrezionali e, francamente, non so quale
delle due opzioni sia la più grave! Certo la crisi c'è, pesante,
duratura, pervasiva; anche nella mentalità questa crisi ha cambiato
tutto, ha cambiato i consumi, anche indipendentemente dalla reale
disponibilità delle persone. Lo constatiamo tutti, dobbiamo esserne
coscienti, ma fino a che punto possiamo imputare alla crisi la
responsabilità del permanente mancato decollo vero del turismo in
Valle d'Aosta? E fino a che punto, invece, vi è la mancanza di un
disegno strategico, reale?
A questo proposito io sono rimasta colpita profondamente
dall'osservazione riportata un po' in tutti i giornali, fatta a
margine del 4° colloquio internazionale sul marketing strategico
che si è tenuto a La Salle, il 5 e 6 settembre scorsi, a cura
dell'Università valdostana, quella frase che ha riportato indietro
la percezione del turismo valdostano quasi all'anno zero. È stato
detto, da parte di relatori importanti, di specialisti del
marketing turistico: "prima di vendersi bisogna sapere chi si è,
bisogna trovare un senso". Ecco, io credo che una frase di questo
tipo pronunciata nel 2013, dopo anni di politica turistica, sia una
frase che suona come una bocciatura su tutti i fronti, una
constatazione di inefficacia, di mancanza di strategia, addirittura
ci è stata imputata una mancanza di "identità turistica".
Evidentemente dall'esterno non siamo percepiti come una regione
avente un'identità turistica, e questo nonostante il piano di
marketing approvato nel 2009 contenesse nel titolo proprio la
parola "identità".
Siamo ancora al punto di dover capire chi siamo, quali aspetti e
quali prodotti promuovere, quali scelte di sviluppo operare per i
vari territori, per i vari segmenti. Dobbiamo constatare che, a
detta degli esperti, in Valle d'Aosta, oggi, si procede ancora a
tentoni, un po' in funzione delle proposte che si ricevono, più che
di una reale politica strategica. E a questo proposito io non
voglio ritornare sull'incoerenza dell'immagine che si veicola con
il Capodanno di Courmayeur, "costoso" Capodanno di Courmayeur, ma è
la prima immagine che mi è venuta allo spirito ascoltando la
critica degli esperti di marketing riuniti a La Salle. Nella nostra
politica turistica non c'è chiarezza, non c'è coerenza, anzi c'è, a
quanto pare, una certa confusione, e questo lo possiamo constatare
anche dai dati: da una parte, leggiamo che la natura e i parchi
hanno una forte capacità attrattiva e, dall'altra, dai dati
dell'estate, apprendiamo che la Valsavarenche, cuore del Parco del
Gran Paradiso, territorio dalla natura incontaminata, quest'anno è
stata la "Cenerentola" di tutte le località valdostane, facendo
registrare durante l'estate un calo del 20 percento!
Ecco, noi crediamo veramente che sia urgente, che sia anche
tardivo, ma, insomma, tant'è...avviare una riflessione franca,
un'analisi coraggiosa, laica, delle criticità del settore
turistico, perché è attraverso questo settore che l'economia
valdostana avrà qualche possibilità di riprendersi. Noi ci
crediamo, perché è sul turismo che bisogna puntare innanzitutto per
creare reddito e occupazione, attraverso l'integrazione
naturalmente del settore turistico con l'agricoltura, con i beni
culturali, con il territorio, ma tutto il territorio! Non si può
privilegiare una parte del territorio e rimanere impotenti e
indifferenti riguardo, invece, alla perdita di valore di una larga
parte del nostro territorio. Crediamo che l'analisi debba partire
dal quadro normativo, dagli strumenti amministrativi e normativi
che la Regione ha messo in campo in questi anni, a cominciare dalla
legge che ha modificato il sistema delle AIAT e ha istituito
l'
Office régional du tourisme
, con tutte le difficoltà che
conosciamo, con tutto ciò che questa legge lasciava sperare come
evoluzione positiva, e con quanto, invece, di concreto non è stato
fatto. Penso all'insufficiente copertura del territorio per quanto
riguarda l'informazione, ma penso anche alla scarsa, ahimè,
funzionalità del Booking Valle d'Aosta, passando attraverso il
piano marketing, quello del 2009, un piano che ormai è scaduto e di
cui assolutamente si devono valutare le ricadute e, soprattutto, i
termini di promozione e di pubblicità, per giungere, infine, alle
direttive di programmazione e di indirizzo 2010-2012
all'Office
du tourisme
, direttive che nella scorsa legislatura, a fine
legislatura, abbiamo prorogato fino alla fine del 2013...e poi,
naturalmente, senza tralasciare i risultati prodotti dalla legge 19
del 2001 e dai conseguenti problemi, dalle criticità portate,
provocate dal blocco di questa legge.
In conclusione, mi sento di dire in modo molto franco: la
politica autonomista, alla quale anch'io appartengo, bisogna
riconoscere che non ha mai realmente considerato importante
l'Assessorato del turismo. Si è, negli anni, molto vissuto di
rendita, si è vissuto di rendita sulla bellezza delle nostre
montagne, i turisti arrivavano anche senza andare troppo a
cercarli. Ecco, questo non è più così, il mondo è cambiato, e ora,
non mettere a frutto appieno il potenziale turistico della nostra
regione diventa veramente una responsabilità pesante.
L'impegno, in sintesi, e la domanda che la nostra mozione
propone, Assessore, è qual è il futuro, quali sono le linee
strategiche per il turismo valdostano. Noi gradiremmo, veramente,
poter approfondire questo tema in commissione, facendo tutti la
nostra parte, ma riconoscendo innanzitutto quella che è la realtà,
quelle che sono le criticità, perché è solo guardando in faccia la
realtà, senza nascondersi dietro a facili ottimismi, che forse si
potrà veramente fare del settore turistico un settore trainante per
la nostra regione.
Da parte nostra vi è la disponibilità a lavorare, come sempre.
Ci auguriamo che anche da parte della maggioranza vi sia la
disponibilità a confrontarsi su questo tema, in modo laico, lo
ripeto, scevro il più possibile dalle appartenenze politiche
singole, ma nell'intento di voler dare veramente un futuro
all'economia della nostra regione, che, sempre di più, dovrà
staccarsi ed affrancarsi dalla dipendenza rispetto
all'Amministrazione regionale. Grazie.
Président
- Merci collègue. En discussion générale, a
demandé la parole la collègue Fontana.
Fontana (PD-SIN.VDA)
- Grazie Presidente.
Oggi, come non mai, il settore turistico riveste un'importanza
primaria nell'economia della Valle d'Aosta. Dovrebbe essere uno dei
principali volani della nostra economia, mentre, ahimè, sembra non
essere proprio così! Molte delle nostre innumerevoli potenzialità
non sono ancora state valorizzate.
L'Ufficio regionale del turismo opera nel rispetto delle
direttive regionali, le quali costituiscono lo strumento di
programmazione e di indirizzo per la definizione degli obiettivi
strategici e degli assi di intervento nel periodo di riferimento.
Cito alcuni punti cardine: istituisce e gestisce gli uffici del
turismo; raccoglie e coordina le istanze di soggetti istituzionali
ed economici operanti sul territorio; organizza i Comuni, le
Comunità montane, le Pro loco, i Consorzi di operatori turistici ed
ogni altro soggetto interessato (spettacoli, convegni ed eventi;
promuove ed attua iniziative di formazione volte ad elevare la
professionalità degli addetti e dei servizi. Naturalmente la lista
è ancora molto lunga e articolata, ma mi vorrei soffermare sui
punti appena elencati, poiché mi sembrano molto emblematici per
comprendere qual è la direzione intrapresa dalla nostra
Regione.
La legge regionale 26 maggio 2009, n. 9, aveva degli obiettivi
ben precisi: il rilancio del turismo, attraverso la collaborazione
con gli Enti locali, il territorio, i privati, valorizzando le
nostre peculiarità montane. Mi pare - ed è sotto gli occhi di tutti
- che i punti riportati per la programmazione e la progettazione si
siano rilevati solo delle belle parole e nulla più. Gli uffici del
turismo sul territorio, invece di essere stati premiati e
valorizzati, sono spesso stati ridimensionati, quando non chiusi.
Per quanto concerne il coordinamento delle istanze con il
territorio, possiamo dire che, in realtà, il territorio resta
spesso inascoltato e, per lo più, coinvolto solo per ratificare
scelte già fatte. Per quanto riguarda l'organizzazione di eventi e
spettacoli con gli Enti locali e i Consorzi degli operatori
turistici, le Pro loco, non mi pare ci sia questa collaborazione, a
meno che per "collaborazione" non si intenda la richiesta di
mettersi a disposizione dell'Assessorato per rendere possibili
iniziative da altri decise. Non pare sia il modo di intendere una
collaborazione. Questo organismo, e soprattutto l'organizzazione
amministrativa dell'Assessorato di competenza, non funzionano!
L'accentramento voluto ricalca la distinzione scomparsa con le AIAT
di puntare sulle grandi località turistiche, a scapito di quelle
minori, mentre si era parlato di una regione tutta turistica, di
diversi comprensori, rispondenti a una domanda di mercato
differente e per tutte le tasche, che potevano costituire comunque
un unico prodotto.
Le AIAT hanno presentato nel 2007-2008 un lavoro molto
interessante all'Assessorato, lavoro condiviso e discusso tra loro
ed insieme ai Consorzi turistici, dove la Valle d'Aosta veniva
divisa in segmenti di mercato, mantenendo le specificità
territoriali e provando a lavorare insieme tra pubblico e privato.
Invece niente, bisognava sottrarre al territorio quel poco di
autonomia che si era creata! Lo studio AIAT individuava 5 motori, 5
prodotti che dovevano e potevano essere interconnessi: il turismo
salute-termale, il turismo congressuale-eventistico, il turismo dei
castelli, il turismo enogastronomico, i turismi trasversali.
Naturalmente, dato che si trattava di un ottimo lavoro, per ogni
punto sono state individuate criticità e strategie per la loro
attuazione, che possono essere ancora considerati come risorsa. E
invece di tutto quel lavoro che se n'è fatto? È stato messo in
qualche cassetto e non se ne è fatto assolutamente nulla!
L'Assessore si è guardato bene dal prendere in mano un progetto
che rivalorizzasse il territorio e obbligasse a ragionare in
termini di gruppo, ha preferito puntare sull'accentramento, e i
risultati si vedono! E come se tutto ciò non bastasse, da poco è
stata nominata ai vertici degli uffici regionali del turismo una
figura che, fino a ieri, si è occupata di tutt'altro, mentre in
altre regioni ad effettiva vocazione turistica, Trentino, Friuli,
Emilia Romagna, i massimi dirigenti del turismo vengono scelti tra
manager o esperti qualificati, sia a livello nazionale che
internazionale, all'interno del mondo del marketing o
dell'intermediazione turistica.
Voglio segnalare un fatto certamente non prioritario, ma che dà
conto della situazione poco professionale presente a livello
assessorile: la difficoltà a fare grandi ragionamenti
sull'andamento turistico. Sul sito della Regione il movimento viene
pubblicato con grandissimo ritardo; adesso siamo a ottobre e sono
pubblicati i dati di giugno, è veramente una cosa assurda e
innaturale. Una volta i dati erano pubblicati con regolarità entro
i 2 mesi, adesso siamo indietro di almeno 5 mesi. I numeri comunque
parlano chiaro, e qualche dato serve a testimoniare quanto detto.
Nel 2008 gli arrivi, cioè il movimento che incide di meno sul
mercato turistico, erano 326.466 (parliamo del primo quadrimestre
del 2008). Oggi, 2013, sono 324.026, meno lo 0,75 percento. Le
presenze, cioè il dato che più interessa per le casse regionali - e
parliamo sempre del primo quadrimestre 2008 - erano di 1.313.822;
oggi, nel 2013, sono 1.282.906, cioè meno 2,4 percento. In 5 anni,
nonostante i finanziamenti stanziati dall'Assessorato per
promuovere la Valle d'Aosta, il risultato non è positivo, non
abbiamo conquistato un solo nuovo turista in più, anzi, ne abbiamo
persi 32 mila e...sapete cosa significa anche solo 32 mila presenze
turistiche in meno? Più di 3 milioni di euro in meno...avete
sentito bene, perché gli indici mondiali dicono che ogni giornata
di pernottamento, tra spese dirette e indirette, vale almeno 100
euro.
E poi un ultimo dato: qui si parla tanto di stagione invernale,
di rivedere gli organigrammi, delle stazioni di risalita, ma in
Valle la stagione invernale conta tanto quanto quella estiva, per
la quale si spende molto meno. E allora non sarebbe meglio fare una
riflessione più seria su come vengono spesi questi soldi della
pubblicità, per promuovere la Valle d'Aosta? Parliamo della
stagione 2012: in inverno ci sono stati 958.513 presenze, in estate
1.307.000.
Cari colleghi, occorre rivedere la politica accentratrice
dell'Assessorato, valorizzando la Valle d'Aosta tutta, e questo
significa una reale collaborazione con il territorio. Queste sono
alcune delle considerazioni che stanno alla base della mozione, una
proposta di collaborazione per sviluppare politiche ed interventi
capaci di imprimere una svolta in un settore, quello turistico, che
potrebbe e dovrebbe essere il volano del rilancio economico della
Valle d'Aosta. La parte impegnativa della mozione è tutta
incentrata in positivo, vogliamo conoscere e approfondire
nell'apposita commissione consiliare dati, azioni, investimenti e
capire di più, e meglio, le linee guida per il prossimo triennio,
conoscere e approfondire e per migliorare la strategia futura. Mi
auguro quindi che il Consiglio tutto sia disponibile a lavorare con
noi, e per questo invito i colleghi della maggioranza ad esprimere
un voto favorevole. Grazie.
Président
- Merci. A demandé la parole le Vice-président
Rosset.
Rosset (UVP)
- Merci Madame la Présidente.
Assessore Marguerettaz, questa mozione dà finalmente l'occasione
a quest'Assemblea per una riflessione complessiva, sia sulla
strutturazione, sia sui contenuti che caratterizzano l'attività
dell'Assessorato del turismo. Ma
in primis
credo sia giusto
complimentarmi con lei per la scelta, la valorizzazione
professionale delle competenze in materia turistica, scelta operata
recentemente con la decisione di porre al vertice del dipartimento,
in una logica che, ancora una volta, non conosce criteri di
meritocrazia e trasparenza. Questa scelta da lei operata dà il
senso della sua scarsa considerazione nel settore del turismo e
dello sviluppo dell'economia valdostana. Del resto, lei è abituato
al
"tout va bien, Madame la Marquise"
.
I dati presentati dall'Assessorato sulla stagione estiva e i
commenti accondiscendenti delle associazioni di categoria,
presentano una situazione in cui tutti sono soddisfatti di
presenze, arrivi, pernottamenti...viene quasi da chiedersi se
abbiamo visto due realtà diverse! Viene quasi da chiedersi con
quale logica dovrebbe proseguire la sospensione dei mutui
alberghieri, visti questi dati confortanti, ma ahimè, non è così,
purtroppo! E se così fosse, perché allora non destinare i
provvedimenti anticrisi in altri settori dell'economia valdostana,
maggiormente sofferenti? Ora, i dati già ben evidenziati della
collega Morelli evidenziano questa sofferenza...vede, Assessore, le
bugie hanno le gambe corte! Le recenti vicende del Casinò
dovrebbero aver fatto capire a questa maggioranza che l'esercizio
di "lettura artistica" dei dati alla fine non regge, e che i
valdostani hanno scoperto, purtroppo, sulla loro pelle, la cattiva
gestione che contraddistingue l'attività e le dichiarazioni
dell'Esecutivo regionale.
Ora, la riforma del sistema d'informazione, accoglienza,
assistenza turistica che doveva discendere dall'applicazione della
legge del 2009, così come le azioni di marketing strategico tanto
pubblicizzate, sempre nel 2009, si sono rivelate, ahimè, molto
fumo, e l'attività condotta dal suo Assessorato in questi anni non
ha fatto che registrare perplessità, insuccessi, che hanno visto il
vertice dell'
Office
du tourisme
attivarsi spesso nei
ripetuti tentativi di giustificare errori e malfunzionamenti.
Assessore, la riforma, il piano di marketing strategico del 2009,
avrebbero dovuto essere l'occasione di rilancio del settore
turistico valdostano; invece ci ritroviamo, 4 anni dopo - lo ha già
citato la collega Morelli - a constatare che, ancora una volta, il
treno dello sviluppo e della crescita è stato perso.
Mi auguro quindi che questa mozione possa arrivare in
commissione onde poter discutere correttamente sul piano turistico
regionale. Grazie.
Président
- Merci. La parole au collègue Chatrian.
Chatrian (ALPE)
- Grazie Presidente.
Qualche riflessione. La collega Morelli ha già ben illustrato la
nostra mozione. Il nostro spirito è sempre quello: lo spirito non
solo costruttivo, ma di voler creare delle condizioni migliori
comunque al comparto, che riteniamo un comparto delicato, un
comparto importante, un comparto che ha delle ricadute. Sarà una
vecchia frase, ma mi piace ripeterla: trovo che il turismo sia la
nostra prima industria in Valle d'Aosta, quindi ritengo questo
dibattito...poi spero che da parte del collega Marguerettaz e di
tutta la maggioranza ci sia l'approvazione per discutere nelle sedi
opportune, in commissione, sia per il punto 1, che è quello di
presentare entro 30 giorni alla competente commissione il quadro
completo, che per il punto 2, lo stato dell'arte, quindi la
situazione, e il secondo, invece, che è quello delle strategie e le
linee guida per il prossimo triennio.
In premessa, vorrei dire che la situazione del turismo nella
nostra regione è un po' lo specchio...come posso dire? di un metodo
di lavoro, forse un po' sorpassato, un po' vecchio; siamo di fronte
ad un settore che comunque produce benessere, produce posti di
lavoro, produce ricchezza, ma forse è ancora guidato con il solito
sistema degli obiettivi definiti...come posso dire? dall'alto, con
interventi di razionalizzazione burocratica, e quella poca
visione...basti pensare alle difficoltà per mettere in piedi un
efficace portale turistico, come diceva poc'anzi la collega
Morelli, il discorso del Booking VdA. Eppure è evidente che gli
obiettivi di interesse generale possono essere definiti solo
attraverso l'analisi, da una parte, dei fabbisogni, delle criticità
e delle opportunità esistenti, dunque tipicamente dal basso. Solo
questo metodo, che fa parte ormai della cultura di interventi delle
comunità più ricche e vivaci, quel
bottom-up
semplice da
declinare, probabilmente difficile da attuare - noi siamo quindi
consapevoli, siamo consci di non avere assolutamente la bacchetta
magica - ma che le procedure comunitarie ci indicano come esempio
di partecipazione, di confronto, e può consentire di definire
obiettivi condivisi, perché basati sulle effettive disponibilità di
spesa, d'investimento, azioni degli operatori delle realtà locali,
non sulle idee più o meno valide dei capitani di vascello.
Nel merito, il convegno di La Salle ha sottolineato ciò che da
tempo forse è noto; certo la frase "prima di vendersi bisogna
sapere chi si è, trovare un senso", è dura da digerire, penso sia
dura per tutti, ci ricorda un concetto che ogni studente di
marketing conosce bene fin dal suo primo anno: non ha senso fare
marketing e promuovere un prodotto se non è ben chiaro che cosa si
vende. Un'accusa...come?...
(interruzione di un Consigliere, fuori microfono)
...no, no, non ho dato nessun esame di marketing, però penso che
chi sia al primo anno di un corso normale, penso che, digitando
tranquillamente su qualsiasi motore di ricerca, uno possa
tranquillamente conoscere qual è il piano di studi di un semplice
normale cittadino di serie B, che possa sapere che magari al primo
anno si possa studiare qualcosa dal punto di vista propedeutico al
marketing, e non solo...un'accusa però impietosa, che
responsabilmente dobbiamo caricarci sulle spalle tutti noi
amministratori, anche noi di opposizione, anche noi di minoranza,
senza nessun problema. Ci troviamo di fronte ad una maggioranza che
ha sempre voluto rimarcare il carattere di continuità.
Vorrei ripetere questo concetto: ci troviamo di fronte ad una
maggioranza che ha sempre voluto rimarcare il carattere di
continuità della sua azione amministrativa, quella continuità che
avete sempre indicato ai cittadini come elemento di forza. Forse
questa denuncia tardiva ci dice però che è interesse di tutti
cambiare strada e di non continuare, quanto meno, a sbagliare. È
una conclusione che arriva da studi e conclusioni dell'Università e
dei suoi ricercatori, e quindi non mia, che non ho quelle
competenze manageriali in questo campo. Aggiungo però che, per dare
maggiore forza alla sua azione e per costruire più rapidamente un
efficace metodo di lavoro, l'Università potrebbe operare in modo
sinergico e coordinato, non con poche, come ora, ma con tutte le
realtà territoriali: agenzie pubbliche di promozione, associazioni,
Consorzi turistici e, non da ultimo, io li inserisco, gli Enti
locali tutti, e non solo di certe comunità e di certe località,
magari di secondo piano o di secondo livello. Del resto è noto che
i Comuni, fino a poco tempo fa, le Comunità montane investivano in
promozione, in sviluppo turistico locale, denaro pubblico, a volte
in quantità non irrilevanti (forse in questo momento non è più
così). Questa collaborazione, soprattutto se indirizzata alla
formazione degli operatori, degli amministratori degli Enti locali,
deve essere diffusa per non lasciare indietro nessuna realtà
territoriale e coordinata per dare maggiori frutti, infine è
regolarmente monitorata per valutarne le ricadute delle azioni e
degli investimenti avviati.
Una piccola proposta in questo senso: credo che sarebbe
opportuno che la nostra Università si concentrasse soprattutto sui
metodi, sulle procedure, sulla costruzione di un percorso
condiviso, e non sugli obiettivi che devono scaturire dal basso,
dagli operatori, dalle singole realtà locali. Immagino una
Università coinvolta in tutte le realtà turistiche territoriali,
attraverso convenzioni che leghino l'ateneo, non solo i suoi
singoli ricercatori, alla realtà economica turistica locale nel suo
complesso. È il solo modo che io conosco per garantire a tutti i
cittadini, oltre che agli operatori, l'accesso ai contenuti delle
azioni intraprese, soprattutto se finanziate, ripeto, con denaro
pubblico...noi ci teniamo, magari questo non è il vostro interesse!
Si tratta...come posso dire? del solito tasto, che sempre
tocchiamo. Anche in questo caso è necessario dare al mondo
turistico non una rotta preimpostata dalla politica, ma un metodo
di lavoro aperto e trasparente che, peraltro, oggi, sarebbe più
facile realizzare grazie alle nuove tecnologie di comunicazione.
Solo in questo modo si potrà diffondere la conoscenza dei percorsi
formativi, delle buone pratiche, e così via, raggiungere
l'obiettivo, che considero più ambizioso, ma necessario,
un'adeguata e moderna cultura dell'accoglienza, "moderna" non
perché abbandoni le tradizioni consolidate, ma perché le utilizza
come base, ripeto, come base di partenza.
Noi, umilmente (perché prima forse sono stato frainteso),
umilmente, con le nostre piccole e forse poche capacità, umilmente
con la nostra piccola esperienza, umilmente con il nostro trascorso
singolo e personale, umilmente per i piani di studio che abbiamo
messo in campo in questi anni, umilmente faremo la nostra parte per
raggiungere questi risultati, Assessore Marguerettaz. Fino ad oggi,
su tutto, avete scelto sempre la strada dell'imposizione dall'alto
di programmi e di progetti; avete detto ai valdostani: "fidatevi di
noi", anche se poi avete portato la barca ad arenarsi. Sarò felice,
spero, se questa volta mi smentirete! Grazie.
Presidente
- Grazie. Possiamo chiudere la discussione?
Non ci sono altre richieste? Ci sono altre richieste. La parola al
collega Bertschy.
Bertschy (UVP)
- Grazie.
Per l'attenzione al tema...credo che l'Assessore ci debba anche
un po' ringraziare per questa mozione, perché siamo stati eletti a
maggio e, da maggio a ottobre, nonostante questi dati ben
evidenziati dai nostri colleghi, siamo a fine ottobre a parlare di
un argomento del quale abbiamo un piano in scadenza, prorogato
l'anno scorso, e che tra 2 mesi non avrà neanche più validità;
quindi sotto il profilo politico, visto che l'Assessore non pensava
probabilmente che fosse così urgente, quanto meno glielo abbiamo
risottolineato. E sul fatto che sia malato...ecco, la battuta del
collega Rosset era tanto per rendere ironica la situazione, però
sicuramente l'inizio di questa nuova legislatura ci porta
sicuramente dell'esperienza nel campo della sanità, da verificare
dei risultati poi in campo turistico.
Al di là di questo, io mi sono letto un po' gli atti del piano.
Il piano comunque era un piano veramente importante, 226 pagine,
votate nel 2010, con validità fino al 2012 e, appunto, prorogato
l'anno scorso per spirito e con cortesia dalla consigliatura
passata verso la consigliatura entrante, dicendo giustamente: "non
facciamo scelte che coinvolgano, e soprattutto mettano in
condizione la prossima Amministrazione di essere vincolata".
Allora, rispetto a questo, mi chiedo, rispetto a tutti i dati che
sono stati ben evidenziati appunto fino ad ora, un piano che ha una
valenza ormai di 4 anni, che è stato sicuramente scientificamente
organizzato con dati che vanno più indietro nel tempo, quindi dati
2008, 2009, come vengono citati, quanto sia oggi attuale rispetto
alle situazioni che abbiamo visto in tanti altri settori, alla
crisi che si è evidenziata in tutta la sua drammaticità e in tutte
le sue difficoltà. Lavoriamo quindi in campo turistico con un piano
che, pur avendo al suo interno tutte le indicazioni, non ha
sicuramente quella capacità di essere dinamico, di essere
verificabile e, soprattutto, di dare elementi concreti, passo
passo, per andare a verificare appunto che si sta facendo un lavoro
d'insieme.
Allora la mozione, che poi nei punti dove si chiede di impegnare
il Governo non è una mozione che può essere in questo caso neanche
respingibile, per certi versi, perché è una mozione che
semplicemente vuol fare il punto della situazione su quello che sta
capitando a 2 mesi dalla fine del piano...è importante per noi
soprattutto per il punto 2, le linee guida del piano strategico
futuro, come ci misureremo, su quali indicatori lavoreremo, e che
cosa oggi potremmo avere a disposizione come Consiglieri, come
Consiglio regionale, per portare un lavoro che non sia sotto il
profilo professionale chissà quale lavoro qualificato, perché noi
siamo dei responsabili dei cittadini, la nostra formazione ce la
facciamo, ognuno di noi, parlando con la gente, con chi lavora sul
territorio, con chi lavora con l'Assessorato, con chi vive di
questa attività così importante per la Valle d'Aosta, e proviamo a
portare appunto queste riflessioni.
Nel discorso più generale, quello che mi sento di chiedere
all'Assessore è: intanto, di tutti gli investimenti oggi realizzati
in questi 4 anni...ne abbiamo ancora fatti, sono stati realizzati
investimenti sui monumenti, sono stati realizzati altri
investimenti in termini turistici, impianti a fune...quanto,
nell'insieme...altri investimenti che hanno visto la loro
conclusione e finalmente un'attività forte sul territorio, penso al
Forte di Bard...quanto, nel loro insieme, tutti questi investimenti
oggi costituiscono una forza e una sinergia e una capacità di
creare attrattiva da rendere, in termini economici, agli operatori
e a chi oggi si occupa di turismo per la Valle d'Aosta nel suo
insieme; quanto oggi l'Assessorato svolga un lavoro di
coordinamento dello sviluppo della politica turistica...abbiamo
piani regolatori dove ci sono stati obblighi per gli Enti locali di
sviluppare piani turistici, no?...quanto questi obblighi sono oggi
coordinati da un piano turistico regionale, per non rischiare che i
Comuni - magari anche limitrofi - facciano scelte di tipo turistico
incoerenti fra di loro, oppure anche incoerenti con la linea guida
regionale...questi sono dati che escono dall'amministrazione
pubblica, siamo noi che li abbiamo obbligati a fare questi impegni,
ecco! Rispetto agli elementi di capacità di essere realmente
attrattivi - che non vuol dire solo andare a fare le fiere, che
sono importantissime - il nostro sito quanto risponde alla capacità
di ritrovare nel sito i prodotti Valle d'Aosta? Sono verificabili,
riusciamo attraverso la nostra impronta attuale...? era, mi pare,
uno degli impegni anche della deroga dell'anno scorso, ecco.
Si potrebbero ancora analizzare altri aspetti, però quello che a
noi interessa oggi è - e sono considerazioni fatte nel passato, a
più riprese, da altri gruppi politici, e Patrizia l'ha sottolineato
- oggi, nella crisi verso il turismo, probabilmente bisogna
guardare ancora con maggiore attenzione rispetto a prima. Allora,
rispetto a questo, la capacità di questo Consiglio, la capacità di
contribuire al futuro del turismo in Valle d'Aosta, questa volta è
per costruire una mentalità e una visione un po' differente, che
non isoli chi fa turismo dal resto della comunità, ma per costruire
un percorso insieme a tutta la comunità, perché la comunità
valdostana si deve sentire nel suo insieme, nel suo insieme, a
questo punto, coinvolta da un progetto di sviluppo turistico che
possa fare e creare le condizioni perché l'economia e il nostro PIL
interno possa nuovamente crescere, soprattutto possa essere un
contributo da unire a future attività nel campo della formazione
per i giovani, e anche nel campo degli investimenti.
È un po' con questo spirito, è un po' con queste intenzioni e
con questo obiettivo politico che abbiamo contribuito, insieme agli
altri gruppi di opposizione, a portare il tema in Consiglio
regionale per fare l'analisi, come previsto dal punto 1, degli
investimenti messi in campo e per fare, insieme, un percorso e una
serie di considerazioni che, evidentemente, non saranno risolutive
oggi, ma ci vedranno coinvolti nel lavoro delle commissioni.
L'intenzione è di contribuire a un piano del futuro dove si ragioni
per avere, appunto, qualche cosa di concreto, di verificabile, di
concretizzabile, con degli obiettivi ben identificati nel piano,
che può anche avere 226 pagine di nuovo, ma deve avere le pagine
dove vengono scritti i misuratori, il come si va a verificare se un
euro speso porta, a livello d'indotto...sicuramente con tutte le
condizioni che intenderemo mettere nei piani che andremo a
scrivere...ma come un euro speso possa comportare una crescita
della nostra economia. E soprattutto - questo è quello che vogliamo
sia chiaro - come far sì che la Valle d'Aosta si ritrovi a pensare
che, in qualche maniera, non si parla più di contributi solo per
gli alberghi piuttosto che per le attività ricettive, piuttosto che
di posti di lavoro nel campo turistico, ma che la Valle d'Aosta
diventi, insieme al suo Consiglio, una comunità che lanci questa
sfida a tutti quei territori che indichiamo sempre, uguali al
nostro, che sembrano sempre più capaci di fare. Come
amministratori, e come comunità, dobbiamo avere questa volta la
capacità, tutti insieme, di esprimere un grande investimento per il
turismo e di essere concreti a verificarlo, giorno dopo giorno,
senza scrivere più piani enormi che verifichiamo a 4 anni dalla
loro conclusione.
Président
- La parole au collègue Grosjean.
Grosjean (UVP)
- Ebbene sì, voglio dire anch'io due
parole sul turismo...vista l'agitazione dell'Assessore mi sembra
giusto! Due considerazioni semplici, semplici.
Siamo qui a parlare di turismo, stamattina parlavamo di
Saveurs du Val d'Aoste
, siamo alla fine di un piano
sperimentale e...risultati non ce ne sono! Avevamo un'altra
organizzazione che nel turismo poteva funzionare, è stata cassata,
la
Route des Vins
. Stiamo qui a parlare di "identità"...vuol
dire che in questo momento abbiamo fallito su tutti gli obiettivi,
perché se non c'è un'identità del territorio, per quale motivo il
turista viene? Ma questa riflessione l'abbiamo fatta, l'abbiamo
sentita dire dagli operatori parlando con i ristoratori, cioè la
gente viene qui, e dopo una volta, due volte, si ritrova quasi come
ad essere in mezzo a una via di Milano, in alcune nostre cittadine
turistiche, perché di identità non c'è più niente...personale che
non conosce il posto, sovente che non parla neanche né l'italiano,
né il francese!
La mia impressione, quindi, è che facciamo dei grossi programmi,
dei grossi libri da 226 pagine - che poi diventano anche difficili
da leggere e da capire - per arrivare poi a questa situazione, dove
dopo quattro anni di piano siamo qui, a chiederci com'è la
situazione...ma non c'è mica bisogno di andare tanto lontano! In
alcune zone il turismo funziona, basta attraversare il Tunnel del
Monte Bianco e abbiamo Chamonix, dall'altra parte, che è un esempio
di come il turismo potrebbe funzionare, un turismo di montagna.
Sentivo, prima, dei dati confortanti: il turismo estivo, in estate,
fa più numeri del turismo invernale, eppure di turismo estivo non
ne parliamo mai...noi, se il turismo vogliamo che funzioni,
dobbiamo farlo lavorare tutto l'anno!
Credo quindi che veramente sia ora di rimettere insieme tutte le
organizzazioni e incominciare a lavorare seriamente per poter
rilanciare questo settore che, sicuramente, è il settore più
importante dell'economia valdostana, perché senza il turismo
neanche l'agricoltura e le altre attività possono avere uno
sviluppo in Valle d'Aosta.
Presidente
- Grazie. Altri? Chiudiamo la discussione
generale. La discussione generale è chiusa. Per la replica, la
parola all'Assessore Marguerettaz.
Marguerettaz (UV)
- Grazie Presidente.
Il collega Bertschy chiedeva un ringraziamento, io ringrazio
effettivamente tutti i colleghi per gli interventi qualificati,
circonstanziati.
Non ho ritrovato un paio di valutazioni, però è probabilmente
una questione di sensibilità, questo "clima costruttivo" e questa
"umiltà", perlomeno era discontinua, perché qualcuno è veramente
salito in cattedra, dando non tanto un contributo, ma dando un
giudizio inappellabile, dando e stroncando; quindi addirittura mi
veniva il dubbio: ma avranno veramente bisogno di una commissione e
di un confronto? perché con delle certezze così importanti non
credo ci sia spazio per un confronto, nel senso che erano dei
giudizi lapidari, senza tuttavia vedere un po' di contraddizione in
queste valutazioni, perché, quando i numeri non sono funzionali al
proprio ruolo, si dice che questi numeri sono relativi. Sottoscrivo
totalmente il fatto che i numeri sono relativi, non si può vivere
solo di "arrivi" e di "presenze", perché gli "arrivi" e le
"presenze" sono un indicatore; poi, voi me lo insegnate, in modo
abbastanza banale, non possiamo considerare gli incassi, anche di
un semplice ristorante, solo considerando i coperti, perché se la
spesa media diminuisce in modo importante, anche a parità di
coperti, io incasso di meno e lavoro probabilmente lo stesso!
Quindi, sono il primo a dirlo, ma questi sono i dati oggettivi che
abbiamo.
Se facciamo un ragionamento su dati oggettivi e li paragoniamo a
quelli di altre realtà, probabilmente non siamo così messi male;
non è che io ho delle certezze, però non possiamo neanche fare come
la collega Morelli che mi prende Valsavarenche e mi dice "meno 20
percento", perché non ha preso la Valle di Rhêmes, che è a fianco,
dove probabilmente i dati non sono gli stessi? Allora perché deve
prendere la Valsavarenche e dire meno 20 percento? Non è che è
andata a scegliere in tutto il panorama il numero che le
"sfagiolava" di più? Allora probabilmente non diamo una
rappresentazione corretta di quello che accade.
Allora sicuramente sono totalmente a favore di questa mozione,
totalmente a favore per dar modo ad una commissione di fare
un'analisi e, senza voler intervenire nel calendario,
nell'organizzazione di questa commissione, sarebbe anche
interessante se la commissione potesse audire questi esperti che si
sono pronunciati, per vedere se è proprio quello che hanno detto o
quello che è stato scritto, perché io ho perlomeno il dubbio che le
cose che sono state citate in quest'aula siano, diciamo
pro domo
sua
, sono delle valutazioni che sono state fatte per
argomentare una tesi. Allora, se l'obiettivo è quello di trovarci
poi in commissione a dire: la maggioranza ha lavorato bene o ha
lavorato male, a seconda del cappello che abbiamo, probabilmente
tradiamo gli intenti nobili di una mozione che dice: "analizziamo e
poi prendiamo delle decisioni".
Il ragionamento che fa il collega Chatrian sicuramente lo
condivido, però, non è stato rappresentato da tutti nello stesso
modo: quando le associazioni di categoria si esprimono, se non
criticano l'attività del Governo, le associazioni di categoria non
contano...o hanno paura o sono dei servi! Ma convochiamoli in
commissione, diteglielo in faccia che sono dei servi, che hanno
paura e che devono lusingare. Voi sapete bene che non è così e che
avete forzato il ragionamento, non è così! Perché quando le
associazioni non erano d'accordo, hanno sicuramente alzato il
tiro.
Ora, quando si danno delle notizie, anche lì, non bisogna poi
esagerare con posizioni troppo di parte, perché quando si parla dei
10 milioni che vengono assegnati in gestione speciale alla casa da
gioco, al Grand Hotel Billia, nessuno dice che quello è un
finanziamento che deve essere restituito, non è un fondo perso e,
quando parliamo dei fondi di rotazione, da nessuna parte del
Governo avete sentito che noi abbiamo tolto i fondi di rotazione!
Abbiamo detto l'esatto contrario: verranno mantenute le risorse e
verranno messe le risorse per "finanziare". Non possiamo quindi
giocare mettendo in contrapposizione un'iniziativa - che è vero che
è a regia regionale - con le iniziative dei privati, perché
parliamo di mutui e abbiamo detto che garantiamo comunque i mutui
al settore privato.
Quando parliamo dei grandi eventi, voglio solo fare un piccolo
excursus
dei grandi eventi, perché è stato citato l'accordo
con la RAI: l'accordo con la RAI è un accordo molto più completo
rispetto a un Capodanno! In questi giorni stanno girando "Linea
Verde", stanno riprendendo quello che sono le nostre particolarità,
collega Grosjean, stanno facendo le riprese nelle vigne, stanno
facendo le riprese nei meleti, stanno valorizzando la nostra
specificità, e così le altre trasmissioni che hanno evidenziato e
hanno valorizzato le aree protette, il Mont Avic, il Mont Mars, il
Gran Paradiso. Questo è un accordo generale, è un accordo generale
che ci ha permesso di andare a Monte Carlo a presentare il
Tor
des Géants
. Avete visto la delibera poco tempo fa, la RAI
nazionale distribuisce in tutto il mondo il filmato che dà una
rappresentazione del
Tor des Géants
.
Mi consentirà, collega Morelli, se avrò l'ardire di ricordare
una sua mozione, una sua interpellanza, al veleno, dove si
scagliava contro il
Tor des Géants
, 3-4 anni fa, dicendo che
quello non era un modo corretto di rappresentare la Valle d'Aosta,
che era un investimento "assurdo"; fortunatamente, collega Morelli,
non l'ho più sentita dire queste cose; ma era solo per dire che
ogni volta che noi facciamo qualcosa ci si lancia contro e si
demonizza.
Collega Fontana, anche lei, non ho più sentito dire niente sulla
Juventus, perché, anche lì, abbiamo avuto degli attacchi
incredibili, dopodiché avete avuto modo di vedere che gli
albergatori di Saint-Vincent, gli albergatori di Châtillon, tutti
gli albergatori hanno detto "meno male, meno male che c'è la
Juventus"...e parlo da non juventino! Allora, questo tipo di
discorso, vedete, non possiamo tirarlo a seconda del fatto che
abbiamo il cappello della maggioranza o della minoranza! Cerchiamo
di fare un'analisi, io sono assolutamente d'accordo.
Collega Bertschy, lei si ricorda quando era Sindaco di Hône e il
sottoscritto, come Assessore, convocava le conferenze d'ambito. Le
ho sempre riconosciuto un'onestà intellettuale perché in quella
sede ha avuto modo di dire davanti a tutti: "beh, l'Assessore e
l'
Office
hanno fatto la loro parte, tocca a noi adesso fare
qualche cosa". Allora aveva il cappello del Sindaco, nella riunione
di Pont-Saint-Martin, era la riunione comprensoriale, quindi si
andava sul territorio e convocavamo Pro loco, albergatori,
commercianti, Sindaci, Camera di commercio. L'abbiamo fatta anche
ieri questa riunione, abbiamo fatto la stessa riunione che facevamo
anche quando c'era lei, ne faremo tutta una serie sul territorio,
dove ci sarà un momento di confronto e, anche in quella sede, si
diceva al territorio...
(
intervento di un Consigliere, fuori microfono
)
...no, no, era solo per dire, no, io non volevo controbattere a
lei, volevo semplicemente portarla a testimone, e le ho anche
riconosciuto un'onestà intellettuale, perché, ancorché già allora
non fosse esattamente allineato al pensiero, aveva avuto modo di
riconoscere il lavoro corretto fatto dall'Amministrazione. Ma anche
nelle rappresentazioni che sono state fatte io non vorrei sminuire
il lavoro, non tanto del sottoscritto, ma di tutto l'Assessorato,
perché, vedete, è troppo facile ridicolizzare, "ma qua abbiamo
messo una che si occupa di sanità"; al di là del buon gusto, ognuno
valuta il proprio, ma c'è un'attività di tutto un insieme di
persone, quindi il lavoro fatto dall'Assessorato non è il lavoro
fatto da Marguerettaz, è il lavoro fatto da un'équipe di tutta una
serie di persone che lavorano e che portano anche dei
risultati.
Allora, avevamo avuto modo di fare - perché l'unica cosa che non
facciamo è nasconderci - una riunione pubblica, dove avevamo fatto
una serie di analisi puntuali su tutti gli investimenti che avevamo
fatto su tutti i mercati esteri, in modo puntuale: abbiamo
investito in Francia (e che cosa è successo in Francia); abbiamo
investito in Germania (e che cos'è successo); abbiamo investito in
Russia (e che cos'è successo) e, in quella sede, avevamo
dimostrato, conti alla mano, che in tutti i mercati dove avevamo
lavorato c'era stato un incremento, erano aumentati sia gli arrivi
che le presenze.
Allora, quello che voglio dire - per il bene che uno vuole al
proprio lavoro - è che io sono molto contento di fare anche una
serie di incontri, non solo uno, perché sennò diventa uno spot,
diventa un "hai fatto bene, hai fatto male". Il piano di marketing
è esattamente quello che ha detto l'Università! Perché nel piano di
marketing abbiamo evidenziato quelle che sono le attività da
svolgere e quelle che sono connotanti, quelle che vanno a
valorizzare l'identità! Ma quello ovviamente è un progetto, non è
che possiamo dire che, a fronte di un progetto, tutto si è
realizzato! Anche perché non è facoltà di un'amministrazione, in
solitudine, realizzare un progetto, bisogna che vi sia un seguito
da parte degli operatori. E se gli operatori, oggi, nel loro
complesso, hanno un buon rapporto con l'Amministrazione regionale e
con l'Assessorato, non è per piaggeria, perché c'è un lavoro
costante. In questi giorni c'è una commissione mista, fatta dagli
albergatori, dall'
Office
e dall'Assessorato, che sta
lavorando sul Booking, perché sicuramente ci sono delle debolezze,
non è che ci si nasconde dietro a un dito, ma bisogna capire del
perché e bisogna capire quelle che sono le soluzioni.
Spero quindi che, al di là del gioco delle parti, questa
attività in commissione venga fatta per...non tanto demonizzare
l'attività fatta dall'antagonista politico, ma che ci sia di fondo
il bene dell'economia e del turismo della Valle d'Aosta.
Presidente
- Grazie. La parola alla collega Fontana.
Fontana (PD-SIN.VDA)
- Grazie Presidente.
Vede, Assessore, quello che sostenevo l'altra volta...ho ben
chiarito che non ero contro la questione che venisse la Juve, ho
detto: in un momento di difficoltà che sta attraversando la Valle
d'Aosta, spendere quasi circa 5 milioni tra il Capodanno di
Courmayeur e l'arrivo della Juventus...non saranno 5...quanto sono?
sono 3 milioni in tre anni, per il Capodanno? Va bene! Allora, noi
abbiamo problemi di lavoro, ci sono famiglie che non hanno
lavoro...ho detto che si poteva fare una scelta e cercare di dare
lavoro a tutti quei padri di famiglia, in quel periodo anche ci
sono state tantissime fabbriche che hanno chiuso e tantissima gente
a casa...era questo il mio ragionamento! Io non sono contraria, in
un altro momento ben venga! Volevo solo chiarirlo, perché non sono
contro la Juve, poi ben venga per il turismo di Châtillon e di
Courmayeur...però, gli altri paesi, diciamo che non è che ci hanno
guadagnato tanto! Comunque sono scelte che avete fatto voi; se lei
sostiene che il ritorno c'è stato, ben venga, però volevo
chiarirlo.
Sulla questione del direttore, io non sono convinta che abbia
fatto una buona scelta, perché avete delle figure qualificate.
Parliamo sempre di mettere persone che se ne intendono di turismo e
poi mette una figura...io non ho niente contro quella persona, ma
si poteva anche fare un'altra scelta, anche perché all'interno del
turismo avete persone qualificate. Torniamo sempre al punto di
dire: "dobbiamo premiare le persone", e poi fate delle scelte
politiche...poi vedremo se questa sua scelta andrà sempre bene! Io
penso che lei, Assessore, ha veramente poco da essere...così,
entusiasta, di ridere sempre di ogni cosa che noi diciamo, le cose
non vanno bene come dice lei! Sui trasporti va bene? Il turismo va
bene? Mi dica cos'è che va bene, e poi, se vogliamo far finta di
niente, di non vedere, va bene! I cittadini penso che queste cose
le vedano, anzi bisogna veramente mettere un pochino - anche da
parte sua - un po' di umiltà e cercare di lavorare per il bene
della Valle d'Aosta, tutti. Qua non si tratta di chi ha un cappello
o un altro...qui, se andiamo a picco, andiamo a picco tutti! Allora
che ci sia la buona volontà di lavorare in una direzione, quella
per il bene della Valle d'Aosta. Grazie.
Presidente
- Grazie. Per la replica, la parola alla
collega Morelli.
Morelli (ALPE)
- Merci Madame.
Assessore, qui non si tratta del "gioco delle parti", qui si
tratta di volere o non volere vedere la realtà. Io capisco che lei
difenda appassionatamente il suo operato, ci mancherebbe! Sono
cinque anni, no, anzi, cinque anni e mezzo che è Assessore al
turismo, e sicuramente lei ha il diritto di difendere il suo
operato, ma ciò che le chiediamo noi, oggi, è di voler fare il
punto della situazione, di guardare la realtà, che non è una realtà
così rosea e così consolante! Io ho citato dei dati, non ho detto
che sono drammatici, ho detto che sono preoccupanti, perché vanno
contestualizzati. No, no, guardi, si riascolti il suo e il mio
intervento, e si accorgerà che, quando io ho detto che il calo è
del 3 percento, ho detto che non sono dati drammatici, ma che sono
preoccupanti! Riguardo al dato di Valsavarenche, mi sembra un dato
estremamente emblematico: Valsavarenche è nel cuore del parco del
Gran Paradiso, eppure c'è un calo del 20 percento, non di pochi
punti percentuali, del 20 percento! Vogliamo rendercene conto,
vogliamo cercare di capirne le ragioni? Oppure diciamo: "sì, però,
la Valle di Rhêmes...guarda come va bene"! Se permette, io mi
occupo delle criticità, prima di tutto!
Riguardo poi ad alcune sue affermazioni, io lo ribadisco: il
contratto con la RAI, che prevede il Capodanno di Courmayeur, è
incoerente, totalmente, con la nostra identità turistica; andava
bene per una località come Rimini, certo, la capitale del
divertimento, ma noi non siamo la capitale del divertimento! I
turisti che vedono il Capodanno di Courmayeur, e poi vengono in
Valle con quell'immagine lì, trovano tutt'altro! Sì, mi permetta di
dirlo, trovano tutt'altro! Noi non siamo la capitale del
divertimento, credo che abbiamo altri
atout
: le montagne, le
Alte Vie...e torno al
Tor des Géants
. Il
Tor des
Géants
è una manifestazione che coinvolge la popolazione e
sprigiona un carico di umanità, che io non nego, ma anche
questo...no, no, non negavo quello! Io sono rimasta della stessa
opinione di allora riguardo al fatto che quello sia lo strumento
ideale per promuovere le Alte Vie, e le assicuro che, se lei parla
con un po' di persone in giro, ce ne sono tante che la pensano come
me, e sempre di più, nonostante il successo del
Tor des
Géants
! Perché promuovere le Alte Vie, vuol dire far capire che
la montagna è accessibile a tutti, che le Alte Vie sono percorsi
che tutti possono percorrere. Il
Tor des Géants
, invece, fa
passare un'immagine che è diversa, che è quella del superuomo, dei
supercampioni che resistono alla fatica. Credo che trasmetta
un'immagine che non corrisponde ad una corretta promozione delle
Alte Vie. E sono ancora della stessa opinione, eh!
Quanto al finanziamento per il Casinò, lo sappiamo bene che è un
mutuo, è un mutuo chirografario, ne abbiamo già parlato, ne abbiamo
già parlato in questa sede, e non voglio ritornarvi. Il mio
spirito, Assessore, nell'illustrare questa mozione, non risponde al
gioco delle parti. Io sono veramente preoccupata del fatto che,
nonostante i soldi che sono stati messi in questi anni, la Valle
d'Aosta non riesca ancora a trovare uno sbocco per la sua identità
turistica. Se dovessimo fare un rapporto reale tra i soldi che ci
abbiamo messo e quella che è la ricaduta, dovremmo constatare che
forse non abbiamo agito per il meglio, e quindi io mi auguro
veramente che potremo, in commissione, potremo confrontarci in modo
laico, assolutamente senza fare il gioco delle parti, perché il
nostro intento non è quello, il mio intento non è quello, glielo
assicuro!
Presidente
- Altre richieste d'intervento? Per
dichiarazione...no, per replica. La parola al collega Bertschy.
Bertschy (UVP)
- Sì, ringrazio l'Assessore che ricorda
sempre la mia precedente esperienza...sarà anche che su alcuni
punti non sempre abbiamo trovato convergenza nelle cose che
facciamo, su altri sì, però quello che io credo importante sia che
reciprocamente non si salga in cattedra, Assessore, perché lei ha
un po' l'abitudine - dicendo agli altri che salgono in cattedra -
di salire poi lei in cattedra! È vero che ha la posizione la più
alta, fisicamente portante, però se ci poniamo con un po' di
spirito costruttivo non saliamo in cattedra, nessuno...no, no, no,
no, ci mancherebbe che mi offendo, sennò le direi altro, e quindi
cerchiamo di confrontarci.
Quando mi riferivo al piano turistico, mi riferivo agli impegni
sul piano regolatore: sul piano regolatore dei Comuni turistici,
oggi, c'è l'obbligo di spendere dei soldi per fare dei piani
turistici, e questi soldi vanno spesi...e credo che su questo non
abbia nessun problema ad ammettere che si debba lavorare in tal
senso...vanno spesi cercando di seguire una linea guida generale,
proprio per essere coerenti con il piano che facciamo, con le
attività che stiamo facendo tutti insieme, mentre mi sono riferito
in maniera positiva al fatto che l'
Office
è sceso sul
territorio. È inutile stare a ribadire l'importanza di avere
unificato gli
Office
, tutte quelle cose che credo sia giusto
sottolineare; se è il caso di sottolineare per essere più
costruttivi lo facciamo, però andiamo avanti per lavorare sulle
criticità, non tanto per inasprire le criticità e mettere in
difficoltà, però l'attività dell'amministratore è anche quella di
andare in quella direzione. Allora, importante è stata l'attività
dell'
Office
con tutte le difficoltà attuali, perché in
quelle riunioni ci si rende conto di quanto quell'elemento
culturale - del quale facevo riferimento alla conclusione del mio
intervento - sia ancora distante sulla comunità, quanto le persone
facciano ancora fatica a capire che dovremmo essere tutti coinvolti
nel pensare che il turismo può essere uno sbocco futuro con altri
settori per rilanciare la Valle d'Aosta.
Quelle riunioni sul territorio, quindi, hanno comunque creato
una prima apertura e un primo confronto del quale sottolineo ancora
l'importanza. Però tanto c'è da fare, tanto c'è da fare, per
esempio rispetto alla Bassa Valle, al Forte di Bard e a tutto
quello che dobbiamo ancora fare per coinvolgere quelli che sono sul
territorio, perché l'associazione sta facendo attività importanti,
ma probabilmente il territorio, oggi, non è ancora pronto a
seguirle, o non siamo ancora capaci tutti insieme di coinvolgere
tutto quello che si realizza. Quindi è su questo piano che, almeno
personalmente, ho portato la discussione, in questo momento, perché
se vogliamo analizzare i dati critici non è quello che fa
difficoltà, soprattutto in una fase come questa.
Allora, su una volontà comune, che mi pare che un po' tutti -
pur con delle differenze - abbiamo dimostrato, ci aspettiamo lo
spirito costruttivo, perché poi il grande problema, oggi, che è
pubblico e privato, qual è? che anche fossimo bravi a promuoverci,
anche fossimo bravi a costruire un insieme forte, sinergico, la
parte della commercializzazione del prodotto Valle d'Aosta è ancora
distante da arrivare! Abbiamo Consorzi che, se le facciamo
un'interrogazione per chiederle quanto hanno venduto, sa benissimo
che lì, sì, va in difficoltà magari a capire se il sistema...non
lei, ma il sistema Valle d'Aosta...quindi su quell'elemento lì, se
vogliamo trovare dei confronti politici...su quello dobbiamo
prepararci a una sfida, perché potremmo essere bravi a promuovere,
potremmo essere bravi a far sinergia, ma se non saremo bravi a
commercializzare il prodotto Valle d'Aosta i nostri sforzi saranno
vanificati.
Presidente
- Grazie. La parola, per replica, al collega
Rosset.
Rosset (UVP)
- Assessore, lei pone sempre un'azione
difensiva, cioè la scarica sempre sulla responsabilità della
minoranza a porre irrisorie considerazioni. Ora non basta che lei
metta la casacca bianconera per risolvere i problemi del turismo in
Valle d'Aosta, i problemi sono altri! Lei non può negare che
l'
Office
ha dovuto giustificare ripetuti malfunzionamenti,
non può negare che il piano di riforma del marketing e il piano
strategico avrebbero dovuto dare altri risultati dopo 4 anni!
E allora la nostra azione va nell'ottica di trovare attorno a un
tavolo la soluzione. Nessuno mette in discussione la Juventus
(anche se ci sarebbe da discutere), nessuno mette in discussione il
Tor des Géants
, che è sicuramente una manifestazione
importante, per quel che mi riguarda, nessuno mette in discussione
il Capodanno di Courmayeur, ma credo che il piano vada in un'altra
direzione, ha altre prospettive, ha altre considerazioni; mi limito
al piano strategico sui campi da golf, che ancora aspetto, magari
ne parleremo la prossima volta. Quindi non è che qui uno viene per
criticare il suo operato, viene a evidenziare quello che il piano
non ha portato a termine.
Presidente
- Grazie. Non ci sono altri? La parola al
collega Donzel.
Donzel (PD-SIN.VDA)
- Grazie Presidente.
Sfruttiamo l'opportunità che ci offre l'aula per chiarire quelli
che sono sempre i legittimi tentativi di un Assessore che deve
difendere il suo operato, di depistare regolarmente le discussioni,
qui come in commissione. Allora, ben venga questa grande apertura a
venire in commissione, però, ripeto, siamo leali tra di noi. Qui
c'è un impegno preciso, in questa mozione, quindi venire in
commissione non com'è successo recentemente, per portarci in giro
in considerazioni varie, qui c'è un impegno preciso a presentare,
entro 30 giorni, un quadro esaustivo, quello che c'è scritto nella
mozione. Se si vota una mozione, si vota quello, non si viene in
commissione a dire: "ma no, non avevo capito", quindi ben venga
questo spirito di positività, ma rispetto a impegni ben
precisi.
Altra considerazione riguardo a quello che dovrebbe essere
questo ruolo di ipercritica dell'opposizione...beh, non siamo stati
eletti, ripeto, per venire qui a...diciamo "a scaldare i banchi",
siamo qui per cercare di capire le cose che funzionano e le cose
che non funzionano. Lei tende sempre a depistare la discussione e
ad interpretare il pensiero altrui; io vorrei che rimanessimo più
sui fatti. Lei, invece, tende a dire alla collega: "ma lei non
voleva la Juventus".
Noi vorremmo capire se gli investimenti fatti per portare
Juventus, Inter, Milan - non voglio riferirmi a una società
sportiva in particolare - hanno poi, nel tempo, costruito una
ricaduta turistica duratura non solo per i due bar in questione, ma
hanno creato cultura turistica nel nostro territorio ed è stato,
quindi, questo denaro pubblico, un volano dello sviluppo turistico.
La stessa cosa vale per il Capodanno a Courmayeur, sennò sono degli
interventi per cui uno butta del denaro lì e, naturalmente, se uno
mette del denaro a disposizione ci sono delle ricadute! Se uno
dice: "dimezzo...regalo un pacchetto di biglietti" quando andate a
trovar gli amici cinesi, e regalate loro dei biglietti a metà
prezzo per venire in Valle d'Aosta, arriva della gente e tutti gli
albergatori dicono: "che bello, abbiamo riempito tutte le stanze
della Valle d'Aosta"...sì, ma qual è la ricaduta? Che cosa abbiamo
costruito dietro? Quello che noi vorremmo capire è se c'è un vero e
proprio progetto che sta camminando, vediamo costruire un turismo
che si autoalimenta poi, cioè il denaro pubblico diventa volano di
sviluppo per il nostro territorio. Francamente, su questo abbiamo
dei legittimi dubbi. C'è di mezzo la crisi economica, perché è
stata usata più o meno correttamente, per giustificare alcuni
risultati. E l'obiettivo di andare in commissione, di discutere per
i prossimi 3 anni è proprio questo: di capire, rispetto anche alla
realtà della crisi economica, come i nostri investimenti pubblici
diventano volano per costruire il turismo, perché si potrà dire che
Aosta è legittimamente candidata a essere la Capitale della cultura
europea, ma francamente non è la capitale europea dell'accoglienza
alberghiera, eh! Guardiamoci tutti in faccia: è la capitale europea
dell'accoglienza turistica alberghiera? No! Diciamocelo: c'è da
lavorare, c'è da lavorare!
Qui vengo all'altro punto su cui mi sono arrabbiato per 5 anni e
mi riarrabbio di nuovo: il tentativo di far passare le critiche di
una parte dell'opposizione...perché io lo dico chiaro, il
PD-Sinistra VdA è critico, è critico...chi ha il compito d
governare governi, poi vediamo se ci sono le collaborazioni da
costruire sui progetti! Noi, per adesso, svolgiamo l'azione
critica, poi vediamo sui contenuti se c'è da costruire qualcosa.
Allora, i rapporti coi funzionari...tutte le volte "ah, ma voi
criticate il lavoro di chi è messo lì, a lavorare"...noi,
anzitutto, critichiamo la scelta politica e gli indirizzi che ha
dato il funzionario, dopodiché è chiaro che il funzionario lavora
in un campo che è quello che gli è stato affidato. Basta dire che
ce l'abbiamo con i funzionari, con l'usciere dell'ufficio del
turismo! Noi non abbiamo criticato chi lavora in quegli uffici, gli
impiegati, eccetera, abbiamo criticato la scelta "non felice" di
una persona che, a nostro giudizio, a differenza degli spot
televisivi che si son fatti sul funzionamento della sanità
valdostana...cioè per noi è stata una persona che ha gestito "male"
la sanità valdostana ed è stata messa in un luogo strategico della
Valle d'Aosta! Lei difende quella scelta? Noi la contrastiamo,
quella scelta, la contrastiamo! E su questo siamo chiari.
Quindi ben venga questa sua disponibilità a discutere, ma sia
chiaro che non è che la disponibilità a discutere fa venir meno
critiche legittime che abbiamo fatto a scelte che noi non abbiamo
visto diventare volano di sviluppo per la Valle d'Aosta.
Presidente
- Bene. Altri? Ha chiesto la parola
l'Assessore Marguerettaz.
Marguerettaz (UV)
- Solo per chiarire che, da questo
ruolo che ho, non mi avete mai sentito dire che tutta l'attività è
perfetta e, nel momento in cui si dice: c'è da lavorare, sono il
primo che dice c'è da lavorare. Ricordo solo, rispetto alle
previsioni che avevamo all'inizio dell'estate o all'inizio
dell'anno, qual è il risultato finale.
Allora io sono allineato totalmente al pensiero della collega
Morelli nel momento in cui dice: "dobbiamo guardare con
attenzione", non mi piace il termine "con preoccupazione", ma con
attenzione quello che potrà essere lo sviluppo. Ma ad oggi, se non
abbiamo dei dati drammatici che, invece, caratterizzano le altre
località, almeno dire che forse non abbiamo sbagliato tutto, che
forse qualche cosa di fatto bene è stato fatto, dopodiché "mah,
potevi fare quello"...tutto vero, ma, collega Donzel, io non mi
voglio fissare, probabilmente sulla manifestazione che è andata
meglio, e quindi sono molto contento che di fatto ci sia stata un
po' di "redenzione", da parte della collega Morelli, ma questo è
abbastanza tangibile, perché se voi andavate e digitavate su Google
"Alte Vie", quattro anni fa...sa quando veniva fuori la Valle
d'Aosta? In quinta pagina! Le Alte Vie non è che le abbiamo
inventate né io né Isabellon, c'erano già, ed erano in quinta
pagina; oggi, grazie anche al Tor des Géants, siamo in prima
pagina, siamo negli schermi, siamo nei programmi, siamo su
internet, siamo dappertutto; ma valorizziamo la nostra identità,
Grosjean, non è che valorizziamo via Monte Napoleone! Allora, ecco
che dico: la critica, se c'è un'onestà intellettuale di fondo, è
ben accetta, perché ti porta a fare meglio, non è che uno dice "qua
c'è la verità", ma non è che possiamo dire che è tutto un disastro!
Collega Rosset, lei parla di "casacca", se ho la casacca...insomma,
lasciamo perdere le casacche, perché poi uno è capace che cambi,
lasciamo perdere, lasciamo perdere!
Allora, quello che voglio dire è che io vado volentieri, in
Commissione voi avete fatto una mozione che è precisa, cerchiamo di
farla e di sfruttare quell'occasione. Ho dato un suggerimento,
portiamoli gli esperti, ma facciamo un confronto all'americana,
quindi le associazioni, con tutti presenti attorno a un tavolo;
l'abbiamo fatto la volta scorsa su certi argomenti e ha dato dei
buoni risultati, proviamo a farlo anche questa volta.
Presidente
- Grazie. Altri? La parola al Presidente
Rollandin.
Rollandin (UV)
- Sì, grazie Presidente.
Due brevissime considerazioni. Io ho sentito con molta
attenzione, ho ascoltato gli interventi e devo dire che, anche
collegati con la mozione, gli interventi avevano due direzioni:
una, quella di cercare di far capire come si può cercare di
migliorare, di mettere assieme, e l'altra di dire che quello che è
stato fatto è stato un fallimento, non c'è stato nulla.
Noi avremo occasione, non è oggi e non sto qui a dire, però
avremo occasione di dire come il turismo non è solo quello che
avete chiesto, di come è stato il marketing, il turismo è tutto
quello che è il lavoro fatto da una pubblica amministrazione che va
nella logica del turismo; tutto quello che si è investito nella
parte culturale, in tutti i monumenti, non va nel discorso del
turismo? Tutto è turismo, sul turismo si può discutere per
settimane. Poi, sulle strategie...quando andiamo sulle strategie
ognuno è più prudente, e anche il convegno...io tornerò, quando
discutiamo il bilancio, anche sui risultati del convegno di La
Salle, a cui sono andato e ho sentito anche la professoressa che ha
logicamente coordinato in modo meritevole questo congresso, e poi
parliamo anche di questo.
Il bilancio sarà il modo anche di ritornare su questi temi del
turismo, perché lì vedremo gli investimenti che hanno come ricaduta
il turismo...quando parleremo degli impianti di risalita, che cosa
abbiamo dovuto fare...tutto questo è turismo, sono investimenti per
il turismo che abbiamo fatto in questi anni! Se non c'era questo,
chi parlava più della stagione invernale o di quella che è
l'attrattiva? Fino a 7 anni fa, ognuno andava via con il proprio
cartello: La Thuile andava ai saloni col proprio cartello, Breuil
con il proprio...oggi si presenta la Valle d'Aosta e...ci venite a
dire che non è stato fatto nulla? Confrontiamoci, per carità!
L'Assessore ha già dato la disponibilità, e con il bilancio avremo
un'altra ghiotta occasione per ritornare su questo tema, così
dimostreremo che cosa è stato fatto.
Presidente
- Bene, possiamo mettere in votazione la
mozione. La votazione è aperta. Votate colleghi. Possiamo chiudere
la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Passiamo ora al punto 19 all'ordine del giorno.
