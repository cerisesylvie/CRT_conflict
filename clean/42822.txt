Classificazione
AMMINISTRAZIONE REGIONALE
Celebrazioni



Oggetto del Consiglio n. 313 del 10 febbraio 2021 - Resoconto
OGGETTO N. 313/XVI - Approvazione di mozione: "Iniziative per
l'intitolazione a Salvatore Radizza di un luogo idoneo a ricordarne
l'importanza storica, quale simbolo del massacro delle
foibe".
Bertin (Presidente) -
Alla presenza di 31 Consiglieri,
possiamo iniziare ad analizzare l'ordine del giorno
pomeridiano.
Come deciso dalla conferenza dei capigruppo nella giornata di
ieri, l'ordine del giorno di questo pomeriggio inizierà con la
mozione n. 48 all'ordine del giorno. Per l'illustrazione della
mozione, il consigliere Manfrin ne ha facoltà.
Manfrin (LEGA VDA) -
Con questa iniziativa, con questa
mozione, abbiamo la possibilità, come abbiamo fatto questa mattina
nella maniera più approfondita, di celebrare una giornata
importante, la giornata del ricordo, istituita con legge dello
Stato, legge 92/2004, per restituire una dignità a una tragedia
tutta italiana, quella delle foibe, che riguarda l'esodo di
centinaia di migliaia di persone dai luoghi natii con una
deportazione forzata - quella appunto dell'esodo - che ha distrutto
famiglie, storie, tradizioni, culture e ha privato 350 mila persone
di ogni cosa. Una tragedia nella tragedia, se pensiamo alla
terribile fine riservata a un numero che ancora oggi purtroppo non
è certo: gli storici non concordano, c'è chi dice 5 mila, c'è chi
dice 20 mila; tendenzialmente la cifra su cui si è più o meno
concordato è quella di 10 mila.
Queste 10 mila persone vennero massacrate in maniera orribile,
spesso prelevate da casa con la forza, con la violenza, alcune
stuprate, altre orribilmente torturate e poi giustiziate dopo aver
cercato di far confessare loro con queste indicibili torture
qualcosa di assurdo, qualche segreto militare, qualche cospirazione
contro chi governava all'epoca e poi dicevo giustiziate, gettate a
volte da sole a volte a gruppi nelle profonde e frastagliate doline
carsiche.
A volte le modalità di esecuzione prevedevano che venissero
legati a gruppi di venti, con il fil di ferro, venissero portati
sul ciglio di queste doline di queste foibe, di queste profonde
spaccature del terreno, ne venisse ucciso uno con un colpo alla
nuca e il peso di questi trascinasse gli altri ancora vivi a fondo.
Per ovviare al fatto che queste persone rimanevano vive a volte,
dopo giorni di sete e di dolori lancinanti, venivano gettate delle
bombe a mano dentro queste spaccature del terreno.
Tutte queste persone avevano le professioni più disparate, erano
militari, erano poliziotti, erano insegnanti, erano funzionari
pubblici, erano commercianti - come nel caso di Salvatore Radizza -
e avevano le idee più differenti. C'erano i fascisti, c'erano i
liberali, fino ad arrivare ad alcuni partigiani comunisti. Avevano
però tutti una caratteristica in comune: rappresentavano
l'italianità di quelle terre, rappresentavano il legame che il
nostro Paese aveva con quelle terre ed erano, evidentemente, un
ostacolo per chi aveva messo gli occhi su quei territori.
Ed è qui che nasce la storia di Salvatore Radizza, commerciante,
come detto prima, anche lui inerme di fronte all'odio barbaro e
selvaggio di chi lo percepiva come un ostacolo e - come ci ha
raccontato sua nipote, dopo aver sentito raccontare la storia da
suo padre - fu prelevato per degli accertamenti dall'allora Polizia
titina per poi non essere più rilasciato e infine infoibato con
immensa crudeltà il 2 ottobre del 1943.
Questa iniziativa arriva dopo due anni di ricerche e
approfondimenti; era cominciata nel 2019, proprio in occasione
della giornata del 10 febbraio che aveva visto una celebrazione con
un ricordo dedicato da Davide Giandrini presso la Cittadella dei
Giovani di Aosta, un'iniziativa davvero bellissima, splendida, che
aveva raccontato una storia di vita vissuta al periodo appunto
delle foibe e che ci ha permesso ovviamente di raccogliere il
consenso della famiglia ma di raccogliere anche una storia e una
testimonianza, ed è una storia che è stata tramandata proprio dal
figlio di Salvatore Radizza, Antonio Radizza, che ha vissuto sulla
propria pelle l'esilio dal suo territorio natio, dal suo paese
natio, che ha perso suo padre in nome di una conquista territoriale
voluta da un regime dittatoriale, ma che ha saputo rialzarsi, ha
saputo arrivare, al termine di una lunga carriera militare, a
comandare lo storico Battaglione Aosta con il grado di Tenente
Colonnello, stabilendosi nella nostra regione fin dal 1966.
Quest'iniziativa arriva anche con il consenso dei due nipoti,
Elena - oggetto della consegna del riconoscimento conferito dal
Presidente della Repubblica nel 2006 e consegnato dall'allora
presidente del Consiglio Cerise - e di Salvatore Paolo, anch'egli
legatissimo alla Valle d'Aosta, che ha seguito le orme militari del
padre e che è arrivato a comandare il Centro Addestramento Alpino
con il grado di Generale di Brigata.
Riteniamo quindi - alla luce di questi fatti, alla luce della
tragedia che oggi siamo chiamati a ricordare all'interno delle
istituzioni, al di fuori, siamo chiamati a trasmettere - che sia
assolutamente necessario lasciare un'importante memoria di questi
luttuosi fatti, affinché il ricordo di questi tragici eventi
rimanga vivo, venga raccontato e spiegato, per fare in modo che
tali azioni non debbano ripetersi mai più.
Per questo motivo, con questa mozione, chiediamo che si assumano
le iniziative necessarie all'intitolazione a Salvatore Radizza di
un luogo idoneo a ricordarne la figura e l'importanza storica,
quale simbolo del ricordo sia del massacro etnico delle foibe sia
dell'esodo di Istria, Fiume e Dalmazia.
Concludo dicendo che questa iniziativa - accogliendo più che
altro un suggerimento che ci è stato trasmesso - riporta
nell'impegnativa un impegno per il Presidente e l'Ufficio di
Presidenza ed è una formula che abbiamo utilizzato perché era stata
utilizzata così nella stessa maniera per l'intitolazione di un
precedente personaggio, quale Lussu, ovviamente ci è detto che c'è
la possibilità di avere un margine di manovrabilità, chiamiamola
così, di possibilità per l'intitolazione più ampio indirizzandolo
alla Giunta e quindi evidentemente proponiamo questo auto
emendamento semplicemente indirizzando alla Giunta questa nostra
mozione.
Presidente -
siamo in discussione generale, consigliere
Carrel ne ha facoltà.
Carrel (PA) -
Quindici giorni fa quest'Aula si è
ritrovata a celebrare la giornata della Memoria e oggi, il 10
febbraio, è dedicato alle celebrazioni del giorno del Ricordo per
tutte le vittime, milioni di Italiani, che sono state massacrate a
Istria, Dalmazia e Venezia Giulia, alla fine della Seconda Guerra
Mondiale.
Mi piace ricordare le parole di Carlo Azeglio Ciampi, allora
Presidente della Repubblica, che quindici anni fa nel giorno del
ricordo disse: "l'odio e la pulizia etnica sono stati l'abominevole
corollario dell'Europa tragica del Novecento, squassata da una
lotta senza quartiere fra nazionalismi esasperati".
Il giorno del Ricordo e il giorno della Memoria sono due
giornate molto importanti e molto simili, dobbiamo ricordare di non
cadere più nella violenza, una follia che non ha colore o
appartenenza, ma che è unitariamente da condannare, celebrando
questi momenti per far permeare nella cultura delle giovani
generazioni quello che non può essere e che non potrà mai più
essere.
Presidente -
Altri intendono intervenire? Chiudiamo la
discussione... consigliere Perron ne ha facoltà.
Perron (LEGA VDA) -
Dopo l'8 settembre 1943 venne meno
l'autorità dello Stato italiano in Istria. La prima ondata di
persecuzioni durò circa un mese, proprio all'indomani di tale data,
e venne colpito non solo chi avesse avuto a che fare con lo stato
fascista ma anche chi fosse di etnia italiana oppure fosse uno
Sloveno o un Croato non comunista, per esempio militante cattolico
o liberale.
A questa fase poi ne seguì un'altra, dal maggio '45 in poi, che
aveva lo scopo di generare terrore per far uscire da quei territori
gli italiani di Istria, Fiume e Dalmazia, popolazioni che erano lì
da secoli. Vi furono processi sommari, prelevamenti, uccisioni e
infoibamenti, questo triste termine, infoibamento, ormai è entrato
nel linguaggio comune; per chi non lo sapesse, per chi ci sta
seguendo, le foibe sono quelle depressioni carsiche a forma di
conca sul fondo delle quali scorre acqua e nelle quali vennero
gettati i cadaveri, o peggio, come si è già detto, persone ancora
vive, vittime della pulizia etnica e ideologica dei comunisti e
partigiani di Tito.
Con la firma del Trattato di Pace di Parigi del 10 febbraio
1947, l'Italia consegnò alla Jugoslavia numerose città e borghi a
maggioranza italiana rinunciando per sempre a Zara, alla Dalmazia,
alle isole del Quarnaro, a Fiume, all'Istria e a parte della
Provincia di Gorizia.
A seguito di questi fatti, seguì un grande esodo - in cui un
numero già stimato precedentemente dal collega, queste sono le
stime che abbiamo - tra 250 mila e 350 mila persone furono
costrette a fuggire dalla loro terra a causa della repressione che
fu di vari aspetti, perché ci fu quella politica, ci fu quella
etnica, ci fu quella religiosa, ci fu la nazionalizzazione del
territorio che vide la sottrazione della proprietà privata di molte
famiglie italiane.
Il tema di questa tragedia è ormai istituzionalizzato, lo
sappiamo, patrimonio della nazione a partire dal 2004 quando venne
istituito il giorno del Ricordo, ma questa memoria è stata
avversata per decenni - questo è un tema grande che va affrontato -
da una parte ideologica e questo tema fa fatica ancora oggi, e per
gli stessi motivi, a entrare nelle scuole e nella coscienza
collettiva.
Ci sono stati dei crimini che sono stati taciuti in Italia per
connivenze ideologiche e per convenienza politica, perché c'era il
tabù della cortina di ferro a dividere i due mondi, perché questi
fatti incrinavano i rapporti politici con la vicina Jugoslavia e
perché in Italia avevamo un partito comunista tra i più forti
dell'intero mondo atlantico il quale aveva rapporti diretti con
Mosca e aveva avallato la presenza del IX Corpus jugoslavo nel
Friuli.
Quindi le motivazioni per l'omertà, o peggio la negazione - la
negazione esiste ancora oggi, basta farsi un giro su Facebook, la
negazione di questi fatti esiste ancora oggi -sono tante e sono
giuste soltanto per chi ancora oggi rivendica un passato ideologico
da difendere. Le motivazioni sono invece sbagliate, direi, e qui
possiamo convenire per tutti gli altri, perché la storia non si fa
con retorici e spesso ipocriti giudizi morali, si fa con lo studio,
i dati, la comprensione profonda degli avvenimenti e con il
ricordo.
Sono passati oltre settanta anni da quei tragici giorni e
finalmente possiamo e dobbiamo sentirci liberi di ricordare quegli
avvenimenti.
È in quest'ottica che proponiamo oggi la nostra iniziativa.
Presidente -
Altri? Consigliere Padovani, ne ha
facoltà.
Padovani (PCP) -
"E allora le foibe?" non è soltanto il
titolo di un interessante libro uscito recentemente, ma è anche il
ritornello tipico di chi sostiene che si parla troppo della shoah e
troppo poco delle foibe.
Ma di cosa parliamo quando parliamo di foibe? Cosa è successo
realmente?
A leggere gli articoli di alcuni giornali e a sentire le
dichiarazioni di alcuni politici sul numero delle vittime delle
foibe, si va dalle decine di migliaia passando per le centinaia di
migliaia fino ad arrivare a oltre un milione. Negli anni poi tutta
la vicenda dell'esodo istriano-dalmata è diventato oggetto di
polemiche sempre più forti e violente, frutto di una
strumentalizzazione politica del tema. La verità storica, frutto
dei risultati raggiunti dalla ricerca storica, è però molto
distante dal discorso pubblico sul tema.
Questo racconto distorto degli eventi ha contribuito a dare
consenso a chi usa in maniera falsa e strumentale la storia per
capovolgere i valori fondanti della nostra Repubblica, che sono
quelli dell'antifascismo e della resistenza, e che ha contribuito a
dare visibilità a quelle organizzazioni che vorrebbero condannare
l'intero fronte antifascista, i valori che incarnava, capovolgere
la storia e presentare i fascisti solamente come vittime
innocenti.
Il fascismo ha contribuito a scatenare la guerra peggiore che
l'umanità ricordi e ha combattuto fino all'ultimo dalla parte del
nazismo, di chi faceva della violenza un valore, di chi voleva
sterminare interi popoli per motivi razziali.
Questo va ribadito con chiarezza, pur condannando i crimini
delle foibe, lo voglio ripetere, pur condannando crimini delle
foibe.
Quella presunzione di superiorità culturale e razziale che
contraddistinse l'Italia fascista, la stessa impose
l'italianizzazione forzata a quelle centinaia di migliaia di Slavi
che si trovarono a vivere dentro i nuovi confini italiani dal 1918
in poi.
Furono così italianizzati obbligatoriamente i nomi, i cognomi e
i toponimi, lo sloveno e il croato furono proibiti persino nei
paesi dove non c'erano abitanti di lingua italiana, come in molte
località del Carso, e gli Slavi erano svantaggiati in campo
sociale, economico, scolastico, lavorativo, tutto ciò nella
presunzione che queste persone avrebbero abbracciato l'identità
italiana, perché considerata dal regime fascista superiore.
Così ovviamente non fu e molte persone soggette a questa
pressione per più di vent'anni finirono per covare odio verso chi
li opprimeva, ovvero lo Stato italiano e i suoi rappresentanti.
Il falso mito degli "Italiani brava gente" ha cacciato
nell'oblio i crimini fascisti non solo durante l'occupazione dei
Balcani nella Seconda Guerra Mondiale, occupazione della quale
quest'anno ricorre l'ottantesimo anniversario, ma forse ancora di
più negli anni '30 in Libia e in Etiopia.
Questo ha consentito di costruire un'immagine edulcorata dei
comportamenti dei soldati e dell'Esercito italiano nel suo
complesso, appunto quello stereotipo del bravo italiano sempre
umano e generoso anche quando occupa i territori altrui.
Questo immaginario è molto lontano dal vero, l'esercito fascista
agiva nei territori occupati con una logica repressiva spietata. In
Jugoslavia il comportamento del nostro esercito è paragonabile a
quello che caratterizzò in seguito l'esercito tedesco occupante in
Italia.
L'obiettivo primario era terrorizzare le popolazioni civili per
impedirgli di dare supporto alla resistenza e terrorizzarle tramite
incendi, distruzioni, catture di ostaggi, fucilazioni per
rappresaglia e la creazione di campi di concentramento dove vennero
internati circa 100 mila Jugoslavi, in gran parte civili.
Nel discorso politico-mediatico quando si parla dell'esodo si
parla comunemente di espulsione della popolazione italiana. Tutti
gli storici che hanno studiato il fenomeno affermano che dire
questo è scorretto. L'esodo è un fenomeno di lunga durata che
comincia già nel corso della guerra e termina a metà degli anni '50
ed è scollegato dai due momenti di violenza che colpiscono
soprattutto le popolazioni italiane nel '43 e nel '45, che
comunemente vengono ricordati con il termine simbolico di
foibe.
Le popolazioni che lasciano questi territori non lo fanno perché
costrette con la forza o in seguito a episodi di violenza, ma per
una molteplicità di ragioni di tipo sociale, economico, politico, a
volte psicologico e certamente anche nazionale.
Inoltre da parte jugoslava non ci fu la volontà di allontanare
un'intera popolazione, ma solo una percentuale d'individui
apertamente contrari al nuovo regime comunista che si stava
imponendo, a prescindere comunque dalla nazionalità, infatti se ne
andarono anche decine di migliaia di Sloveni e Croati sebbene non
avessero il diritto per legge, a differenza degli Italiani che
poterono, diciamo così, optare se rimanere o andarsene.
Tutto ciò non significa negare le sofferenze patite da queste
persone, anzi, significa dargli valore, proprio perché viene
spiegata nelle sue reali motivazioni. D'altronde tutta quella
tragedia che cancella per sempre una realtà multiculturale nel
cuore d'Europa è il risultato finale dello spostamento del confine
in seguito alla sconfitta dell'Italia fascista in una guerra che
aveva contribuito a scatenare.
Il tentativo di assimilare le foibe e la shoah era fin
dall'inizio uno degli scopi dei neofascisti che proposero la legge
istitutiva, poi approvata nel 2004. I due fenomeni sono
completamente diversi e non hanno nulla in comune e rappresentarli
come simili denota una palese malafede da parte di chi lo fa.
Lo scopo è sempre quello di scagionare dalle sue responsabilità
il fascismo, in questa rappresentazione i tedeschi avrebbero
massacrato gli Ebrei, dimenticandosi volentieri il contributo dato
dalle istituzioni dei militi fascisti alla deportazione, così come
gli Jugoslavi avrebbero massacrato gli Italiani, dimenticando
naturalmente tutti i crimini commessi prima dal fascismo che non
giustificano ma spiegano, almeno in parte, quegli eventi.
Ecco, la vicinanza anche terminologica delle due date memoriali
serve a dare l'idea che le violenze patite dagli Italiani siano
incommensurabilmente gravi quanto la shoah, ma il giorno del
Ricordo sempre più si pone come giornata contrapposta al 25
aprile.
L'atteggiamento di quasi tutto lo schieramento politico sembra
lasciar credere che se i partigiani la cui memoria è rappresentata
sempre più come divisiva, come sostanzialmente solo comunista,
hanno la loro giornata, anche i fascisti devono averne una, ma
tutto ciò è assurdo perché capovolge i valori fondanti della nostra
Repubblica e della nostra democrazia.
Il fascismo non può avere una giornata commemorativa perché
contro di esso si è costituito il nostro Paese. La memoria delle
vittime delle foibe e soprattutto dell'esodo deve entrare a far
parte della memoria collettiva, ma va letta nel suo contesto
storico e geografico e deve contribuire a raccontare alle nuove
generazioni i drammi del nazifascismo.
Presidente -
Consigliere Segretario Jordan, ne ha
facoltà.
Jordan (VdA Unie) -
Aujourd'hui nous commémorons une
tragédie oubliée depuis longtemps. Nous avons le devoir de nous
souvenir afin de préserver la vérité historique de notre passé. Un
drame qui a couté la vie à tant d'innocents qui a provoqué l'exil
de tant d'Italiens, d'individus et de familles entières qui ont été
obligés de fuir de leurs terres et de leurs maisons. Une haine
raciale a été déclenchée par des faits historico-politiques et non
par un plan d'extermination prémédité comme dans le cas de la
Shoah. Un plan criminel, celui des Foibe, qui a certainement fait
moins de victimes, mais qui pour cette raison ne peut pas être
considéré d'importance mineure.
Afin de ne pas retomber dans l'horreur que tout type de
discrimination ethnique provoque inévitablement, nous devons donc
construire aujourd'hui une mémoire de plus en plus partagée,
capable de surmonter les murs et les divisions.
Une mémoire collective basée sur des valeurs de liberté, de
civilisation et de démocratie. La mémoire devient aussi une
occasion, surtout une forme de condamnation contre toutes les
formes de haine raciste et ethnique, au nom de l'appartenance à une
seule humanité et dans la reconnaissance de sa diversité.
Ce n'est qu'ainsi que nous pourrions envisager l'avenir avec
confiance, en évitant que de nombreux drames puissent se
reproduire. Nos particularités et nos différentes identités doivent
toujours être perçues comme une valeur, comme une opportunité de
découverte mutuelle et de relations sur laquelle bâtir le monde que
nous voulons pour ceux qui viendront après nous.
Presidente -
Consigliere Segretario Distort, ne ha
facoltà.
Distort (LEGA VDA) -
Potrebbe essere interessante dal
punto di vista accademico-intellettuale rispondere all'intervento
del collega Padovani, ma siccome io vorrei quantomeno rispettare il
regolamento del Consiglio che prevede all'articolo 59 di attenersi
all'argomento e sono abituato - forse anche dal retaggio scolastico
- a svolgere delle composizioni di pensiero che siano in tema,
poiché il tema di oggi è la giornata del Ricordo, questo è; la
chiacchierata la si può rinviare in un'altra sede.
Oggi si tratta di parlare della giornata del Ricordo e ribadisco
il concetto espresso già in occasione della giornata della Memoria:
la commemorazione di un fatto storico non deve essere auto
celebrativo, soprattutto se il fatto storico è una tragedia che ha
dei responsabili.
Una commemorazione serve per il presente e per il futuro
altrimenti è ritualismo, è un bronzo che risuona, un cembalo che
tintinna, per dirlo con San Paolo.
La commemorazione deve generare vigilanza, perché la storia si
ripete, con tutte le sue varianti ma si ripete e quindi questa
vigilanza deve essere informata, attenta e intelligente.
Tutto questo si fonda sul rispetto della storia, in tutta la sua
verità, lo dobbiamo alla storia stessa e lo dobbiamo soprattutto a
tutti quelli che sono stati gettati nelle foibe dopo essere stati
trucidati e tanto più a quelli che orrendamente vi sono stati
gettati da vivi.
Noi come Istituzione, non come circolo culturale, noi come
Istituzione abbiamo il dovere di consegnare alle nuove generazioni
il vigile e attento ricordo di quanto l'uomo può diventare
diabolico, soprattutto quando un'ideologia diabolica ne giustifica
gli atti e soprattutto quando è condotta per decenni e decenni una
macchinazione da parte degli interpreti e degli eredi di quella
stessa ideologia, che hanno cercato e che cercano tutt'ora di
minimizzarne l'orrore.
Oggi voglio rivolgere a tutti noi una raccomandazione, a noi
come autorità, per avere il coraggio di dire che quel massacro ebbe
dei sicari ben precisi che furono i comunisti di Tito con la
responsabilità di altri comunisti italiani; questa è la verità
storica di quell'evento che oggi si celebra e la storia va trattata
da storia con coraggio, con rispetto e con rigore.
È noto che il comunismo di Tito fu un comunismo nazionalista ma
fu il comunismo di Tito a generare questa tragedia che nulla ha a
che fare con sussulti nazionalistici generici per spiegare e nello
stesso tempo per deviare la reale tragedia delle foibe.
L'invito che rivolgiamo oggi al Consiglio regionale con
l'impegnativa di questa mozione è affermare questo nostro ruolo
istituzionale, questa vocazione civica a tenere viva la memoria per
generare rispetto, coscienza e vigilanza e non rimuovere
assolutamente la verità storica dell'infame tattica delle
foibe.
In questo obiettivo oggi proponiamo un atto simbolico - così
come simbolo è l'allestimento a lutto delle bandiere presenti oggi
in quest'aula - e il simbolo proposto da questa mozione è
l'intitolazione di uno spazio pubblico a Salvatore Radizza,
fucilato - come ha espresso bene il mio collega Manfrin - il 2
ottobre 1943 a Curzola insieme ad altri civili militari italiani,
come evidenziato dal riconoscimento dato dal Ministero
dell'Interno.
Salvatore Radizza, padre di Antonio Radizza diventato poi
Comandante di Compagnia presso il Battaglione Aosta con il grado di
Capitano e successivamente Comandante del Battaglione stesso con il
grado di Tenente Colonnello e, a sua volta, padre del Generale di
Brigata Paolo Salvatore Radizza che ha comandato il Centro
Addestramento Alpino sino all'avvicendamento con l'attuale
Comandante Generale Matteo Spreafico avvenuto nel settembre
2019.
Quindi una storia che s'incardina e si lega sia con quell'evento
tragico, con quella realtà e si lega con la nostra storia,
permettetemi di dire con la fiera storia del Battaglione Aosta.
La dedicazione è un atto simbolico nel senso etimologico del
termine, ????????, parole, radici greche, significano: "mettere
insieme", mettere quindi insieme oggetto con concetto, e una
comunità con un atto di dedicazione si riappropria di un meccanismo
ben espresso dalla tradizione della nostra civiltà cristiana, dove
la celebrazione non ha un ruolo ritualistico ma liturgico, cioè
evocativo, ascetico, che genera coscienza e forza. Non a caso il
termine "liturgia" deriva dal greco "???? " che significa popolo,
"?????", opera, azione ma anche forza, quindi la liturgia è la
forza del popolo, la forza di un popolo.
Questo, e soltanto questo, è il tenore delle azioni simboliche e
noi oggi con questa semplice mozione diamo corso all'opportunità di
attuarne una, e ricordiamoci che una società che ignora la sua
storia, non ha passato ma soprattutto non ha futuro.
Presidente -
Altri? Vicepresidente del Consiglio
Marguerettaz, ne ha facoltà.
Marguerettaz (UV) -
Il Gruppo dell'Union Valdôtaine
questa mattina ha voluto divulgare un comunicato stampa dove pensa
di aver rappresentato bene il sentimento che proviamo in occasione
di questa ricorrenza. Abbiamo voluto ricordare quello che disse
Napolitano, questa breve affermazione: "Non dimentichiamo nulla, le
sofferenze inflitte alla minoranza slovena negli anni del fascismo
e della guerra ma non possiamo certo dimenticare la sofferenza fino
a un'orribile morte inflitta a Italiani assolutamente immuni da
colpa".
Ora, quando noi leggiamo e ci avviciniamo a determinati
argomenti, siamo noi stessi che diamo il valore e diamo le
interpretazioni; abbiamo avuto modo di dirlo quando abbiamo
celebrato la giornata della Memoria: non esiste una violenza
positiva, una violenza giustificata e una violenza cattiva. La
violenza è violenza, va condannata.
Ora non credo che sia necessario fare tante considerazioni, sono
state già dette tante cose.
Non so se qualcuno questa mattina ha avuto l'occasione di
leggere su "Huffington Post" un articolo di Mauro Suttora: mi pare
che abbia veramente fatto centro, anche perché è un figlio, un
nipote, di quella parte di popolo italiano che è stato cacciato e,
sostanzialmente, credo che il titolo del pezzo sia sufficiente per
capire. "Sulla pelle di noi figli dei profughi litigano ancora
comunisti e fascisti".
Allora se le ricorrenze servono per far litigare comunisti e
fascisti, queste ricorrenze non ci insegnano nulla, se le
Istituzioni servono per mandare dei messaggi, questi messaggi
devono servire alle generazioni, alle giovani generazioni nel dire
che avere e sostenere una propria identità non vuol dire
prevaricare sugli altri e non possiamo immaginare di ricordare
determinati fatti per avvalorare delle nostre posizioni e
soprattutto per mettere in risalto che c'era qualcuno più cattivo
dall'altra parte.
I cattivi sono cattivi, indipendentemente da dove si
collocano.
Allora, vedete, questo articolo di un figlio di quel momento
dice: "Guardate, non dovete utilizzare queste occasioni per
sostenere le vostre tesi. Ricordate quello che è accaduto - e lì sì
rivendica quello che è accaduto al popolo istriano che è stato
cacciato - e da quel punto di vista condannate, però evitate di
fare della giornata del Ricordo o della Memoria o del 25 aprile uno
scontro per avvalorare le proprie tesi politiche.
Limitiamoci - e oltre al regolamento io credo sia il buon senso
che ci aiuta - a condannare le cose che sono da condannare, il
dibattito politico lasciamolo da parte.
Quindi con convinzione noi riteniamo che questi momenti debbano
essere vissuti per quello che sono - anche oggi Sergio Mattarella
ha detto delle parole molto corrette che sono condivisibili, è
inutile che le ripetiamo - quindi da questo punto di vista se
riusciamo con l'approvazione di questa mozione a individuare un
luogo che deve servire per creare una coscienza, io credo che
abbiamo fatto un'opera positiva.
Presidente -
Consigliere Chatrian, ne ha facoltà.
Chatrian (AV-SA) -
Questa mattina, Alliance Valdôtaine ha
inoltrato un documento, un comunicato, proprio nel ricordare il
giorno del Ricordo, ma per diversi motivi: è un punto di vista
molto robusto e forte quello del sapere, del conoscere,
dell'affrontare in una maniera corretta un momento comunque brutto,
un momento particolare da un punto di vista storico, condannando
quello che è successo perché, nel momento in cui ci sono stati dei
drammi, è obbligatorio che l'Istituzione prenda le distanze.
Alliance Valdôtaine auspica che la storia sia da insegnamento e
che si arrivi il prima possibile a completare la costruzione di
un'Europa unita, federale, un'Europa in cui l'appartenenza etnica o
la lingua parlata non siano più motivi soprattutto di divisioni e
morte, bensì di vita e di crescita.
Anche altri colleghi l'hanno citato, penso che il passaggio che
ha fatto questa mattina il Presidente della Repubblica riassuma
molto bene quello che deve essere comunque messo in evidenza, cioè
il ricordare le sofferenze, i lutti ma lo sradicamento penso che
sia forse il passaggio più importante, più violento su cui bisogna
fermarsi, e soprattutto che non succeda più.
Io penso che non ci sia altro da aggiungere, se non sottolineare
che si deve ricordare in una maniera corretta conoscere, sapere,
perché noi pensiamo che la storia sia fondamentale perché certe
brutture non capitino più.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Riteniamo importante intervenire in
questo dibattito perché spesso, come ricordava il collega
Marguerettaz, viene usata questa ricorrenza in modo divisivo. Chi
sfrutta una tragedia per vantaggi personali o politici non agisce
certo per amore della verità e manca di rispetto in particolar modo
alle vittime di quelle tragedie.
È necessario invece ribadire l'importanza e la comprensione di
quei fenomeni storici nella loro complessità, perché risuonino come
un monito - lo diceva questa mattina il Presidente Bertin - perché
estremismi ideologici, nazionalismi e totalitarismi possano non
riprodurre più quelle cose verso l'umanità.
Quando parliamo di foibe, parliamo di confine orientale,
parliamo di una vasta fascia di territorio che va pressappoco da
Gorizia a Trieste fino a Fiume e a Pola, un'area oggi divisa in tre
stati: Italia, Slovenia e Croazia, che include regioni molto
diverse da un punto di vista morfologico, economico e culturale,
che hanno però visto nella prima metà del Novecento un destino
comune a causa di un ripetuto e violento mutamento dei confini
statali portando avanti politiche d'italianizzazione, negando e
moltiplicando le aggressioni contro le minoranze che rifiutavano di
adeguarsi e noi Valdostani sappiamo bene cosa voglia dire tutto
questo e da sempre ci battiamo per il nostro particolarismo, e non
solo.
Ci tengo a citare uno dei miei grandi maestri di vita, il
Senatore Cesare Dujany e con lui l'Onorevole, oggi nostro collega,
deputato Luciano Caveri che hanno prestato il loro aiuto nella
lunga battaglia terminata con l'approvazione della legge 38/2001
che riconosce e tutela i diritti di cittadini italiani appartenenti
alla minoranza linguistica slovena presente nelle Province di
Trieste, Gorizia e Udine, non dimenticando mai quanto è
avvenuto.
Ecco, questa giornata deve diventare, come lo è stata la
giornata della Memoria, un momento importante per condannare ogni
forma di odio che genera violenza e tutti noi, soprattutto noi che
facciamo parte di queste Istituzioni, noi Valdostani, noi Italiani,
noi Europei e noi cittadini del mondo, dobbiamo restare custodi
attenti, attivi e determinati perché tutto questo non riaccada,
perché le nostre libertà e diversità continuino a essere
tenacemente difese.
Diventa anche un momento importante per studiare, per conoscere
e porre l'attenzione a chi ancora oggi subisce violenze etniche
politiche religiose come ad esempio i Curdi, gli Armeni, i Kosovari
e ne potremmo citare tanti altri.
Non abbassiamo la guardia, restiamo uniti e condanniamo tutte le
violenze, credo che questa mozione vada in questo senso e credo che
sia importante - lo dicevo prima - che soprattutto noi che
apparteniamo a questa Istituzione prendiamo una posizione contro
ogni tipo di violenza e questa iniziativa, in ricordo di Salvatore
Radizza, fucilato come è stato detto precedentemente dai colleghi
il 2 ottobre '43, va in questo senso.
Quindi non posso che esprimere la mia solidarietà e il mio
contributo per quello che avete portato in quest'aula.
Presidente -
Altri? Non vedo altre richieste
d'intervento. Chiudiamo la discussione... consigliere Manfrin,
vuole modificare l'emendamento?
Manfrin (LEGA VDA) -
Semplicemente, come detto prima,
sostanzialmente si modifica la parte impegnativa, nella parte in
cui si impegna invece che "Il Presidente e l'Ufficio di Presidenza
del Consiglio", a questo punto "Il Presidente della Regione e la
Giunta", così almeno credo che possa avere una certa coerenza come
testo.
Presidente -
La parola al consigliere Marguerettaz.
Marguerettaz (UV) -
Solo una questione formale, non
sposta di una virgola ma avete indicato come Presidente del
Consiglio Albert Cerise: nel 2007 non era Presidente del Consiglio.
Se era Albert Cerise non aveva quella carica e se era il Presidente
del Consiglio era Ego Perron.
Quindi semplicemente per evitare di scrivere... può darsi che
sia Cerise ma era Assessore ai lavori pubblici allora. Però non
voglio rubare il mestiere della maestrina però...
Presidente -
Potrebbe essere la data sbagliata.
Consigliere Manfrin.
Manfrin (LEGA VDA) -
No, in realtà è un errore di
trascrizione perché abbiamo riportato la notizia che era riportata
dagli organi di informazione che avevo riferito dell'evento, in
realtà Alberto Cerise era Vicepresidente e aveva sostituito in
quell'occasione, quindi faceva le funzioni di Presidente, quindi si
può scrivere Vicepresidente. Questo era quello che era stato
riportato, quindi è un errore di trascrizione e niente più.
Presidente -
Mettiamo in votazione la mozione così
come... Consigliere, per ulteriore precisazione? Consigliere
Manfrin, ne ha facoltà.
Manfrin (LEGA VDA) -
Solo per dichiarazione di voto,
Presidente.
Presidente -
Va bene.
Manfrin (LEGA VDA) -
Visto che è stato fatto un
approfondito dibattito, io mi permetto di ringraziare quest'Aula
per aver voluto ciascun Gruppo portare il proprio contributo,
ritengo che sia molto importante aver trovato una certa unanimità
all'interno di questo Consiglio su questo tema che sicuramente
necessita di unanimità e non di divisione, è già stato detto, e
come già ricordato questo è stato l'atteggiamento che il Gruppo che
mi onoro di rappresentare ha avuto in occasione del 27 di
gennaio.
Mentre attendiamo che rientrino tutti i Consiglieri per
partecipare al voto, mi permetto di fare soltanto qualche piccola
osservazione finale e mi sarebbe piaciuto confrontarmi con il
collega che è uscito dall'aula, perché io credo che il collega
Chatrian abbia detto una cosa molto importante, cioè che coloro che
dovettero lasciare i loro territori, i luoghi in cui erano nati e
cresciuti, furono forzati e ha utilizzato una parola secondo me
perfetta: furono "sradicati" dai loro territori. Ecco, credo che
questa affermazione, collega Chatrian, si opponga in maniera
decisamente chiara rispetto a quanto è stato dichiarato prima, cioè
che coloro che abitavano quei territori poterono optare.
Io chiedo a tutti d'immedesimarsi in quella situazione e di
pensare se davvero 350 mila persone possono optare di lasciare e
abbandonare il proprio territorio, la propria casa, i propri averi
e andarsene ovviamente in un luogo completamente diverso e
sconosciuto.
Rifuggo in maniera netta - mi auguro che sia un errore, mi
auguro che sia la foga dell'intervento - il fatto che il 10
febbraio venga definita come la giornata di ricordo del fascismo;
io credo che si possa tranquillamente rifuggire ed è sufficiente
avere la capacità di leggere le poche righe del testo della legge
92/2004 per capire che effettivamente questo non è l'oggetto della
legge, ma questo tipo di negazionismo ritengo sia quello che oggi,
con questa iniziativa, andiamo a combattere e per questo motivo
voglio leggervi solo alcune brevi frasi scritte in Valle d'Aosta a
proposito di questa giornata:
"Da quando nel 2005 è stato istituito il giorno del Ricordo,
appare evidente la strategia di manipolazione degli eventi storici
che s'intendono commemorare in modo ufficiale. La ricorrenza è
stata di fatto imposta dalle forze politiche di destra in risposta
alla giornata della Memoria. Da questa discutibile genesi si può
facilmente desumere di fronte a quale retorica ci troviamo
immancabilmente ogni 10 febbraio. Le destre post-fasciste hanno
bisogno di una loro narrazione nella quale il collaborazionismo
diventa eroismo o martirio e dove scompaiono i crimini di guerra
italiani nei Balcani. Così il ricordo diventa il modo per
riabilitare di fatto il regime nazifascista in nome dell'italianità
e per condannare in blocco il fronte di liberazione del popolo
sloveno in nome di una stucchevole retorica anticomunista".
Il Movimento che scrive questa nota dice che intende condannare
la totale cinica ipocrisia di queste altre operazioni
falsificatorie e stigmatizza la partecipazione irresponsabile delle
Istituzioni a momenti di spregio della memoria storica: "La nostra
ferma presa di distanza valga soprattutto come segno di rispetto
per tutte le vittime le cui storie tragiche vengono manipolate e
strumentalizzate per fini propagandistici di bassa lega che si
basano sulle costruzioni storiche, fantasiose e farlocche".
Io credo che per rispondere a queste affermazioni sia
sufficiente leggere quello che oggi ha pubblicato un grande
giornalista, Toni Capuozzo - che ho avuto l'onore di avere ospite
in un incontro culturale nella sala Maria Ida Viglino - che scrive:
"Giorno del Ricordo. Pur di scolorire la tragedia delle foibe e il
dramma dell'esodo si ricorre a due argomenti: erano pochi gli
infoibati ed erano fascisti su cui si esercitava una comprensibile
vendetta. Oggi voglio ricordare solo una vittima che da sola
basterebbe a spiegare la ferocia delle ideologie, si chiamava
Angelo Adam, meccanico, ed era di Fiume. Il 2 dicembre del '43 era
stato deportato dai nazisti a Dachau con numero di matricola 59001.
Era sopravvissuto ed era tornato alla sua città. Nel 1945 venne
prelevato con la moglie dai titini e scomparve, come la figlia
diciassettenne che aveva chiesto notizie dei genitori. Angelo Adam
aveva 45 anni, era Italiano, era antifascista, era ebreo".
Presidente -
Altre dichiarazioni di voto? Non vedo altre
richieste, mettiamo in votazione la mozione come emendata.
La votazione è aperta. La votazione è chiusa.
Presenti, votanti e favorevoli: 33
La mozione è approvata all'unanimità.
