Classificazione
ARTIGIANATO
COMMERCIO
INDUSTRIA



Oggetto del Consiglio n. 1086 del 25 marzo 2015 - Resoconto
OGGETTO N. 1086/XIV - Interrogazione: "Iniziative poste in
essere per la costituzione di un fondo a sostegno delle piccole
imprese".
Presidente
- La parola all'Assessore Perron.
Perron (UV)
- Grazie Signor Presidente.
I colleghi ricordano che in occasione della legge finanziaria
era stato istituito, per l'anno 2015, un fondo straordinario
regionale per il sostegno all'inclusione sociale dei soggetti
considerati meno abbienti; peraltro si era fatto questo
ragionamento senza una definizione troppo puntuale dell'iniziativa
e si rimanda la stessa (il collega lo ricorda bene) a successivi
provvedimenti della Giunta. Ricordate come me che in occasione del
dibattito era emersa l'indicazione di come l'impiego di queste
risorse dovesse articolarsi in una serie di attività, alcune di
queste rivolte direttamente ai cittadini, altre a sostegno del
lavoro, altre ancora a sostegno di iniziative in ambito sociale;
tutte (e mi pare di ricordare che questo era il
fil rouge
di
quella discussione) indirizzate (e ovviamente non si può che essere
d'accordo) allo sviluppo dell'economia locale, orientando le
risorse in favore dei meno abbienti.
Ora, questo argomento del reperimento di risorse finanziarie che
sono finalizzate a finanziare investimenti di piccola e media
entità era stato anche trattato durante quel dibattito ed era
scaturito un impegno del Governo regionale ad attuare un piano
straordinario di intervento. Ricordo che già nel momento
dell'approvazione del bilancio, pur condividendo una volontà in tal
senso, era stato reso noto che il reperimento di risorse per queste
finalità non sarebbe stato né facile né immediato. Quindi il
ragionamento fatto in questo contesto, cercando di darne
immediatezza, è stato sull'opportunità di utilizzare per tali
interventi una parte di questo fondo sociale che è sembrata
coerente con l'impostazione che il Consiglio aveva dato, nonché
certa (elemento da non sottovalutare) e rapida.
La Giunta regionale, che ha voluto presentare questo atto in
modo preventivo in commissione, il 6 marzo ha adottato una delibera
che prevede di attribuire una prima parte delle risorse del
suddetto fondo straordinario per l'attivazione di interventi.
Questi interventi sono suddivisi in piani di investimento di
piccolo importo sul territorio a sostegno dell'economia,
indirizzato nei due Assessorati dei lavori pubblici e
dell'Assessorato dell'agricoltura. La stessa delibera peraltro
attua anche una piccola risposta contenuta in un ordine del giorno
approvato dal Consiglio regionale che impegnava a reperire delle
risorse per gli asili nido per euro 400 mila. Quindi qui stanziamo
due fondi: uno di 2 milioni e 8 indirizzati all'Assessorato dei
lavori pubblici, e 400 mila eurodestinato all'attività
dell'agricoltura. La delibera ha ottenuto i pareri favorevoli,
quindi ora ci sarà la possibilità concreta di avviare
quest'attività nell'ambito della quale questi piani di investimento
cercheranno di valorizzare e di riavviare il volano delle piccole
imprese edili, speriamo con delle concrete ricadute su una
categoria di lavoratori che è stata ed è particolarmente colpita
dal perdurare di questa crisi appunto il settore dell'edilizia. Per
il 2015 si è cercato in modo immediato di dare questa risposta e
per il 2016 si ragionerà, perché l'ordine del giorno portava ad un
ragionamento pluriennale, tenuto conto dell'evoluzione della
situazione e delle disponibilità finanziarie.
Cercando un po' di scindere le attività di pertinenza
dell'Assessorato dell'agricoltura, i piccoli interventi, da
affidare in economia attraverso procedure negoziate di cottimo
fiduciario, come si era detto in Consiglio, in tornata di gara,
quindi con il principio della turnazione sulla base di elenchi di
ditte che sono già a disposizione dell'Assessorato, saranno
indirizzati alla risoluzione di criticità idrogeologiche attinenti
gli ambiti agricoli e forestali riguardanti la rete idraulica
minore di pertinenza prevalentemente consorziale e la messa in
sicurezza di ambiti interessati da dinamiche franose. Gli
interventi di piccola entità (la base d'asta è inferiore a 40 mila
euro, quindi c'è un'impostazione molto precisa in tal senso)
saranno appaltati e progettati direttamente dalla competente
Struttura per le sistemazioni idriche. L'aspetto che qui voglio
mettere in evidenza sono i tempi di affidamento, che si immagina
saranno presumibilmente brevi con l'esecuzione degli interventi
prevista nel corso di quest'anno.
Per quanto riguarda le attività dell'Assessorato dei lavori
pubblici, il piano straordinario di investimenti di piccolo e medio
importo sul territorio (anche qui, ovviamente, indirizzato a
sostegno dell'economia, era stato sollecitato dal Consiglio
regionale), prevede innanzitutto un programma di lavori pubblici
(attualmente all'attenzione della commissione consiliare) di 148
milioni di euro, suddiviso ovviamente su un pluriennale, articolato
su 112 interventi. Voglio evidenziare che, al di là di questo, in
un periodo di estrema difficoltà a reperire risorse, si è attuato
un piano di interventi comunque robusto. Questo piano operativo
2015 a cui facevo riferimento, che è aggiuntivo, conterrà un piano
dettagliato di interventi di piccola e media entità da effettuare
in economia nel settore delle opere stradali, viabilità,
manutenzione stabili, opere edili e sistemazioni montane. Questi
piccoli interventi cercheranno di coinvolgere (questa è
l'impostazione che la Giunta darà) le piccole imprese artigiane,
con uno o due dipendenti, che in questo periodo forse più di altre
soffrono la difficoltà e la mancanza di lavoro. Peraltro l'effetto
sociale negativo si riscontra quotidianamente e questo potrebbe
certificarlo meglio di me l'Assessore competente sull'emergenza
abitativa, dove numerosi sono i casi che riguardano persone che
perdono il lavoro, e queste persone provengono proprio dal settore
edilizio. La struttura competente ne tratta attualmente 408, questa
dimostra la difficoltà sulla quale si cerca di intervenire, per
dire che gli interventi che saranno attuati in quest'ambito si
rivolgono anche a dare soluzione a questi casi.
Cito un ultimo aspetto, per completezza di informazione: la
delibera riguarda anche gli asili nido. Qui si è cercato di dare
una risposta ad un ordine del giorno approvato in Consiglio
regionale che impegnava la Giunta in tal senso e riguarda il
finanziamento degli Enti locali, con somme che vanno a copertura
delle maggiori spese e delle minori entrate determinate nei casi di
esenzione o di riduzione della retta per situazioni, anche qui, di
particolare disagio economico segnalate dai servizi sociali del
territorio e dall'assistenza ai bambini con disabilità, sulla base
delle relazioni che fa l'
equipe
socio-sanitaria sul
territorio.
Io confermo quindi l'attenzione del Governo regionale nei
confronti di questo settore che sappiamo vivere una fase di
difficoltà e in questa fase ci sembra di aver dato una risposta,
per quanto abbiamo potuto fare, tempestiva e rapida, rispondendo
concretamente alle impegnative che questo Consiglio regionale aveva
avanzato nei confronti della Giunta regionale. Grazie.
Si dà atto che dalle ore 9,50 assume la presidenza il
Vicepresidente Follien.
Follien (Presidente) -
La parola al Consigliere
Bertschy.
Bertschy (UVP) -
Grazie Presidente e grazie
Assessore.
Direi che è stato fatto splendidamente il compitino di inizio
anno scolastico, anche perché se noi avessimo immaginato di
fare...per dare una risposta alle imprese, alla crisi, e a tutto
quello che leggiamo di questo settore, compresi i professionisti
che ne fanno parte con la loro progettazione, avremmo fatto un
emendamento durante il bilancio chiedendo di spostare un paio di
milioni di euro. Noi eravamo partiti da un progetto di portata
politica ben differente per cercare di creare la giusta attenzione
ad un settore che...non solo è in crisi, è morto! Le imprese
valdostane sono morte! In questo momento qua c'è grandissima
difficoltà di lavoro e, come diceva giustamente lei a conclusione
del suo intervento, purtroppo con risvolti sociali di natura
importante, perché le persone non trovano più la possibilità di
lavorare. Quindi, se da una parte devo dire che ci fa piacere che
sia stata data questa piccola risposta e sia stata trovata questa
somma iniziale...lei sa bene, perché ha assistito come noi al
dibattito che abbiamo fatto, che la nostra era una volontà di tipo
differente...quindi se questo fondo per l'inclusione sociale è
stato costituito per trovare qui o là delle risorse per il bilancio
2015 è sicuramente una buona misura per dare risposte puntuali a
una serie di difficoltà che si vivono...
La nostra, però, è una volontà di tipo differente, noi
immaginavamo allora...Presidente, guardi, su questo ci siamo già
anche chiariti in quell'occasione...la nostra volontà, allora, era
di creare un mutuo, di utilizzare risorse per il mutuo, visto che
sempre più gli scavi archeologici intorno all'ospedale ci dicono
che ci sono difficoltà a procedere in quell'opera, e di trovare una
misura straordinaria e temporanea per il 2015-2016 che dia delle
risposte intanto alle piccole imprese. Certo, lo sappiamo, non
siamo qua a creare illusioni, amministrate voi come amministriamo
noi, i soldi sono questi, li prendi da una parte e li sposti
dall'altra. Noi stiamo dicendo: ci sono delle risorse ferme per
un'opera che probabilmente non partirà subito, creiamo una
destinazione diversa per una piccola parte di quell'importo per
dare una risposta straordinaria a delle imprese, affidando in
economia i lavori (come ha detto giustamente lei) per importi anche
superiori con il principio della rotazione, ma anche per far pagare
alle imprese valdostane le tasse che ci alimenteranno di nuovo il
bilancio...sì, sì, potete fare tutta la gestualità che volete, ma
quello che vogliamo dire noi è questo: troviamo 10 milioni di euro
prendendoli dal cantiere dell'ospedale? Facciamo un fondo speciale,
50 cantieri per le imprese valdostane che rialimentano il nostro
bilancio con le tasse che pagano, e diamo un po' di lavoro alla
gente che lo sta perdendo! Altrimenti la risposta è quella che date
voi, certamente, nel bilancio ordinario sono quelle le somme! Ci
sono i 9 milioni di euro per l'inclusione sociale, e tra un po'
credo che il gruppo del PD ci dirà che erano destinate al reddito
minimo di cittadinanza, qualcun altro li vedrà per qualcos'altro, e
ci strappiamo i capelli per quelle somme lì...in bilancio abbiamo
quello! Da qui in poi approveremo il conto consuntivo, la visione
di questa proposta politica va sul 2016, e io immagino e spero che
andremo a cercare altre risorse, altrimenti di risposte non ne
diamo! Sì, tamponiamo una situazione, ma di risposte non ne
diamo!
Ci va quindi bene questa delibera, ci va bene questa prima
risposta, ma non è quella che politicamente noi chiediamo. E a
questo punto cercheremo responsabilmente di avanzare delle
proposte, magari anche una proposta di legge in questa direzione,
ci confronteremo sull'utilizzo delle somme. Non siamo per lasciare
dei mutui fermi che non sapremo quando useremo, siamo per dare una
risposta alle imprese valdostane, oggi, perché tutti i giorni sono
piene le cronache dei giornali di questa crisi che vivono. La
nostra volontà politica è quindi di tutt'altra natura. Questa la
riteniamo una risposta pronta, immediata, nel giro di tre mesi
sicuramente si possono mettere dei soldi in circolazione, ma non
sono queste le somme che possono dare una risposta all'aspetto
politico che noi abbiamo sollevato. Grazie.
Président
- Point 8 à l'ordre du jour.
