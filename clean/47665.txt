Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 3853 del 24 luglio 2024 - Resoconto
OGGETTO N. 3853/XVI - Interpellanza: "Intendimenti per
aumentare la fruizione dell'area megalitica di
Saint-Martin-de-Corléans in ottica turistica e didattica".
Sammaritani (Presidente) -
Passiamo al punto n. 31
all'ordine del giorno.
Espone il consigliere Perron.
Perron (LEGA VDA) -
Veniamo invece adesso a quello che è
probabilmente il più importante dal punto di vista storico -
quantomeno il più antico, ma direi anche per importanza - gioiello
che la Valle ci ha lasciato dal punto di vista culturale, che è
appunto l'area megalitica. Sappiamo che a novembre 2013 l'area
megalitica è stata riaperta, sappiamo che il sito è tra i più
importanti d'Europa, sappiamo che ci sono stati ingenti interventi
economici per la valorizzazione dell'area negli anni, sappiamo che
è un luogo di spiritualità immensa, come l'ha definito mi pare
Sgarbi che in una sua visita l'aveva definito in tal modo, ma
chiunque ci vada può percepire quest'atmosfera sacrale che si
respira in quest'area.
Chiaramente questo va detto, ed è una riflessione di tipo un po'
più personale: ma non ha una fruizione così facile l'area, nel
senso che se uno va a guardare o la paragona ad altre aree
megalitiche, mettiamo Stonehenge, mettiamo le zone di Malta
eccetera, lì è rimasto tutto su e chiaramente è più facile anche
visivamente capire l'opera; andando oggi all'area megalitica - io
personalmente ci sono stato più di cinque volte e ogni volta imparo
qualcosa di nuovo - è chiaro che bisogna fare uno sforzo
immaginativo e (visto che siamo in un mondo ormai dove il pensiero
viene messo a un livello sempre più basso) con la pubblicità, con i
social, con meccanismi che tirano al ribasso, noi oggi, se non
riusciamo a vedere qualcosa, non riusciamo ad astrarre e a
capire.
Quell'area all'epoca doveva essere una vera e propria cattedrale
di pietra costituita e non è facile perché non sono più su, anche
se le stele sono messe dietro, nell'ordine in cui era, bisogna fare
uno sforzo immaginativo, quindi capisco anche che ci sia una certa
difficoltà da questo punto di vista, parlo dal punto di vista
meramente commerciale.
Detto questo, le visite guidate nell'area sono tutte di alto
livello, quindi abbiamo un gioiello in mano che ha un'importanza,
come dicevo, non soltanto a livello italiano, ma certamente europeo
e quindi mondiale.
Per quanto riguarda le domande che abbiamo posto
nell'interpellanza, preso atto della premessa, chiediamo "Quante
persone abbiano visitato l'area a partire dal novembre 2023 a
giugno 2023, quindi dalla riapertura, se tale dato sia giudicato
soddisfacente, se sia possibile paragonare tale dato ai siti
analoghi europei, perché questo vorremmo vedere".
Seconda domanda: "Quale sia stato il coinvolgimento delle scuole
di ogni ordine e grado, per la fruizione di tale sito, fondamentale
per una coscienza storica e culturale della popolazione
valdostana", e aggiungerò qualche nota in merito.
In ultimo: "Quali intendimenti si abbiano per aumentare la
fruizione del sito in ottica turistica e didattica".
Riguardo agli eventi di ieri del Consiglio, in particolare la
legge 151, sappiamo che ci sono investimenti per il prossimo
triennio per 358 mila euro che riguardano direzione scientifica,
consulenza scientifica archeologica e poi c'è in legge: analisi e
modalità di gestione date a soggetti esterni.
Assessore, le chiediamo quindi: è questa una forma di risposta
già che l'Amministrazione vuole dare, prendendo atto dei dati che
lei ci fornirà e su cui potremo fare delle valutazioni?
A quanto risulta a noi, c'è una cartellonistica stradale che, in
generale, è carente: molta gente arriva ad Aosta e non sa
assolutamente che ci sia quest'area d'interesse così grande, non
chiaramente nel centro ma lontano dal centro, a nostro giudizio e a
quanto ci è stato detto dai nostri approfondimenti manca
quest'aspetto. Manca una scritta visivamente impattante sul lato
nord dell'area, perché uno passa vicino all'area, vede questa
costruzione particolare - che sarà stata anche oggetto di
discussioni, io non sono certamente un architetto, ma mi dicono sia
stata costruita per rievocare la funzione delle stele verso l'alto,
quindi ha tutto un suo concetto - e non sa di essere vicino a una
delle aree più importanti a livello europeo.
Poi dai nostri approfondimenti non risultano visite guidate in
francese e in inglese, mi dica se ciò corrisponde al vero. Ripeto,
le visite e le guide sono sicuramente di alto livello, e l'abbiamo
testato più volte, quindi nulla da ridire, anzi, esattamente il
contrario, ma probabilmente manca qualcosa per la fruizione anche
per i turisti stranieri.
Poi a questo punto una mancata promozione su un sito Internet
dedicato o su pagine Social, o su influencer - figura che
personalmente detesto, ma che chiaramente se ci devono servire,
possiamo anche utilizzarle, e utilizziamole, per il fine nobile si
può usare un po' tutti i mezzi.
Altro discorso riguarda le scuole. Le scuole ci risulta non
arrivino all'area megalitica, ben poco. Tutte le scuole, a nostro
giudizio, dovrebbero portare gli alunni in visita, chiaramente c'è
l'autonomia scolastica, chiaramente ci sono mille cose, ma bisogna
trovare il modo. Indicativamente sulla secondaria... vado a memoria
io, la preistoria si fa in storia in prima media e si riprende in
prima superiore, a mio avviso, di tutte le scuole della Valle,
chiunque faccia prima media e prima superiore dovrebbe andare
all'area megalitica a farci un giro e a fare una visita.
Ci sono poi anche i laboratori per i bambini più piccoli, quindi
si può coprire tutte le fasce di età, a nostro avviso, Assessore,
fate uno sforzo per mandare i Valdostani anche, a partire dai più
piccoli, in quest'area, anche perché c'è un discorso di vera e
propria identità.
Sono migliaia di anni che la Valle d'Aosta è abitata, abbiamo
un'identità e dobbiamo ricordarcelo.
In ultimo non c'è o non risulta esserci un biglietto unico, non
si riesce a trasferire i grossi numeri, ad esempio, del Teatro
romano, che adesso mi pare chiuso, ma lì ci sono grossi numeri e
non li si riesce a trasferire fino all'area megalitica.
A nostro avviso, quindi, e poi attendiamo le sue risposte,
Assessore, i risultati commerciali, i risultati di visite, non sono
attualmente all'altezza del blasone e del pregio di un gioiello che
ci è stato tramandato dagli antichi Valdostani, da coloro che
calpestavano questa terra prima di noi e ai quali dobbiamo tutto il
nostro rispetto, compresa la valorizzazione di una cultura
millenaria.
I risultati, a nostro avviso, non sono all'altezza. Assessore,
ci dirà lei di eventuali confronti e poi tireremo le somme.
Presidente -
Per il Governo, risponde l'assessore
Jean-Pierre Guichardaz.
Guichardaz J. (FP-PD) -
Lei ha ragione nel dire che
quest'area richiede tutto un lavoro di promozione e di riscoperta
sia della comunità valdostana sia di un pubblico anche più esteso,
perché, come lei ha giustamente reso noto nella sua esposizione,
l'area megalitica è a oggi forse uno dei siti più importanti in
Europa da un punto di vista sia dell'importanza relativa proprio
alla sua vocazione, cioè di area cultuale da 6.000 anni fa fino ai
giorni odierni, perché comunque quella è un'area che ha sempre
avuto una vocazione, da un punto di vista cultuale, sia di culto
dei morti e sia di culto dei vivi, probabilmente durante la visita
è stata spiegata anche questa continuità che l'area megalitica
continua ad assicurare.
La correggo solo su questo: non è dal novembre 2013 - lei ha
detto che è stato riaperto nel novembre 2013 - è stato riaperto nel
novembre 2023 dopo varie vicissitudini che abbiamo variamente
discusso tra l'altro in Consiglio regionale, quindi è da allora, è
da dicembre, sostanzialmente, che l'area è in disponibilità.
Poi le spiegherò anche, proprio perché - essendo da dicembre
2023, le scuole programmando l'anno prima, o comunque programmando
le gite o gli interventi nell'anno prima - quest'anno non hanno
potuto inserire all'interno della propria attività didattica, se
non sporadicamente.
Vi sono delle scuole, per esempio la classe di mia moglie, io ho
pregato mia moglie di andare, hanno organizzato e loro sono
riusciti, inserendola però in corso d'anno questa visita.
Un'altra annotazione: Stonehenge erroneamente si pensa che da
sempre sia così. Stonehenge è una ricostruzione totale, quindi
l'elevazione delle pietre di Stonehenge, di queste pietre
raddrizzate, è stata rinforzata tra il 1900 e il 1985, più o meno,
ed è un'ipotesi, quindi, a differenza di Stonehenge, sia il sito
dell'Ospedale, sia il sito dell'area megalitica sono entrambi dei
siti integri e sono entrambi dei siti che non presentano delle
ipotesi di ricostruzione: così erano e così sono stati lasciati in
questi decenni di lavori. Come lei sa, i lavori di archeologia sono
lavori che tendenzialmente distruggono, testimoniano e poi tentano
di lasciare delle fotografie o dei pezzi di storia a disposizione,
ma ovviamente quell'area è un'area che negli anni ha subito varie
scelte di rappresentazione, anche museologiche, che, alla fine,
forse, soprattutto nell'area megalitica, rispondono alla curiosità
degli esperti, soprattutto di coloro che studiano questo tipo di
aree e di periodo storico, forse come rappresentazione più estesa,
da un punto di vista proprio museologico; adesso con la nuova area
museale, speriamo che questa possa destare interesse, ma l'area
megalitica, se non viene spiegata, se non viene presentata
attraverso visite guidate, ed è anche lì la difficoltà, perché la
volontà mia, in particolare, è sempre stata anche quella di aprire
alle visite libere, per esempio - cosa che stiamo tentando di fare,
e ciò presuppone comunque un aumento di personale - poi alla fine
però in qualche modo risulta incompleta come esperienza, proprio
perché la visita libera, malgrado ci siano didascalie, audioguida
eccetera, non è la stessa cosa di una visita guidata.
Questo lo dico solo a premessa.
Se non riesco a finire, la collega Minelli ha fatto
un'interpellanza simile alla sua e risponderò poi anche nel
contesto della sua interpellanza.
Questo è un luogo culturale che, come lei ha detto, affonda le
sue radici nella preistoria, abbraccia un arco temporale ampio,
permettendo un inconsueto viaggio nel tempo.
Per questa sua eccezionalità, l'area megalitica, rispetto ad
altri siti regionali, ha bisogno di un'attenzione particolare, come
ha detto lei. Affinché possa essere pienamente apprezzata,
necessita di tempo dedicato e di un impegno continuativo per la sua
adeguata promozione a livello nazionale e internazionale.
Come è noto, il sistema dei siti culturali della Regione è
attualmente gestito direttamente dalle strutture del Dipartimento
Soprintendenza per i beni e le attività culturali, che ne cura la
manutenzione, le attività di didattica, la gestione dei biglietti,
la comunicazione e la promozione.
La Soprintendenza sin da subito ha cercato, sull'area
megalitica, di offrire delle iniziative culturali che
coinvolgessero diversi pubblici, da quello specialistico a quello
più generico, senza tralasciare le famiglie, il mondo scolastico e
la sfera della disabilità, tra l'altro è un'area totalmente
accessibile, quindi anche questo è un atout.
Le diverse iniziative proposte sono state l'occasione per
avvicinare target diversi e avviare un primo processo di
riappropriazione da parte del pubblico valdostano dell'area
megalitica e del suo quartiere; abbiamo infatti cercato di
coinvolgere fin dall'apertura le realtà culturali e commerciali del
rione, evitando una cesura con il contesto in favore di una
collaborazione funzionale a rendere questo bene parte integrante
della città.
Una particolare attenzione è stata rivolta anche alle attività
didattiche per le scuole di ogni ordine e grado, quindi gli
studenti hanno potuto conoscere, osservando i bolli, i marchi
impressi sulle numerose anfore, i gioielli e la vita quotidiana
degli antichi Romani e nello stesso tempo approfondire il tema
delle pratiche funerarie del culto dei defunti.
Tutte queste attività erano presenti - questo per rispondere
rispetto alla sua suggestione relativamente alla scuola - nella
circolare trasmessa alle scuole in occasione dell'inaugurazione
dell'area nel mese di novembre, periodo in cui molte istituzioni
scolastiche avevano già definito l'offerta didattico- educativa
dell'anno scolastico 23-24 e quindi le adesioni non sono state
moltissime (una è la classe di mia moglie).
Per ovviare a questo problema, quest'anno la circolare alle
scuole contenente l'offerta culturale per l'anno scolastico 24-25 è
stata inviata nel mese di maggio, con l'indicazione dei laboratori
didattici e dei contenuti per i singoli ordini scolastici
disponibile all'inizio del nuovo anno scolastico, programma tra
l'altro reperibile sui siti web istituzionali: sia su Valle d'Aosta
Héritage, sia sul sito lovevda della Regione.
In occasione delle Journées de la francophonie en Vallée d'Aoste
2024 sono state infine realizzate diverse visite in lingua
francese, mentre in corso d'anno la stretta collaborazione tra i
Dipartimenti Soprintendenza per i beni culturali e la
Soprintendenza agli studi ha offerto occasioni di confronto su
diverse tematiche, tra l'altro a richiesta vengono effettuate, da
parte delle guide, anche delle visite in inglese, una l'abbiamo
organizzata qualche giorno fa con il Console degli Stati Uniti,
che, devo dire, è stato particolarmente contento di questa
visita.
Anche grazie a quest'attività, il numero dei visitatori
dall'inaugurazione è intorno ai 13.500, numero sicuramente ancora
limitato rispetto al potenziale.
Proprio in considerazione dell'unicità del sito e delle
potenzialità di sviluppo dell'area - che rappresenta un unicum a
livello europeo: l'area archeologica è l'area coperta più grande
d'Europa - grazie anche all'approvazione di ieri della variazione
di bilancio, si metterà in atto la riorganizzazione delle modalità
gestionali del sito, infatti da un lato si vuole conferire un
incarico esterno per valutazione delle modalità per l'eventuale
esternalizzazione della gestione del sito, dall'altro s'intende
individuare un soggetto esterno, con competenze in materia di
gestione museale, con il ruolo di coordinamento della struttura
temporanea da poco individuata con personale interno per la
gestione immediata dell'area megalitica.
È già inoltre stata affidata l'attività di promozione e
comunicazione a una professionista proveniente da un'esperienza
ventennale al Museo Egizio di Torino.
Quest'organizzazione temporanea dovrà traghettare l'area
megalitica fino alla sua futura gestione (che non potrà continuare
a essere totalmente, questo glielo anticipo, in gestione diretta
della Regione, proprio per la complessità e la rilevanza del sito)
con l'obiettivo specifico di mettere in atto strategie volte a
sviluppare nuovi pubblici e a incrementare l'affluenza.
Poi con la risposta alla collega Minelli fornirò ancora alcune
informazioni.
Presidente -
Per replica, la parola al consigliere
Perron.
Perron (LEGA VDA) -
Ovviamente ho sbagliato io, ho letto
un 1, è 2023, ovviamente sì.
Il paragone con Stonehenge anche interessante, sapevo che c'è
stata una ricostruzione e questo avvalora purtroppo l'ipotesi che
tenendo un qualcosa più vicino all'originale, chiaramente la sua
fruizione è più difficile.
Per carità, probabilmente è meglio così, sono state fatte queste
scelte. Avevo chiesto durante la visita se non si fosse pensato di
ricostruire come dovevano essere, però chiaramente si va a
inficiare poi la scientificità, quindi è stata una scelta di base
che probabilmente è corretta dal punto di vista scientifico,
archeologico eccetera.
Ne risente un po' perché lì doveva veramente essere un qualcosa
d'impressionante vedere quest'area completa con le stele su, con i
pali che all'ingresso probabilmente, messi in direzione, erano alti
una decina di metri o anche di più; così è difficile e ci va uno
sforzo che, ripeto, è complesso da fare, però ci ha dato degli
elementi interessanti e le chiedo poi cortesemente di rispondere,
anche se si può fare un paragone -13.500, lei mi ha detto in questi
sei mesi? 13.500 - se si può fare un paragone con le altre aree
europee.
Ci ha dato un altro elemento importante: in futuro probabilmente
non si riuscirà a tenere tutto regionalizzato; poi anche lì noi
faremo le nostre considerazioni in merito, ma è chiaro che, se
puntiamo ad avere dei numeri e una fruizione del livello adeguato,
probabilmente non potremo più fare tutto da soli. Noi non siamo
certo quelli per cui deve essere tutto regionale o statale, dipende
dai risultati che si vogliono ottenere e in che maniera si
ottengono.
Ci ha dato quindi degli elementi interessanti, Assessore, le
staremo con il fiato sul collo, nel senso che è un tema che ci
interessa particolarmente.
Se mi può dare questo paragone, se siete riusciti a farlo, sul
resto comunque mi ha risposto e quindi staremo a vedere queste
nuove iniziative che vengono fatte per valorizzare un'area che,
ripeto, merita ogni tipo di sforzo da parte nostra.
