Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 276 del 2 dicembre 1971 - Resoconto
OGGETTO N. 276/71 - Commemorazione del Senatore Amato
Berthet.
Montesano (P.S.D.I.)
- La seduta è aperta con ventuno
presenti.
Prima di dare inizio alla commemorazione - no, prego di star
seduti - del defunto Amato Prof. Berthet, che sarà fatta dal
Presidente del Consiglio e dal Consigliere Mappelli della
Democrazia Cristiana, io vi leggo un telegramma giunto da parte del
Deputato Ollietti.
"Signor Presidente, impossibilitato presenziare riunione
Consiglio regionale essendo convocato per giovedì due c.m. ore 9,30
Commissione Finanze per definitiva approvazione nuovo ordinamento
finanziario Valle d'Aosta, pregola voler scusare mia assenza resasi
necessaria al fine di sollecitare il varo positivo di un problema
che ha trovato nel compianto Sen. Berthet un validissimo
propugnatore e un sincero infaticabile difensore delle istanze
regionali stop.
Rinnovo sentimenti di commossa partecipazione al cordoglio
unanime per immatura scomparsa di un valdostano generoso,
democratico, leale che ha onorato il popolo valdostano divenendo
degno portavoce al Senato della Repubblica - Germano Ollietti
Deputato - ".
A nome di tutti i Consiglieri - no, prego di star seduti, semmai
dopo facciamo un minuto di raccoglimento alla fine della mia
commemorazione, o alla fine della commemorazione che farà il
Consigliere Mappelli - a nome di tutti i Consiglieri, del
Presidente della Giunta e della Giunta stessa devo assolvere al
triste compito di esprimere il cordoglio del Consiglio regionale
per la scomparsa del Senatore Berthet.
Al cordoglio del Consiglio si associa anche il Deputato
Ollietti, come voi avete appreso dal telegramma che vi ho
letto.
L'imponente partecipazione del popolo valdostano alle veglie
funebri e alle solenni esequie dell'illustre scomparso dà una
misura adeguata del gravissimo lutto che ha colpito la Valle
d'Aosta.
Amato Berthet era figlio di questo popolo che si è stretto
attorno al suo feretro e per questo popolo egli ha dedicato
l'intera sua vita attiva in opere ed azioni e nel disimpegno
scrupoloso di amministratore e parlamentare.
Amante della sua città, da giovane lo si poteva incontrare per
le vie con gruppi e comitive intento ad illustrare con passione e
cultura la storia e l'arte dei monumenti romani e medievali.
Insegnante, amò la scuola a cui si offrì con particolare
dedizione.
Alpinista, fu Presidente della Sezione di Aosta del club Alpino
Italiano, a cui dette sviluppo e prestigio anche in campo
nazionale.
Amante della natura, ancor prima che l'ecologia diventasse di
moda, promosse ogni iniziativa per conservare intatti i fiori e il
verde della Valle. Si adoperò, anche a livello europeo per la
resurrezione del giardino "Chanousia" del Piccolo San Bernardo.
Cultore della storia e dell'arte, fu membro attivo e qualificato
dell'Académie de Saint-Anselme, autore di numerosi studi e articoli
dove sempre si poteva leggere l'esaltazione del proprio paese. I
suoi meriti accademici furono riconosciuti oltre confine, in
particolare in Savoia, della cui Accademia era membro.
Promotore della lingua francese e del patois, si adoperò in
tutte le sedi per diffonderne l'uso e la crescita, soprattutto in
mezzo ai giovani e ai ragazzi e agli insegnanti per i quali
realizzò adeguati sussidi come la rivista "l'école valdôtaine" che
ha come divisa il motto a lui caro: "j'aime la Vallée d'Aoste,
j'apprends son histoire et ses chants, j'étudie sa langue
maternelle".
In questo motto era compreso il vasto campo dei suoi interessi.
Anche del canto, infatti egli era animatore ed educatore, autore e
direttore.
Non solo il canto e il folclore, non solo la lingua francese e
la storia, ma anche i bisogni urgenti, quotidiani della gente: la
casa, il lavoro, l'assistenza sanitaria, quella sociale. Un
pellegrinaggio quotidiano alla sua porta di ufficio e di casa, a
qualsiasi ora del giorno. Per tutti l'interessamento, l'aiuto, la
soluzione dei problemi; e sempre una speranza.
Sempre pronto ad ogni appello laddove le disgrazie o le malattie
si manifestano, fu donatore del sangue. I suoi meriti sono esaltati
da riconoscimento ricevuto dall'AVIS, di cui era Presidente e
fondatore.
Fu capitano degli Alpini al servizio della Patria. Per la nuova
Italia democratica e repubblicana fu valoroso partigiano e
resistente. Per l'autonomia regionale, i suoi meriti vanno
ricercati fino alla sua giovinezza. Cofondatore dell'Union
Valdôtaine, il suo nome e la sua opera si collocano degnamente
accanto a quelle di Chanoux e di Deffeyes, del Canonico Bréan e di
Page.
Sempre in rappresentanza della Democrazia cristiana fu membro di
questo Consiglio dal 21 giugno 1949 all'8 luglio 1953.
Dimissionario per alcuni mesi, fu rieletto al Consiglio per la
legislatura che dal 9 dicembre 1954 va fino al 16 maggio 1959 e
quindi nella successiva dal 17 giugno 1959.
Dimessosi il 12 dicembre 1962 per presentarsi quale candidato
alla Camera alle elezioni politiche del 1963, fece nuovamente parte
di questo Consiglio dal 25 novembre 1963 fino al 13 novembre 1967,
quando dovette dimettersi per presentarsi quale candidato al
Senato, in occasione delle elezioni politiche del 1968.
Assessore regionale della Pubblica istruzione, fu promotore di
numerosi provvedimenti legislativi ed amministrativi.
Consigliere comunale di Aosta nel 1970, membro di numerosi
organismi, associazioni, enti pubblici e privati, commendatore
della Repubblica, dal 5 giugno 1969 era Senatore della
Repubblica.
Relatore di varie leggi, era anche membro della Commissione
parlamentare contro la mafia, per la quale compì ricerche e
sopralluoghi in tutta la Sicilia.
Europeista ed assertore della Federazione europea, fu eletto il
21 gennaio 1969 dal Senato, quale membro del Consiglio
d'Europa.
A Strasburgo in quella tribuna europea ad alto livello per la
discussione dei maggiori problemi che interessano l'Europa e il
mondo, egli portò un efficace contributo sempre attento ai diritti
dell'uomo e delle minoranze etniche.
È noto a tutti come in questa multiforme attività Amato Berthet
spendesse tutta l'energia possibile a servizio delle mansioni e dei
compiti che la cosa pubblica gli aveva affidato. Prima come
Amministratore regionale e dopo come Senatore della Repubblica,
mise l'impegno, l'appassionato senso del dovere, il rigoroso
perseguimento di finalità utili alla sua gente che erano poi le
insegne alle quali egli adeguava il suo pensiero, la sua parola, la
sua azione.
E mai come in questo ultimo periodo, quando alle Camere erano in
discussione due importantissimi disegni di legge, il riparto
fiscale e i contingenti, egli aveva portato la sua opera sino agli
estremi della resistenza fisica e psichica, in alcuni momenti così
come noi abbiamo visto, si traducevano in ansia e in
sofferenza.
Egli si liberava, si rincuorava e ne gioiva soltanto quando agli
altri pareva poteva offrire il frutto della sua opera appassionata
e disinteressata.
Tutto questo era Amato Berthet, ma non solo questo.
La sua vita intensa, seppure breve, e le sue molteplici attività
non ci permettono di esaltare la sua personalità in tutte le sue
manifestazioni.
Resta comunque la memoria e l'insegnamento di un uomo nel quale
il popolo valdostano si è ritrovato con le sue aspirazioni e i suoi
valori.
La vita di Berthet è stata tutta una affermazione di libertà
spirituale, di elevazione dell'uomo e di esaltazione del proprio
Paese.
Il Consiglio regionale, nel commemorare oggi questo grande
scomparso, riconosce al tempo stesso il suo debito imperituro di
riconoscenza verso il Sen. Berthet.
Il suo servizio al Paese infatti non cessa con la sua morte, ma
continua come misura e come coscienza ammonitrice del nostro lavoro
e del nostro progresso.
Nel momento in cui ha cessato di aiutarsi come causa attiva di
iniziative e di opere, egli ha cominciato ad aiutarsi con gli
effetti della sua vita terrena e come esempio e come simbolo di una
volontà più vasta, quella del suo Popolo, quella cioè del Popolo
valdostano che chiede a noi, Consiglieri della Regione, di
moltiplicare i semi della tolleranza, della comprensione reciproca
e della collaborazione, che il Senatore Berthet aveva sparso
durante la sua luminosa vita.
Riconfermando la partecipazione del Consiglio regionale al
dolore della vedova, delle figlie e di tutti i parenti e
all'accorato sconforto del Gruppo consiliare della Democrazia
cristiana, Vi invito ancora ad unirvi a me in un minuto di
raccoglimento per conservare, nei nostri pensieri e nella nostra
memoria, sempre vivo il ricordo di Amato Berthet."
Consigliere Mappelli.
Mappelli
(D.C.)
- Signor Presidente, Signori
Consiglieri, commemorando in questa sede - e in nome del Gruppo
consiliare della D.C. - l'amico Senatore Berthet che così
repentinamente ci ha lasciati mi sento in dovere innanzitutto di
rivolgere a nome di quanti militano nelle file della D.C. un
ringraziamento molto sentito a tutti Voi che qui rappresentate
Partiti e Movimenti politici della nostra Valle d'Aosta; tutti
avete preso parte viva al lutto che ha colpito la D.C. in Valle;
con il vostro cordoglio avete dimostrato come uno dei figli
migliori della nostra Regione, dedito sempre al bene di queste
nostre popolazioni, pronto sempre ad impegnarsi, a prodigarsi in
una attività politico-amministrativa ininterrotta, attività che voi
per esperienza ben sapete, ci riserva meno onori che
preoccupazioni, critiche, logorio di forze e di resistenza
fisica.
La vostra partecipazione a questo lutto ha commosso non solo noi
democratici cristiani, ma tutti i valdostani, a tutti dimostrando
come - al di sopra delle divergenze che inevitabilmente ci mettono
in posizione di contrasto fra di noi - tutti però, indistintamente,
sappiamo riconoscere la rettitudine delle intenzioni, tutti ci
inchiniamo davanti allo spirito di dedizione che si afferma negli
uomini migliori, come appunto si è affermato nel Senatore
Berthet.
Questa vostra sensibilità di fronte a quei valori morali che
fiorirono nella vita del Senatore Berthet è stata, ed è, di
conforto ai familiari dello scomparso e a tutti i suoi amici
politici, ma certamente è piaciuta ed ha fatto del bene a tutti i
valdostani che se ne sono resi conto in questi giorni di lutto
comune.
I giornali e la radio hanno ricordato in breve il curriculum
vitae del Sen. Berthet, la sua attività volta sempre al bene della
nostra Regione, le cariche da lui esercitate, gli attestati di
stima a Lui dati - del resto Voi che siete qui presenti avete
conosciuto troppo da vicino il Prof. Berthet perché sia necessario
io mi indugi nello enumerare gli impegni successivi della sua
attività.
Ricorderò soltanto che egli era nato il 13 luglio 1913 ad Aosta,
ove risiedette, coniugato con due figlie, era dottore in lettere e
pubblicista fu autore di varie pubblicazioni di carattere
storico-letterario regionale.
Già insegnante di materie letterarie e di lingua francese
all'Istituto Tecnico "Manzetti" di Aosta, nel 1960 lasciava
l'insegnamento per il posto di Direttore Amministrativo
dell'Ospedale Mauriziano di Aosta.
Aveva partecipato alla seconda guerra mondiale quale Capitano
degli Alpini, fu in seguito partigiano combattente.
Sin dal 1943 membro e Vice Presidente del C.L.N. Piemontese. Era
stato decorato al merito ed al valore militare.
Proveniva dalle file dell'Azione cattolica.
Ex Segretario Sindacato Insegnanti Medi della Valle d'Aosta, ed
ex Consigliere al Comune di Aosta; dal 1949 al 1967 fu Consigliere
regionale e per vari anni Assessore alla Pubblica Istruzione ed
all'Istruzione ed all'Assistenza e Sanità della Regione
Valdostana.
Per oltre dieci anni è stato il Segretario regionale della
Democrazia Cristiana in Valle d'Aosta, fu dal 1960 al 1967 membro
del Consiglio Nazionale della D.C.
Socio fondatore dell'Associazione Donatori Volontari di sangue
(AVIS) della Valle d'Aosta, Presidente della Sezione C.A.I. di
Aosta.
Membro effettivo dell'Accademia Storico-Letteraria
"Sant'Anselmo" di Aosta, nonché de "L'Académe de Savoie" di
Chambéry.
Venne eletto Senatore il 19 maggio 1958 nel collegio di Aosta,
facendo parte fra l'altro della Commissione difesa.
Et maintenant je voudrais mettre en relief les qualités morales,
les bonnes façons, le caractère qui ont contribué à faire connaître
et considérer avec sympathie le Prof. Berthet dans toute la Vallée
d'Aoste et au-delà.
Dans la vie d'un homme voué à la politique, il est facile de
relever des changements d'humeur, de vue, de position ; le Sénateur
Berthet aura essayé lui aussi de s'adapter aux situations qui
venaient à se créer ; mais s'il a fait, a été toujours e restant
fidèle coûte que coûte à son Parti ; à l'intérieur de son Parti il
faisait son choix, mais à la Démocratie Chrétienne il a voulu
rester fidèle toujours jusqu'au bout.
Cette persévérance, cette fidélité à suivre toujours le même
drapeau, avaient suscité autour de lui une estime, une confiance
telle que dans nos pays de campagne surtout, on identifiait presque
Démocratie chrétienne et Prof. Berthet.
A cette fidélité à l'idéal démocratique chrétien, nous devons
ajouter en parlant du Prof. Berthet, sa grande courtoisie, la
facilité avec laquelle tout le monde pouvait l'aborder et lui
demander un plaisir, le sourire habituel avec lequel il se
présentait à nous.
De toutes parts on se recommandait à lui pour tant de choses que
c'était pour lui humainement impossible de tout arranger, de tout
faire aller selon les desiderata des intéressés ; mais ses belles
manières ne se démantelèrent jamais.
On le savait, on ne restait jamais mortifié quand on
l'approchait.
Le Sénateur Berthet n'a jamais eu la tentation de se prévaloir à
ses charges pour s'enorgueillir et mettre de la distance entre lui
et ceux qui étaient loin d'avoir ses positions à lui; au contraire,
il aurait souffert si, à cause de ses charges, on l'avait laissé à
l'écart en l'occasion d'une fête, d'une réunion, d'une rencontre où
il aurait pu se sentir lui-même et se faire sentir aux autres
simplement comme un bon copain, heureux de partager la joie
commune, désireux et capable de se mettre à la portée des gens de
la campagne, des membres d'une famille, ou même des Vieillards du
Réfuge des Pauvres.
C'était bien toujours de la fidélité à un esprit très
Démocratique.
Concludendo questa breve commemorazione mi sembra sia
storicamente esatto, e per noi democratici cristiani doveroso, il
rilevare che un elemento efficace onde rimanere fedeli al Suo
ideale politico è quello di conservare inalterata quella Sua
cordialità tanto umana, onde le cariche a lui affidate non furono
mai occasione di orgoglio, ma un motivo di dedizione al bene del
suo paese, per il Prof. Berthet il fatto di essere Democratico
Cristiano voleva significare anzitutto essere un cristiano di
profonda convinzione.
Non possiamo quindi - a mio avviso - che esprimere un profondo e
sentito ringraziamento per l'esempio che ci ha donato sacrificando
la sua esistenza per il bene della nostra amata Valle d'Aosta.
Montesano (P.S.D.I.)
- Allora si passa all'esame
dell'ordine del giorno. Comunicazioni del Presidente del Consiglio
non ve ne sono.
Diamo la parola al Presidente della Giunta, per le sue
comunicazioni.
