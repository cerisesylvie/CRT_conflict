Classificazione
AMBIENTE
Stoccaggio e smaltimento rifiuti
FINANZA REGIONALE E LOCALE



Oggetto del Consiglio n. 2363 del 18 aprile 2012 - Resoconto
OGGETTO N. 2363/XIII - Interrogazione: "Introduzione della
tariffa per il servizio di gestione dei rifiuti nella
Regione".
Interrogazione
Sottolineata l'importanza che riveste, per una corretta
gestione dei rifiuti, l'introduzione di una tariffa puntuale
commisurata all'effettiva produzione di rifiuti da parte delle
utenze;
i sottoscritti Consiglieri regionali
Interrogano
la Giunta regionale per conoscere:
1) se e quando sarà possibile introdurre sull'intero
territorio regionale la tariffazione dei rifiuti;
2) a quanto ammonta attualmente per ogni subATO la copertura
economica a carico degli utenti per il servizio di raccolta degli
RSU;
3) il costo a tonnellata per il conferimento in discarica
suddiviso per subATO.
F.to: Bertin - Louvin
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
In relazione all'interrogazione, e in particolare al primo
punto, sulla base delle informazioni che ho acquisito dal servizio
competente, preciso che l'applicazione della tariffa per il
servizio di gestione dei rifiuti urbani è connessa con l'avvio
della gestione integrata dei rifiuti, a seguito della
riorganizzazione in ambiti territoriali che in Valle d'Aosta, come
detto più volte, sono i sottoambiti individuati nelle Comunità
montane e nel Comune di Aosta. In particolare, la normativa
regionale prevede che l'applicazione della tariffa diventi
obbligatoria successivamente alla predisposizione del piano di
riorganizzazione dei servizi di raccolta e trasporto dei rifiuti da
parte del sottoambito, dall'approvazione degli stessi da parte
della Regione, dall'adozione dei regolamenti ed infine
dall'attuazione della riorganizzazione, sulla base degli obiettivi
fissati nei piani di sottoambito. Come detto in una precedente
occasione, quando abbiamo discusso di un argomento sempre
riguardante le tariffe dei rifiuti, faccio presente che la Regione
ha concluso nello scorso anno l'approvazione di tutti i piani di
sottoambito e che la riorganizzazione dei servizi da parte delle
Comunità montane è in corso, è in una fase molto avanzata e
prevediamo che sarà conclusa a breve. L'applicazione della tariffa
avverrà a seguito della conclusione di questo percorso. Per
l'applicazione e definizione del tributo sul servizio dei rifiuti
si deve tuttavia far riferimento alle disposizioni che provengono
dal quadro normativo nazionale, un quadro che è in forte
evoluzione, è stato soggetto a tantissime modifiche e, in
particolare, cito l'ultimo decreto cosiddetto "salva-Italia",
trasformato in legge a fine 2011, che ha abrogato tutte le norme
inerenti la definizione della tariffa, prevedendo l'introduzione
dal 1° gennaio 2013 del tributo comunale sui rifiuti e sui servizi.
Le modalità di calcolo saranno stabilite, come recita la legge, con
un apposito decreto che è previsto sia emanato entro ottobre 2012.
All'interno dell'Osservatorio regionale dei rifiuti abbiamo
istituito un gruppo di lavoro insieme al CELVA, in modo da seguire
attentamente l'evoluzione della normativa, e soprattutto per
definire un metodo condiviso e comune sul territorio regionale,
affinché il tributo sia coerente con le disposizioni nazionali.
Per quanto riguarda il secondo quesito, al momento non c'è stato
questo passaggio e si applica ancora la TARSU, ogni Comune provvede
alla copertura degli oneri di gestione del servizio in modo
autonomo e nel rispetto delle modalità di adeguamento progressivo a
quello che sarà il tributo da rispettare, come indicato in ogni
piano tariffario contenuto nei piani di sottoambito. La copertura
dei costi del servizio da parte dei Comuni oggi è comunque
mediamente inferiore al 100 percento dei costi sostenuti;
chiaramente una valutazione puntuale sarà possibile solo quando ci
sarà un sistema omogeneo applicato su tutto il territorio
regionale, e soprattutto andrà definito a livello di sottoambito
quando il percorso di riorganizzazione sarà completato.
Per quanto riguarda l'ultimo quesito, il costo a tonnellata per
il conferimento in discarica, questo è pari a 18,08 euro a
tonnellata; la ripartizione degli importi per Comunità montana è
calcolata in riferimento ai rifiuti indifferenziati e si può
ottenere attraverso tutti i dati che sono stati oggetto di una sua
richiesta, e che credo siano in suo possesso ma che comunque le
farò avere.
Presidente
- La parola al Consigliere Bertin.
Bertin (ALPE)
- Grazie Presidente.
Nell'ormai lontano 1997 con il "decreto Ronchi" si istituiva
accanto alla TARSU la tariffa di igiene ambientale che avrebbe
dovuto sostituire progressivamente e rapidamente la TARSU. Con
questo decreto si introduceva il principio "chi inquina paga", cioè
si sarebbe dovuto pagare in proporzione ai rifiuti prodotti. Il
passaggio da TARSU a tariffa può essere importante anche dal punto
di vista della trasparenza, perché fa emergere tutti i costi
sostenuti ed impone il fatto che per il pagamento non si utilizzi
la fiscalità generale, ma si paghi in proporzione a quanto
prodotto. È importantissimo questo passaggio per gli effetti che si
potrebbero avere sulla riduzione dei rifiuti, perché permetterebbe
di raggiungere degli obiettivi significativi rispetto a quelli
ottenuti finora dall'Assessorato con le iniziative che annualmente
fa, ma che alla fine producono sul piano pratico ben poco. È
essenziale accelerare il passaggio, ormai attuato da molte realtà
anche vicino alla nostra, come il Canavese ed altre.
In Valle d'Aosta ne abbiamo solo parlato e siamo ancora in
ritardo, come lei sottolineava; al di là delle difficoltà di un
quadro nazionale che cambia molto rapidamente, siamo oggettivamente
in ritardo ed in effetti siamo all'ultimo posto nella classifica
delle Regioni che hanno applicato la tassazione sui rifiuti. La
prima Regione è il Trentino Alto Adige, dove il 65 percento dei
Comuni applica la tariffa, seguita dall'Emilia Romagna e da altre
Regioni; noi siamo ultimi insieme al Molise. È importante che
recuperiamo, che ci poniamo a dei livelli accettabili; al di là del
quadro nazionale bisogna introdurre il principio che chi inquina
paga con tutti gli effetti positivi che può avere in generale sulla
gestione dei rifiuti. Siamo in ritardo, occorre darci una
mossa!
Per quanto riguarda le altre risposte mi aspettavo una data
indicativa per arrivare, almeno dal punto di vista delle procedure
valdostane, ad avere gli elementi sufficienti per poter pilotare il
passaggio da tassa a tariffa. Invece siamo ancora in una fase dove
non si possono neppure prevedere dei tempi, e questo non mi
soddisfa. Anche per la seconda domanda vale la stessa valutazione.
Per la terza la ringrazio, leggerò attentamente i dati.
Rimane il fatto che su questo settore siamo in ritardo rispetto
alle altre Regioni, il che è grave, perché alla fine viene
concentrata tutta l'attenzione sul trattamento finale dei rifiuti e
non sul quadro generale della sua gestione. Grazie.
