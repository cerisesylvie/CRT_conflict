Classificazione
TRASPORTI E VIABILITÀ
Viabilità



Oggetto del Consiglio n. 2010 del 19 ottobre 2011 - Resoconto
OGGETTO N. 2010/XIII - Interrogazione a risposta immediata:
"Problematiche relative alla chiusura provvisoria della strada
statale n. 26 in comune di Courmayeur".
Interrogazione a risposta immediata
Avendo appreso della disponibilità del Presidente della
Regione a risolvere il problema della chiusura, provvisoria, della
Strada Statale n. 26 in entrambe le direzioni, tra il km 6,600 e il
km 7,500 (tra Courmayeur ed Entrèves), a causa della caduta di
alcuni massi sul piano viabile dalla parete rocciosa adiacente, al
km 6,900; ed in particolare della chiusura notturna, dalle ore 20
alle ore 7.00, dello svincolo gratuito di Morgex, che permette il
collegamento tra le frazioni interessate con Courmayeur e la media
Valle, nei due sensi di marcia, durante l'esecuzione dei lavori di
disgaggio dei massi;
i sottoscritti Consiglieri regionali
Interrogano
il Presidente della Regione per sapere se sia imminente
l'apertura notturna dello svincolo di Morgex.
F.to: Donzel - Carmela Fontana - Rigo
Presidente
- La parola al Consigliere Donzel.
Donzel (PD)
- Grazie Presidente. Cari colleghi, la
situazione che prendiamo in esame è molto delicata, complessa,
davvero ci sono tantissime sfaccettature e naturalmente non nuova
per un territorio come il nostro. Siamo certo rassicurati dal
vedere finalmente in tivù sul TG3 quasi tutti i giorni il Sindaco
di Courmayeur a dirci che va tutto bene, che ci fa anche da esperto
climatico, quindi ci rassicura che il tempo tiene e i lavori
procedono, ma, al di là di questo, volevamo richiamare l'attenzione
sull'impegno positivo del Presidente, che ha la possibilità - forse
per il suo ruolo di Prefetto che potrebbe eventualmente esercitare
- di risolvere quello che è uno dei tanti problemi che in questo
momento investe gli abitanti della frazione di Entrèves,
soprattutto il problema che riguarda la sera, ossia la
chiusura...la non possibilità di inserirsi in autostrada e uscire a
Morgex: di sera bisogna per forza venire fino ad Aymavilles e
questo è un gravissimo disagio per gli abitanti. A questo si
aggiunga che nell'informarmi su tale vicenda ho scoperto che, a
ridosso della possibilità che è data agli abitanti durante la
giornata di utilizzare l'autostrada, peraltro a pagamento - pagano
l'autostrada 8 euro per uscire a Morgex e non hanno nessuna
gratuità -, una delle gallerie è chiusa, quindi tutto il traffico
si svolge in una galleria unica. Capisco che sono stati avviati dei
lavori dalla RAV, ma in una situazione di emergenza come questa non
si può chiedere che venga utilizzata la doppia canna? Rischiamo di
mettere davvero...non voglio fare allarmismi, ma lei conosce meglio
di me tale problema, ci sono queste due questioni: una della
possibilità di utilizzo notturno di uscire su Morgex; l'altra che
tutto questo traffico - c'è da considerare anche lo scuolabus dei
bambini - avviene su una canna unica, con l'incidente che
recentemente c'è stato di un TIR dentro una di tali canne... Forse
è un problema che andrebbe affrontato...e lei sicuramente lo sta
affrontando con attenzione, ma forse un ulteriore intervento
sarebbe necessario.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Con l'Assessore Marco
Viérin abbiamo seguito la parte relativa all'insieme delle
problematiche collegate con il disagio. Lei ha aggiunto adesso
delle preoccupazioni che magari nei tre minuti non riesco...e che
le darò per le vie brevi...a recuperare...soprattutto le
osservazioni da lei fatte sull'operato della RAV come lavori, che
sono legati all'asfaltatura che si effettuano solo in un periodo
che anticipa - purtroppo erano programmati - il freddo, perché
abbiamo chiesto di posticipare, ma anche questo non è possibile, e
che aggrava...
Venendo alle domande, cercherò di essere il più sintetico
possibile. Abbiamo fatto proprio, considerate le funzioni
prefettizie, una richiesta ufficiale di deroga alla società RAV per
poter uscire a Morgex, perché questa uscita è solo di emergenza:
possono uscire lì solo le ambulanze e, solo in caso di emergenza, i
vigili. L'abbiamo resa disponibile proprio per le ragioni che lei
diceva durante il giorno: dalle 7,00 alle 20,00. L'ulteriore
richiesta di aprire dalle 20,00 alle 7,00 è stata fatta
direttamente a RAV e abbiamo interessato anche ANAS, perché la RAV
ha fatto presente, correttamente le difficoltà oggettive di
sicurezza, perché quella tratta non è abilitata. Di notte in più,
non essendoci il discorso della luce, e ulteriori problemi di
sicurezza, si rischiano delle complicazioni. L'altro giorno sono
andato a Roma a parlare direttamente con l'ANAS per sensibilizzarla
su questo problema, stanno esaminando tale situazione per
evidenziare i riscontri positivi rispetto ad una deroga, che
obiettivamente deve esserci soprattutto per la parte notturna, per
garantire la sicurezza della circolazione. Paradossalmente cosa è
successo? In questi giorni la circolazione in quel tratto non è
stata solo dei potenziali clienti, ossia quelli di Entrèves, o di
Courmayeur, ci sono stati circa 1.300-1.400 passaggi al giorno, il
che non si giustifica con un passaggio solo legato alla
circolazione degli abitanti! Si vede che altri ne hanno
approfittato. Voglio solo dire che il tutto ha aggravato la
situazione relativa alla sicurezza, perché, se passasse solo una
macchina ogni tanto - come dovrebbe essere - per l'emergenza, la
cosa sarebbe gestibile; la RAV è preoccupata perché, come lei
diceva correttamente, se c'è un incidente, non c'è più possibilità
di alternative: l'altra è chiusa e se si chiude anche
l'autostrada...Si sta quindi ragionando su questo, l'ANAS ci deve
dare una risposta che aspettiamo a giorni, io spero che sia
positiva per risolvere il problema a cui lei accennava, ci rendiamo
conto che risolverebbe soprattutto la parte notturna.
Presidente
- La parola al Consigliere Donzel.
Donzel (PD)
- Grazie Presidente. Vista la complessità di
questa situazione, non posso che essere soddisfatto del suo impegno
personale nel tentare di risolverla. Non ho certo le competenze e
le capacità per suggerire nulla in una questione così delicata. Mi
permetto solo di dire che sarebbe da valutare - lei sicuramente lo
avrà già fatto - la possibilità visto che abbiamo tanti volontari
della Protezione civile...di capire se, ad esempio per dare una
mano all'ANAS, perché sicuramente ci sono dei problemi di controllo
notturno, noi possiamo per un breve periodo...
(interruzione del Presidente della Regione, fuori
microfono)
... lei mi dice che non sono abilitati, quindi resta il problema
di gestire questo traffico così intenso su quella canna unica, dove
- ripeto - viaggiano gli scuolabus della scuola. Grazie.
