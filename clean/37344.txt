Classificazione
AMBIENTE
Inquinamento
ASSETTO DEL TERRITORIO
Urbanistica e pianificazione territoriale



Oggetto del Consiglio n. 1145 del 8 aprile 2015 - Resoconto
OGGETTO N. 1145/XIV - Disegno di legge: "Modificazioni alle
leggi regionali 24 agosto 1982, n. 59 (Norme per la tutela delle
acque dall'inquinamento), e 6 aprile 1998, n. 11 (Normativa
urbanistica e di pianificazione territoriale della Valle
d'Aosta)".
Presidente -
Per l'illustrazione, la parola al
Consigliere Isabellon.
Isabellon (UV)
- Sì, grazie Presidente.
Il disegno di legge n. 51 reca: "Modificazioni alle leggi
regionali 24 agosto 1982, n. 59 (Norme per la tutela delle acque
dall'inquinamento), e 6 aprile 1998, n. 11 (Normativa urbanistica e
di pianificazione territoriale della Valle d'Aosta)". La normativa
regionale sugli scarichi (legge regionale 24 agosto 1982, n. 59)
risulta essere di fatto in parte superata dall'entrata in vigore
del decreto legislativo 3 aprile 2006 n. 152. Con le modifiche
introdotte dal testo in esame ci si propone di prendere atto delle
variazioni apportate alla normativa di settore dal decreto
legislativo sopracitato, introducendo nel contempo norme di
semplificazione amministrativa.
I primi quattro articoli del testo in esame si limitano ad
adeguare la terminologia degli scarichi, modificata rispetto al
1982, sostituendo i termini obsoleti dove necessario. All'articolo
3 vengono poi introdotti due commi (1bis e 1ter) all'articolo 6
della legge n. 59/1982, consentendo l'applicazione della tabella D
della legge regionale stessa agli scarichi di strutture ricettive
extralberghiere, nonché per le attività di somministrazione di
alimenti e bevande. Tale possibilità è già contenuta nel vigente
regolamento regionale n. 2 del 1997: (Definizione di requisiti
igienico-sanitari, ivi compresi quelli relativi
all'approvvigionamento idro-portabile e agli scarichi, nonché dei
requisiti di sicurezza), ma solo in riferimento ai rifugi. L'uso di
tale tabella è previsto anche nel disegno di legge oggetto di esame
oggi, unicamente nei casi in cui all'articolo 3, comma 1, del
regolamento sopracitato, ossia quando la struttura ricettiva
extralberghiera o l'attività di somministrazione di cibi e bevande
sia localizzata in aree raggiungibili solo a piedi, mediante
sentieri alpinistici o escursionistici, mediante impianti di
risalita o funivie, oppure mediante piste non aperte al pubblico
transito. Con l'adozione di tale articolo viene a sanarsi
un'incongruenza nelle procedure autorizzative attualmente in
essere, vista l'analogia della tipologia di scarico dei rifugi (per
le quali è già consentita l'applicazione della tabella D) con
quella di altre strutture ricettive extralberghiere e delle
attività di somministrazione di cibi e bevande (per le quali tale
possibilità non era prevista). È opportuno ricordare che la
normativa statale di riferimento non impone limiti tabellari agli
scarichi domestici o ad essi assimilabili (il caso appunto di
rifugi, bar, ristoranti) demandando alle Regioni la disciplina
delle autorizzazioni allo scarico.
La modificazione all'articolo 9 (articolo 5 del d.d.l. in esame)
consente poi, come previsto dal decreto legislativo n. 152, di
applicare il rinnovo tacito per le autorizzazioni agli scarichi di
specifiche tipologie di acque reflue domestiche, definite come
installazioni o edifici isolati non recapitanti in pubblica
fognatura e per un numero di abitanti equivalenti inferiore a 50,
qualora non siano sopravvenute modificazioni della tipologia dello
scarico o dell'impianto di trattamento a suo tempo autorizzato. In
tale modo sarà possibile semplificare i procedimenti, evitando ogni
quattro anni, come accade attualmente, di avviare una procedura di
rinnovo, con relativa presentazione di una pratica, la sua
istruzione e il rilascio di un nuovo provvedimento. I piccoli
scarichi di tipo domestico, infatti, una volta realizzato e
autorizzato un adeguato sistema di trattamento, non presentano di
norma particolari problematiche a livello ambientale e già ora i
rinnovi vengono praticamente sempre concessi, anche se al momento è
necessario l'avvio di un'istruttoria formale (con relativa
apposizione di marca da bollo), che sarà possibile in tal modo
evitare, con ricadute positive sia sull'utenza, sia sul carico di
lavoro delle strutture. Pare anche opportuno ricordare che
l'eventuale dimenticanza del termine di scadenza comporta sanzioni
per il detentore dell'autorizzazione, che in questo modo vengono
evidentemente evitate.
L'articolo 6 abroga l'articolo 7 della legge regionale n. 59 del
1982, perché con l'adeguamento della terminologia diventa
obsoleto.
Passiamo poi alla seconda parte, per quanto attiene al capo II
del disegno di legge in esame, relativo alla modificazione della
legge regionale 6 aprile 1998, n. 11, l'articolo 7 interviene
sull'articolo 61 della legge n. 11/1998 medesima, integrando, in
primo luogo, l'elenco delle opere realizzabili con SCIA, con
particolare riguardo alla lettera e), relativa alle opere interne,
alla lettera i), relativa alle strutture pertinenziali, e
introducendo una nuova lettera i)bis relativa alle pavimentazioni
esterne.
La modificazione più importante fa riferimento alla suddetta
lettera e) e ha lo scopo di recepire nella normativa regionale in
materia di urbanistica e edilizia la possibilità recentemente
introdotta a livello nazionale dall'articolo 17 del cosiddetto
"decreto sblocca Italia" di poter accorpare o dividere unità
abitative senza modificare la volumetria complessiva dell'edificio
e senza cambiare destinazione d'uso. Si tratta di norme volte alla
semplificazione delle procedure autorizzative, interessando in
particolare la realizzazione di opere interne agli edifici, come
chiaramente illustrato anche dalla campagna informativa
istituzionale in onda sui canali televisivi. La normativa statale
introduce le semplificazioni attraverso la modificazione di alcuni
articoli del Testo unico per l'edilizia (D.P.R. 380/2001),
inserendo questo tipo di intervento tra le attività di edilizia
libera, realizzabili senza oneri concessori e con la sola
comunicazione dell'inizio lavori asseverata (CILA), a condizione
che non riguardino parti strutturali dell'edificio.
A differenza della norma statale, la modificazione regionale
introduce questa possibilità all'interno del proprio sistema
abilitativo senza modificarlo, inserendo pertanto questo tipo di
interventi tra le opere interne realizzabili con la SCIA. In questo
modo è garantita la gratuità dell'intervento (finora oneroso in
quanto inserito tra gli interventi richiedenti il permesso di
costruire) e la possibilità di avviare i lavori all'atto della
presentazione della segnalazione in Comune, ma mantenendo l'obbligo
di presentare gli elaborati progettuali, le autorizzazioni, gli
assensi, le attestazioni previste dalla norma sulla SCIA. Essa
inoltre consente al Comune di effettuare le verifiche di competenza
su tutta la documentazione e di intervenire entro 30 giorni qualora
ravvisasse la mancanza dei presupposti e dei requisiti richiesti.
La norma, oltre a ciò, richiede esplicitamente che questo tipo di
intervento non rechi pregiudizio alla statica dell'immobile e sono
fatti salvi gli obblighi di applicazione delle norme di settore
condizionanti l'attività edilizia e la conformità alle prescrizioni
del PTP e degli strumenti urbanistici comunali.
La nuova lettera e) del comma 1 dell'articolo 61 quindi
sostituisce la precedente disciplina relativa alle opere interne
delle singole unità immobiliari e stabilisce che tali opere siano
realizzabili con SCIA qualora non modifichino la volumetria
complessiva dell'edificio e non mutino la destinazione d'uso, oltre
a non recare pregiudizio alla statica dell'immobile. Sono
esplicitamente inclusi nella fattispecie anche gli interventi
relativi al frazionamento o accorpamento delle unità immobiliari, i
quali possono anche variare le superfici delle singole unità
immobiliari, sempre che siano rispettate le condizioni generali
relative al mantenimento della stessa volumetria dell'edificio,
della stessa destinazione d'uso e del non pregiudizio alla statica
dell'immobile, come già detto in precedenza.
Con questa modificazione si vuole supportare l'attività edilizia
e in particolare i piccoli interventi di ristrutturazione
attraverso la semplificazione del procedimento autorizzativo e la
sua gratuità. Il recepimento della norma nazionale, inoltre,
permette di ridurre eventuali contenziosi dovuti al permanere
dell'onerosità di un intervento edilizio che è gratuito sul resto
del territorio nazionale, integrandolo tuttavia nel
corpus
normativo regionale che mantiene intatto il suo assetto
autorizzativo con i due titoli abilitativi edilizi del permesso di
costruire e della SCIA (oltre alle comunicazioni per le varianti in
corso d'opera).
Le altre due proposte di modificazione dell'articolo 61, comma
1, come accennato precedentemente, sostituiscono la lettera i) e
inseriscono la lettera i)bis introducendo in tal modo tra le opere
realizzabili con SCIA gli arredi fissi da giardino e le
pavimentazioni esterne, tipologie di intervento che la
deliberazione della Giunta regionale n. 1759 del 2014 sulle
tipologie edilizie comprende nella macrocategoria degli interventi
comportanti trasformazioni territoriali e che presentano
caratteristiche di pertinenzialità. La modificazione in questo caso
è operata al fine di rendere inequivocabile il titolo edilizio a
cui fa riferimento per questo tipo di opere. Grazie.
Si dà atto che dalle ore 16,59 riassume la presidenza il
Presidente Marco Viérin.
Viérin M. (Presidente)
- Grazie collega Isabellon. Siamo
in discussione generale. La parola al collega Nogara.
Nogara (UVP)
- Merci Président.
Innanzitutto anche in Commissione in fase di discussione di
questo disegno di legge...ci ha trovati tutti concordi per vedere
una modifica del genere. Ci si auspica che anche in altri settori
ci sia la volontà e la possibilità di modificare delle leggi
regionali, nel senso della semplificazione dei procedimenti. Ne
abbiamo già parlato diverse volte in quest'aula e abbiamo anche
votato una risoluzione dove si dava mandato all'Assessore Perron
come Assessore alle finanze di rivedere anche tutta la parte
burocratica di varie pratiche. In questo caso noi ci troviamo di
fronte ad una modifica che è una modifica sulla terminologia degli
scarichi, ma soprattutto ad una modifica che va verso la
semplificazione amministrativa e questo non può far altro che
piacere a tutti perché se ne parla sempre tanto. Queste due
modifiche - perché poi è stato presentato anche l'emendamento sulla
normativa urbanistica - sono due modifiche che, sotto l'aspetto
amministrativo, senz'altro agevolano il cittadino, agevolano tutti
gli abitanti della Valle d'Aosta. Io poi mi sono andato a prendere
la legge, il decreto legislativo n. 152 del 3 aprile 2006, per
capire bene quali erano queste modificazioni, però mi sono trovato
di fronte ad un decreto legislativo ben strutturato, nel senso che
è ampissimo...e qui non è che dico a lei, Assessore Bianchi, che se
si sarebbe dovuto, visto che si era messo mano a questa legge, fare
altro, però, in sinergia probabilmente con l'Assessore ai lavori
pubblici, ci sono diverse cose che si potrebbero ancora fare per
semplificare amministrativamente o migliorare soprattutto certe
leggi regionali che abbiamo. Io, leggendomi - qua c'è un bel
malloppo se a qualcuno dovesse mai interessare...- questo decreto
legislativo, mi sono trovato di fronte ai piani di bacino, che
probabilmente l'ingegner Rocco dell'Assessorato farà in
collaborazione con appunto quello del Po:
"La tutela delle acque
dall'inquinamento
- gli obiettivi di qualità -
Acqua e
specifica destinazione, Tutela dei corpi idrici e disciplina degli
scarichi
- che è quello che vediamo oggi -
Tutela
quantitativa delle risorse e Risparmio idrico"
. Tutte queste
voci senz'altro sono voci importanti da cui, secondo me, si
dovrebbe prendere spunto per modificare le nostre leggi regionali;
oltre all'aspetto amministrativo, che è importantissimo da
semplificare, bisognerebbe anche magari prendere spunto da certe
cose che sono scritte su questo decreto legislativo, che sono molto
interessanti. Grazie.
Presidente
- Grazie collega Nogara. La parola al collega
Roscio.
Roscio (ALPE)
- Sì, grazie Presidente.
Ringrazio anche il collega Isabellon che ha relazionato in
maniera dettagliata su questo disegno di legge. Sì, anche noi del
gruppo ALPE nei lavori in Commissione abbiamo recepito...come dire?
la
ratio
che sta dietro a questa legge, nel senso che, da un
lato, vengono recepite alcune indicazioni che erano contenute nel
Codice ambientale, il 152 che ha ricordato il collega Nogara, e,
dall'altro, si andava verso la semplificazione di alcune procedure
autorizzative; quindi, su questo, da un lato, era quasi un atto
dovuto, dall'altro, ben venga se si riesce a semplificare su vari
temi. C'era stato...come dire? un po' un appunto sul fatto che ci
fossero tematiche così differenti messe nello stesso disegno di
legge, questo abbiamo tentato di...come dire? di compensarlo in
parte facendo un nuovo testo di Commissione che mettesse tutto
insieme, insomma. Questa era l'unica cosa che...così, salvo che
poi...non so come dire, anche per quanto riguarda l'estensione
della possibilità che già vigeva, per esempio, per i rifugi, anche
ad altre tipologie. Questa sostanzialmente è una ratifica della
situazione già esistente e...non so come dire...concede ad alcune
strutture di riuscire ad ottenere più facilmente e a non reiterare
sempre procedure amministrative inutili in questo senso.
Anche per quanto riguarda la SCIA, questa è una piccola
innovazione che consente anche di avere dei risparmi, perché non
c'è bisogno di fare perizie asseverate laddove ci sono dei piccoli
interventi che non compromettono l'edificio. Da questo punto di
vista, quindi noi siamo d'accordo, abbiamo già votato a favore in
Commissione e oggi reitereremo il nostro appoggio.
Presidente
- Grazie collega Roscio. La parola al collega
Borrello.
Borrello (SA)
- Grazie Presidente.
Nel ringraziare il collega Isabellon per la relazione esaustiva
sia dal punto di vista tecnico che amministrativo, due passaggi di
carattere generale per spiegare quelli che sono stati i passaggi
all'interno della Commissione consiliare: da una parte, abbiamo
fatto un'analisi rispetto alla tematica e alla normativa regionale
in merito alle normative igienico-sanitarie per quanto riguarda le
opere e sicuramente l'adeguamento al decreto legislativo n. 152 del
2006 va a completare quello che è l'aspetto di carattere
amministrativo, ma va anche ad aumentare quelle che sono le
semplificazioni di carattere formale per andare incontro alle
esigenze dei cittadini valdostani. Parallelamente sono stati
prodotti tutta una serie di emendamenti più di carattere
urbanistico; la Commissione, che ringrazio, ha dato disponibilità
al perfezionamento di in un testo diciamo unico, chiamiamolo una
mini
omnibus
, in modo tale da poter portare
all'attenzione di quest'aula quest'adeguamento che io mi permetto
di dire è anche un miglioramento rispetto al decreto "sblocca
Italia", perché, oltre ad ampliare gli aspetti di carattere
edilizio per quanto riguarda gli interventi di minore entità, si va
anche a migliorare quello che è l'aspetto - lo diceva
precedentemente il collega Roscio - di carattere economico, perché
non realizzando una perizia asseverata, ma utilizzando lo strumento
già in essere della SCIA si riesce a velocizzare e ottimizzare
anche dal punto di vista dei tempi e dei costi quello che è il
procedimento di autorizzazione amministrativa per le opere di
minore entità. Il buon senso ha avuto la meglio in questo momento
di adeguamento normativo e ringrazio l'Assessore in prima battuta e
la Commissione.
Presidente
- Grazie collega. Non vedo altre richieste,
chiudiamo la discussione generale, per la replica, la parola
all'Assessore Bianchi.
Bianchi (UV)
- Grazie Presidente.
Intanto ringrazio anch'io, come ha fatto chi mi ha preceduto, il
relatore, la III Commissione, e chi è intervenuto. Sicuramente
questa legge ci permette, come ha detto qualcuno, di semplificare,
di andare nella direzione di aiutare il cittadino, quindi va nella
giusta direzione. Non entrerei nei particolari della legge, perché
già il relatore l'ha fatto in maniera puntuale, vorrei solamente
ricordare al collega Nogara che, come ha evidenziato lui stesso, il
decreto legislativo n. 152 spazia su diversi campi e settori, noi
ci siamo attenuti al capo III, che è quello sugli scarti e quindi
chiaramente siamo andati a modificare solo quella parte.
Grazie.
Presidente
- Per dichiarazioni di voto? Possiamo
procedere alla votazione? La votazione è aperta. Vi ricordo che si
vota il nuovo testo della III Commissione e votiamo l'articolo 1.
La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Posso dare lo stesso risultato per l'articolo 2? Stesso
risultato. Articolo 3. Stesso risultato. Articolo 4. Stesso
risultato. Articolo 5. Stesso risultato. Articolo 6. Stesso
risultato. Articolo 7. Stesso risultato.
Mettiamo in votazione adesso l'intero testo di legge. Ricordo
che votiamo il nuovo testo predisposto dalla III Commissione. La
votazione è aperta. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
