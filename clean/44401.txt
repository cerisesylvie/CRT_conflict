Classificazione
EDILIZIA
Edilizia residenziale



Oggetto del Consiglio n. 1413 del 24 marzo 2022 - Resoconto
OGGETTO N. 1413/XVI - Interpellanza: "Stato di morosità degli
assegnatari di alloggi di edilizia residenziale pubblica".
Bertin (Presidente) -
Alla presenza di 32 Consiglieri,
riprendiamo l'analisi dell'ordine del giorno. Punto n. 38. Si è
prenotato il consigliere Baccega per l'illustrazione
dell'Interpellanza, ne ha facoltà.
Baccega (GM) -
In realtà, avendo ripercorso i numerosi
provvedimenti ispettivi che abbiamo portato come opposizione -
tutte le forze di opposizione - in questi diciotto mesi nei quali
ci veniva sistematicamente risposto che il problema risale al 2013
- credo anche prima, dal mio punto di vista - sostenendo che i
sette Presidenti della Giunta e i rispettivi Assessori che si sono
succeduti alla guida dell'ERP non hanno agito e hanno lasciato
andare le cose, però adesso alla luce dei dati bisogna
assolutamente intervenire, perché il problema continua ad
acuirsi.
Abbiamo preso atto del valore delle morosità e delle locazioni
che sono pendenti dal 2013 al 2021 che è stato estratto dal
documento che ci è stato fornito: 6.474.000 per canoni di locazione
non riscossi, 4.392.000 per spese di condominio non pagate dagli
utenti, mediamente il 28,66%, che è un dato percentuale decisamente
inferiore al quadro nazionale, ma comunque anche per noi è
sicuramente preoccupante.
Nelle premesse dell'interpellanza richiamo ancora una volta la
legge 3/2013 sulle politiche abitative, nella quale l'allora
Consiglio regionale aveva introdotto nuovi criteri di equità
nell'ambito dell'edilizia residenziale pubblica, prevedendo appunto
l'uso dell'indicatore della situazione economica Isee in tutte le
misure di sostegno alla casa; in realtà prevedeva l'approvazione di
nuovi criteri di calcolo per la quantificazione degli affitti
dell'edilizia residenziale pubblica, prevedeva delle regole per
l'individuazione della morosità incolpevole, introdotte dalla
legislazione regionale, ancor prima che la stessa fosse
disciplinata a livello nazionale; quindi si percepivano per questi
fondi nazionali delle risorse - delle miserie oso dire - che dal
2014 al 2017 ammontavano complessivamente a 275 mila euro - poca
cosa rispetto alla corposità di questo fenomeno - e che venivano
integrate ovviamente con ulteriori risorse regionali per arrivare
circa a 1.400.000 che era la spesa che si utilizzava per andare a
quantificare il costo dell'edilizia residenziale pubblica legato
alle persone meno abbienti.
Tre percorsi strettamente collegati tra di loro. Poi solo con la
successiva introduzione dell'Isee è stato possibile individuare
equi ed equilibrati criteri di calcolo per gli affitti e,
conseguentemente, solo con l'applicazione dei nuovi canoni di
locazione si sarebbe potuto applicare adeguati criteri per
l'individuazione della morosità incolpevole.
Ben due elementi fondamentali hanno portato allora al rinvio
dell'appropriazione della delibera sulla morosità, appunto i nuovi
criteri di calcolo sugli affitti che si prevedeva di applicare nel
2016 ma poi slittarono al 2018, appunto per l'introduzione del
nuovo Isee e poi per consentire, proprio su richiesta dell'ARER,
l'avvio della gestione unica degli alloggi di edilizia residenziale
pubblica, completamente affidata all'ARER, e questo ci sta, mi
sembrava corretto.
Va detto, a beneficio di tutto questo e di tutti coloro che si
sono succeduti nelle diverse legislature, che la Regione aveva
assegnato all'ARER nel Piano triennale 2021 specifico indirizzo al
gestore, che consisteva in avviare un'attività particolarmente
dedicata all'aggressione della morosità, procedendo con un'azione
missiva finalizzata all'individuazione oggettiva della morosità
incolpevole secondo i parametri che dovevano e dovranno essere
individuati.
Fa ancora di più il Consiglio di amministrazione dell'ARER:
aveva assegnato all'apparato amministrativo, su indirizzo della
Regione, uno specifico obiettivo che suddivideva in tre fasi
l'azione di recupero: l'emissione informatizzata massiva di
comunicazioni attraverso raccomandate con ricevuta di ritorno per
la fase di messa in mora, regolamentazione dei piani di rientro e
definizione della morosità incolpevole; a completamento di questo,
successivamente fu redatto un regolamento per la gestione della
morosità che aveva introdotto delle condizioni favorevoli per gli
assegnatari interessati alla sottoscrizione di un piano di rientro
capace di adattare le rate per la restituzione del debito e alle
capacità reddituali, ovviamente, della famiglia, normalmente era il
15% del parametro Isee.
Quindi piani di rientro con obiettivi ben precisi: interrompere
la morosità dei sottoscrittori, estendere le garanzie con le
obbligazioni in solido dei familiari, monitoraggio e controllo
costante, applicazione di parametri coerenti per la situazione
reale del nucleo, proprio sulla base della situazione
reddituale.
Questo è quanto stato fatto e definito, quello che manca è la
delibera di Giunta che definisca appunto la morosità incolpevole,
cosa che spetta ovviamente adesso a questa nuova maggioranza.
L'auspicio di quest'interpellanza è che lei mi risponda che fra
un mese la delibera di Giunta sarà portata all'attenzione della
Commissione e che, soprattutto, gli 8 milioni che l'ARER ha
collocato in buoni postali possano servire a questo percorso e a
finanziare gli alloggi da ristrutturare, ma di questo ne parleremo
nella mozione che affronteremo dopo.
Noi chiediamo quali strategie ha adottato l'ARER per il recupero
delle somme di cui è creditore, quanti piani di rientro sono stati
sottoscritti dagli inquilini a partire da ottobre 2020, quante
risorse sono state incassate dalla Regione e dal fondo nazionale
per la morosità incolpevole nei tre anni, 2019-2020-2021, quale
destinazione hanno avuto i fondi eventualmente incassati e appunto
quando l'Assessore intende portare all'approvazione della Giunta
regionale la delibera sulla morosità incolpevole.
Presidente -
Risponde l'assessore Barmasse.
Barmasse (UV) -
Alla prima domanda, "Quali strategie ha
adottato l'ARER?", con delibera del Consiglio di amministrazione n.
29 del 22 luglio 2017, in attuazione agli obiettivi assegnati per
quello stesso anno, l'ARER si è dotata di un regolamento per la
gestione della morosità e ha avviato un'azione massiva periodica di
messa in mora per risoluzione del contratto e decadenza
dall'assegnazione, attraverso l'invio di formale intimazione ad
adempiere entro sessanta giorni dal ricevimento al pagamento delle
somme dovute, ovvero alla sottoscrizione di formale impegno ad
assolvere al pagamento in forma rateale, cioè piano di rientro a
tutti gli assegnatari debitori nei confronti dell'azienda.
Decorso inutilmente il termine di sessanta giorni, l'ARER
sottopone la proposta di decadenza alla competente Commissione per
le politiche abitative, affinché esprima parere obbligatorio e
vincolante per la decadenza, ovvero accerti la condizione di
morosità incolpevole e in caso di parere favorevole proceda con la
decadenza.
Per quanto riguarda "Quanti sono i piani di rientro che sono
stati sottoscritti dagli inquilini a partire dal mese di ottobre
2020 ad oggi?": dal mese di ottobre 2020 ad oggi sono stati
sottoscritti centosessantanove piani di rientro per un totale
complessivo di numero trecentocinquantuno di cui cinquantasei
conclusi e quarantotto fatti decadere per mancato rispetto delle
condizioni. Più precisamente ne sono stati sottoscritti quindici da
ottobre a dicembre 2020, centotrentacinque nell'anno 2021 e
diciannove da gennaio 2022 a oggi. Ho una tabella riassuntiva che
le faccio avere con tutti i piani di rientro sottoscritti dal mese
di ottobre 2020 a oggi, compresi gli importi che sono stati
rateizzati.
"Quante risorse sono state incassate dalla Regione dal fondo
nazionale per la morosità 2019, 2020 e 2021?": negli anni indicati
la Regione ha incassato dal fondo nazionale per la morosità
incolpevole in totale euro 170.076, di cui euro 74.247 per la quota
2019, euro 15.300 per la quota 2020 ed euro 80.528 per la quota
2021.
"Quale destinazione hanno avuto i fondi eventualmente
incassati?": le quote incassate sul 2019 e sul 2020 sono state
utilizzate per finanziare il contributo "Sostegno alla locazione",
sulla quota 2020 residuano ancora alcuni avanzi. La quota 2021 al
momento non è ancora stata utilizzata.
Per quanto riguarda la domanda su "Quando l'Assessore intenda
portare all'approvazione della Giunta regionale la delibera della
morosità incolpevole": posso dirle che la struttura competente, in
raccordo con l'ARER - la struttura competente è ancora senza
dirigente la cui posizione è stata messa in pubblicità ma non c'è
stata nessuna domanda - sta lavorando a una bozza di deliberazione
da portare all'approvazione della Giunta regionale, tuttavia non so
ancora darle dei tempi precisi, anche in considerazione delle
criticità organizzative già più volte evidenziate e che stavo anche
portando alla sua attenzione.
Presidente -
Per la replica, il consigliere Baccega.
Baccega (GM) -
Sono parzialmente soddisfatto, perché la
risposta al punto 1 gliel'avevo praticamente già indicata io nella
mia presentazione.
È positivo che ci siano stati centosessantanove piani di
rientro, ma è negativo il fatto che cinquantotto sono stati sospesi
per il mancato rispetto, suppongo che questi possano essere dei
casi davvero di morosità incolpevole, laddove magari è venuto meno
per la famiglia un certo reddito o sono successe delle cose gravi
all'interno della famiglia che non può rispettare il piano di
rientro. Queste sono le cose che appunto la delibera della morosità
incolpevole dovrà andare a valutare.
Le risorse statali, come ho detto, sono delle miserie, quindi
bisogna che la Regione si attivi a finanziare delle risorse per
l'ARER, perché l'ARER da sola non può gestire tutto quel patrimonio
e non può avere la possibilità di dare risposte a tutto quello che
è indicata a fare.
La cosa che meno mi conforta è la risposta al quinto quesito:
non avere una data per la delibera di Giunta della morosità
incolpevole mi pare che sia un elemento un po' negativo.
Io sollecito lei e la Giunta a fare in modo che questa delibera
possa andare a compimento quanto prima. Ci sono quasi 11 milioni di
morosità in sospeso e il dato è davvero preoccupante.
Eventualmente, qualora la delibera fosse in fase di
completamento - parlo anche al Presidente della Commissione -
magari vederla in Commissione per poter dare degli input, dei
sostegni, affinché questa cosa si chiuda nel più breve tempo
possibile.
