Classificazione
CONSIGLIO REGIONALE
Attività consiliare d'aula



Oggetto del Consiglio n. 398 del 6 febbraio 2019 - Resoconto
OGGETTO N. 398/XV - Ritiro di mozione: "Promozione di
iniziative per la valorizzazione del sito minerario di Morgex-La
Thuile".
Rini (Presidente) -
Punto n. 48 all'ordine del giorno.
Per l'illustrazione, la parola al collega Aggravi.
Aggravi (LEGA VDA)
- A seguito dell'iniziativa dello
scorso Consiglio riguardante la valorizzazione del parco minerario,
oggi presentiamo questa mozione che concentra l'attenzione sul sito
di Morgex-La Thuile. Questo sito a oggi non è inserito all'interno
del parco minerario e le amministrazioni comunali di Morgex e di La
Thuile hanno in questi anni manifestato spesso l'importanza storica
e soprattutto di possibile utilizzo turistico del sito, nonché una
necessità di messa in sicurezza di alcune parti dello stesso,
soprattutto nell'area di La Thuile. In più, per quanto riguarda
principalmente l'area di La Thuile, vi sono anche delle questioni
con il demanio nazionale perché, al di là della miniera in sé, vi
sono delle aree ancora contese, che potrebbero essere gestite e
utilizzate dal Comune o dalla Regione in maniera più fattiva.
L'obiettivo della mozione è, in parte, di legarsi alla
previsione all'interno del DEFR di promuovere e valorizzare il
parco minerario, con un'attenzione maggiore anche su questo sito
dell'Alta Valle, facendo leva sulle previsioni della legge 12 e
potendo inserire anche questo sito all'interno del parco minerario,
nonché promuovere un'azione fattiva verso il demanio nazionale per
poter arrivare al dunque riguardo a queste contese: io le chiamo di
porzioni di territorio che oggi sono del demanio, che non vengono
utilizzate e che il comune, soprattutto di La Thuile, potrebbe
utilizzare in maniera migliore. Infine, promuovere ogni iniziativa
necessaria per inserire questo sito all'interno del parco minerario
regionale e, perché no, come fatto con le altre realtà minerarie,
poterlo mettere in sicurezza e valorizzare dal punto di vista
turistico per completare l'offerta già data dalle altre
miniere.
Presidente
- È aperta la discussione generale. La parola
al collega Bianchi.
Bianchi (UV)
- Intanto ringrazio il collega Aggravi per
questa mozione e anche per le interpellanze fatte nello scorso
Consiglio, perché sono dell'idea che il parco minerario sia un
atout
per l'intero territorio valdostano. Dico questo perché
ai tempi sono stati aperti i siti di Brusson, di Saint-Marcel e di
Cogne, che hanno dato, già dall'inizio e nell'arco del tempo, degli
ottimi risultati sia per le persone interessate tecnicamente alla
miniera, sia per l'aspetto turistico, con un qualcosa in più da
offrire sul piano turistico per l'intero territorio.
Già ai tempi avevamo avuto modo di visitare le miniere di La
Thuile, dove erano stati fatti una serie di lavori, vado a memoria:
cartelli, pulizia di sentieri e via dicendo. L'iter procedurale per
addivenire all'inserimento di qualsiasi sito minerario valdostano è
quello per cui l'amministrazione comunale interessata chiede di
entrare a far parte del parco minerario. Faccio un esempio: questa
mattina parlavamo di fondi europei e di due progetti europei. Già
l'Assessore nello scorso Consiglio aveva ricordato le miniere di
Saint-Marcel, quella di Brusson e soprattutto il sito minerario di
Cogne, che è il più importante della Valle, è il sito trainante per
l'intero parco minerario, per il quale chiaramente c'è stata la
sdemanializzazione. Vale a dire che i comuni chiedono la
sdemanializzazione, dopodiché, una volta ottenuta, vengono inseriti
all'interno del parco minerario. Questa è la procedura che oggi si
sta facendo - sicuramente l'Assessore sarà più preciso del
sottoscritto - per la miniera di Ollomont e Valpelline, che hanno
iniziato l'iter di sdemanializzazione, avendo avuto, come ricordavo
prima, come progetto europeo il finanziamento sull'asse
Italia-Svizzera, con il comune di Vollèges: è stato finanziato e
adesso hanno iniziato la procedura di sdemanializzazione per
iniziare i lavori, la messa in sicurezza e via dicendo.
Quindi ben venga qualsivoglia iniziativa da parte di qualsiasi
altro comune per aumentare il parco minerario, in maniera da essere
un qualcosa che possa dare a tutto il territorio, al pacchetto
turistico valdostano, un qualcosa in più. Pertanto ben venga la
mozione, però l'iter procedurale è un po' diverso da quello che è
stato descritto all'interno della mozione stessa.
Presidente
- Ci sono altre richieste di intervento?
Possiamo chiudere la discussione generale, colleghi? La discussione
generale è chiusa. La parola all'assessore Chatrian.
Chatrian (ALPE)
- Grazie al collega Aggravi per avere
voluto presentare questa iniziativa insieme ai suoi colleghi, così
ci dà la possibilità di fare una fotografia puntuale e soprattutto
di affrontare quello che sarà il prossimo futuro. Due
considerazioni, prima di entrare nel merito. Ringrazio anche il
collega Bianchi, che ha già messo in evidenza la rilevanza
turistica e l'importanza comunque di mettere in atto in altre
località, per differenziare l'offerta del sistema Valle d'Aosta, ma
creando anche occupazione, sinergia e potenzialità nuove per quanto
riguarda, in questo caso, l'Alta Valle.
La valorizzazione dei siti minerari dismessi passa attraverso
l'inserimento nel parco minerario regionale di quelli più
rappresentativi sotto l'aspetto tecnico scientifico e storico
culturale; questo è molto importante. L'inserimento nel parco
minerario regionale consente ai titolari dei siti individuati di
realizzare opere di riqualificazione che ne permettano la messa in
sicurezza, la conservazione, la valorizzazione ambientale,
scientifica, formativa, culturale e turistica e la relativa
fruizione con la garanzia del controllo previsto per le miniere in
attività. La Regione, ai fini della individuazione dei siti
minerari maggiormente rappresentativi, aveva disposto nel 2010 il
censimento di tutte le aree che erano state, nel corso dei decenni,
oggetto di estrazione. Le aree di estrazione mineraria individuate
dal censimento sono state 201 per quanto riguarda tutta la Valle
d'Aosta e per ciascun sito sono state rilevate le seguenti
informazioni: l'ubicazione, la denominazione, la tipologia,
l'accessibilità, la natura e le caratteristiche del sito, la storia
di coltivazione della miniera, eventuali fonti storiche e
l'interesse dal punto di vista ambientale, scientifico, culturale e
turistico. Successivamente, la commissione regionale per la
valorizzazione dei siti minerari, nel 2012, ha individuato in via
provvisoria i primi siti minerari ai sensi dell'articolo 4, comma
1, lettera a) della citata legge regionale 12 del 2008. Questi sono
i siti che sono stati individuati in maniera provvisoria: La
Thuile, Cogne, Ollomont, Saint-Marcel, Brusson e Champdepraz.
Entro adesso nel merito della mozione, che i colleghi ci hanno
presentato e che ci dà la possibilità di mettere in evidenza che
cosa sia stato fatto, ma soprattutto quello che ci rimane da fare.
Dei siti sopra indicati sono già attualmente inseriti nel parco
minerario regionale le miniere di Cogne, di Saint-Marcel e di
Brusson. Quindi, tra quelle che sono state individuate, attualmente
queste sono già state inserite nel parco minerario. L'iniziativa
per l'inserimento di aree minerarie nel parco regionale spetta al
Comune, a livello di competenza, che a tale fine deve dimostrare di
essere proprietario del sito interessato, come previsto dalla
normativa regionale sopra richiamata. Per quanto concerne le
miniere di La Thuile, con nota 2 marzo 2015, gli allora sindaci
Graziola di Morgex e Orlandi di La Thuile, presentarono alla
Regione la richiesta di inserimento nel parco minerario regionale.
Subito dopo, non so se i colleghi ne sono a conoscenza,
l'Amministrazione regionale rispose ai due comuni, tempo qualche
settimana, chiedendo tutta una serie di documenti. A oggi i comuni
non hanno ancora risposto a quella richiesta formale e
amministrativa e colgo l'occasione per invitare i due comuni a
rispondere nel merito alla lettera che formulò l'Amministrazione
regionale il 20 marzo 2015, proprio per iniziare l'iter e
soprattutto creare quelle condizioni che diceva anche poc'anzi il
collega Bianchi. Quindi, a oggi non sono pervenute le informazioni
richieste, anche perché - qui è l'altro filone importante - sono
ancora in corso le formalità per la sdemanializzazione del sito e
il successivo passaggio della proprietà delle aree dal demanio
dello Stato al Comune. Lo diceva bene anche il collega Aggravi
poc'anzi: le due azioni devono a oggi raggiungere ancora
l'obiettivo prefissato. In questi giorni immaginavo di contattare i
due comuni per fare con loro il punto della situazione, soprattutto
per valutare la possibilità di mettere in atto l'iter di natura più
amministrativa, ma dall'altra parte muoverci sul lato del demanio
nazionale, proprio per portarci in pancia la proprietà e quindi la
possibilità di poter utilizzare, come dicevo prima, a fini
turistici, e non solo, le due miniere.
Detto questo, lo scorso Consiglio avevamo avuto modo di fare
un'illustrazione di natura più generale a livello regionale e
chiederei ai proponenti, se d'accordo, di ritirare la mozione che
ci è stata presentata, con un impegno da parte mia a sollecitare e
organizzare al più presto un incontro con i sindaci dei due comuni.
Dall'altra parte c'è l'impegno a portarci avanti con la
sdemanializzazione, per portarci in pancia la proprietà.
Grazie ancora per avere voluto presentare questa iniziativa,
perché secondo me può essere di stimolo per i Comuni, per
l'Assessorato, ma soprattutto, come dicevate anche voi, per creare
nuove condizioni e, perché no, nuove possibilità per il tramite di
progetti europei di poter valorizzare al meglio i siti di natura
culturale, architettonica e non solo.
Presidente
- Ha chiesto la parola il collega Aggravi.
Aggravi (LEGA VDA)
- Ringrazio l'Assessore e ringrazio
anche il collega Bianchi per la precisione. Effettivamente c'è un
passaggio, un iter, che passa dai comuni, però l'intenzione era un
po' diversa, nel senso che, se da una parte la Regione deve essere
il motore dell'iniziativa turistica, è bene che, al di là degli
iter, giustamente, come è stato specificato, ci sia anche a volte
uno stimolo da parte delle realtà comunali, delle realtà basse,
soprattutto perché, come sottolineavo e come giustamente è stato
anche messo in luce da parte dell'Assessore, c'è un problema con il
demanio nazionale e sappiamo che, spesso e volentieri, il cane
grande, quindi la Regione, può fare di più dei cagnolini, che sono
appunto i comuni, i quali spesso sono disarmati di fronte a questa
situazione.
Apprezzo sicuramente la proposta dell'Assessore e sono anche
contento che ci sia già un iter, che ci sia la volontà di fare una
valutazione per poter concludere questo percorso ed eventualmente,
al di là poi di come si vorrà valorizzare questo sito, andare
comunque a concludere un qualcosa che è iniziato, ma che per un
cambiamento di rotta o comunque di amministrazioni comunali, non è
concluso. Soprattutto prendo molto in considerazione l'impegnativa
sulla sdemanializzazione delle aree. Accetto, ma con una riserva
molto attenta, di ritirare la mozione, perché vigileremo che
l'impegnativa sia mantenuta e soprattutto che i comuni vengano
coinvolti in questa attività.
Sono anche contento di averle dato la possibilità di prendere la
parola, perché fino a oggi non l'avevo ancora sentita parlare.
Presidente
- Ha chiesto la parola il collega,
vicepresidente Distort.
Distort (LEGA VDA)
- Grazie, Assessore, per l'intervento.
Essendo cofirmatario di questa mozione, mi unisco sia
all'esposizione sia alla presa di posizione del collega Aggravi,
quindi mi conforto anch'io dell'iniziativa e dell'impegno assunti.
Ricordiamo e ricordo che il fatto di ritirare la mozione, in questo
caso, a fronte delle parole espresse in maniera estremamente chiara
e inequivocabile dal suo intervento, Assessore, noi riteniamo che,
se la mozione deve essere una forma per aprire una porta, questa
porta noi la stiamo trovando aperta. Lei ce l'ha aperta e quindi ha
definito, ha preso in qualche modo un impegno, con le parole che ha
espresso e con tutte le condizioni che riguardano l'agire, ma in
ogni caso lo prendiamo sotto il profilo dell'impegno. Crediamo
profondamente e vigileremo su quella che è un'opera di corretto
rapporto tra opposizione e maggioranza, anche perché crediamo
profondamente in questa iniziativa e perché l'assetto minerario,
tutto il parco minerario della Valle d'Aosta, è uno dei tanti fiori
all'occhiello, ma non solo, è uno dei tanti elementi che
costituiscono l'identità della nostra Valle.
Lo spirito nostro, lo spirito di tutela delle radici, che ci
ritrova trasversalmente d'accordo, deve essere assolutamente
mantenuto e rispettato. Deve essere una lotta condotta fino in
fondo in maniera determinata. Ricordiamoci che dal punto di vista
storico l'Impero romano ha ritenuto di occupare la Valle d'Aosta,
non tanto per avere una strada per le Gallie - noi sappiamo che la
strada delle Gallie esisteva già e non avevano bisogno di
transitare nel territorio valdostano; le Gallie erano già state
conquistate quando è stata fondata Aosta - ma è stata scelta dalla
lungimiranza dell'Impero romano proprio in virtù della presenza
mineraria. Questa è la storia della nostra identità e, come tale,
deve essere rispettata, come tale deve essere trattata e quindi ci
conforta la sua posizione, che prendiamo come un atto di
dichiarazione di assunzione di incarico.
Presidente
- La mozione è ritirata.
