Classificazione
EDILIZIA
Centri storici


Resoconto integrale del dibattito dell'aula
Oggetto del Consiglio n. 1974 del 5 giugno 1996 - Resoconto
SEDUTA ANTIMERIDIANA DEL 5 GIUGNO 1996
OGGETTO N. 1974/X Recupero edilizio dei centri storici dei
comuni della Regione. (Interpellanza)
Interpellanza Premesso:
- che è generalmente riconosciuto che il recupero del patrimonio
edilizio esistente sia uno degli aspetti più qualificanti della
pianificazione urbanistica;
- che molti paesi della Valle presentano "centri storici" in
stato di degrado, a causa di un lento e difficoltoso recupero
architettonico e funzionale, reso tale anche dalla frammentazione
della proprietà e dalle leggi vigenti in materia;
- che la legge regionale 23 febbraio 1976, n. 11 e le successive
integrazioni e interpretazioni hanno adattato alle esigenze locali
le disposizioni statali in materia di altezza minima e requisiti
igienico-sanitari dei locali di abitazione di cui al D.M. 5 luglio
1975;
- che la stessa legge regionale demanda alle istruzioni del D.M.
5 luglio 1975 relativamente alle norme da applicare per gli alloggi
monostanza;
- che un'opportuna integrazione della suddetta legge regionale
anche in materia di alloggi monostanza potrebbe favorire una più
efficace ristrutturazione dei fabbricati situati nei "centri
storici" dei nostri paesi, evitando di conseguenza il loro
declino;
il sottoscritto Consigliere regionale
Interpella
l'Assessore competente per conoscere:
1) quale giudizio esprime sullo stato attuale dei "centri
storici" e sul recupero edilizio dei medesimi;
2) se ritiene opportuno proporre una modificazione della legge
regionale in materia al fine di permettere un recupero più efficace
del patrimonio esistente.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Il problema che si solleva con quest'interpellanza
è sotto un certo profilo fortemente tecnico, però ha un rilievo
notevole in materia di recupero dei centri storici, che spesso sono
abbandonati al loro declino proprio per l'impossibilità di
interventi urbanistici ed edilizi destinati da una ristrutturazione
completa degli stessi edifici.
Cosa si vuole porre all'attenzione con questa interpellanza? La
possibilità di intervenire attraverso una soluzione legislativa,
peraltro sollecitata anche dagli stessi professionisti del settore,
dove si possa derogare ai limiti che sono inseriti in un decreto
ministeriale, quello del 5 luglio 1975, nel quale vengono fissati
alcuni parametri di tipo planimetrico, per esempio la superficie
delle stanze oppure degli alloggi monostanza e parametri di tipo
altimetrico e volumetrico, dove vengono fissate le altezze dei
locali e le superfici finestrate.
La Regione Valle d'Aosta è già intervenuta utilizzando le sue
competenze statutarie in parziale integrazione di questo decreto
ministeriale, con una serie di leggi che si sono succedute negli
anni, le leggi nn. 11/76, 33/77, 25/80, per arrivare infine alla
legge n. 73/94, cioè la legge che è stata adottata in questa
legislatura, dove viene interpretato in maniera autentica il
concetto di altezza minima.
Con la presente interpellanza si tende a suggerire una proposta,
che è quella di utilizzare le competenze che abbiamo già espletato
in materia, non solo per quanto riguarda l'altezza, ma anche per
quanto riguarda la superficie degli alloggi monostanza, al fine di
favorire questo recupero di porzioni di centri storici che sono
ancora lasciate abbandonate a sé stesse, e per evitare la
proliferazione indiscriminata di edifici e di alloggi o di
insediamenti alla periferia dei centri urbani. Questa è l'essenza
di questa proposta.
Sentirò l'Assessore competente in materia ed eventualmente mi
riservo alcune deduzioni.
Si dà atto che, dalle ore 10,19, presiede il Vicepresidente
Aloisi.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Per quanto riguarda la richiesta specifica sugli
alloggi monostanze, l'interpellanza pone il problema della
possibilità di rivedere le superfici minime di questi alloggi
monostanze, in modo da derogare rispetto a quelle che sono le
prescrizioni del decreto ministeriale che disciplina questa
materia.
Come ha già evidenziato il Consigliere Tibaldi, la Regione Valle
d'Aosta è già intervenuta nella materia del recupero in maniera
approfondita sia sul piano - che non affronto qui - degli aspetti
finanziari e quindi degli interventi di agevolazione e di recupero
dei fabbricati del centro storico, sia dal punto di vista
normativo, prevedendo quelle deroghe che ha già indicato anche il
Consigliere Tibaldi sull'altezza minima, sulle finestrature, e
anche sulle superfici minime per quanto riguarda gli alloggi di
interesse particolare storico-artistico.
Per quanto riguarda invece la generalità degli alloggi ci sono
dei problemi obiettivi ad andare a ridurre la superficie minima
prevista dal decreto ministeriale, che sono essenzialmente problemi
di carattere igienico-sanitario. Abbiamo, è vero, una proposta che
è stata avanzata dall'Associazione dei proprietari edilizi di
andare ad ampliare queste superfici minime degli alloggi
monostanze, ma abbiamo avuto già in precedenza una forte
sollecitazione da parte dell'USL, in particolare dall'Ufficio di
igiene, che ci chiedeva esattamente la cosa opposta, cioè ci
chiedeva di andare ad ampliare dal minimo di 28 metri quadrati
previsto attualmente dal decreto ministeriale ad almeno 38 metri
quadrati la superficie minima degli alloggi monostanze, e questo
per evidenti motivi di carattere igienico ed anche perché questa è
la superficie minima per una persona, ma poi i controlli sono
difficili, si insediamo più persone in questi alloggi monostanze e
nascono dei problemi igienici per cui l'USL si trova ad intervenire
a posteriori per andare a sanare tutta una serie di situazioni.
Diciamo che in questo momento c'è da parte degli uffici un
orientamento negativo rispetto ad andare a ridurre ulteriormente le
superfici minime, mentre c'è una forte richiesta da parte delle
autorità competenti in materia sanitaria e di igiene pubblica per
andare addirittura ad ampliare. Quindi in questo momento non mi
sembra ci siano le condizioni per andare ad una modifica nel senso
richiesto dall'Associazione dei proprietari edilizi.
Va anche detto però che un eventuale intervento in questo
settore non risolve comunque il problema della frammentazione della
proprietà, che è tutta un'altra questione, cioè è un problema reale
ed è il più grosso ostacolo nel recupero dei centri storici, ma non
rappresenterebbe sicuramente un elemento di soluzione nella
modifica delle superfici minime degli alloggi monostanze. Esiste
piuttosto un problema, su cui si possono valutare alcuni
affinamenti a livello di legislazione regionale, ed è quello di
andare a ritoccare ad esempio alcuni aspetti della legge regionale
n. 14 per favorire ulteriormente gli interventi nei centri
storici.
Abbiamo una normativa che è piuttosto restrittiva, giustificata
dal fatto di mantenere le caratteristiche dei centri storici; c'è
da dire che adesso, avendo ormai completato l'approvazione dei PRG
dei comuni, i comuni stessi possono con dei piani attuativi dare
possibilità di intervento molto più significative ed estese nei
centri storici, ma alcuni affinamenti in questo settore si possono
fare in modo da raggiungere un obiettivo che credo sia comune a
tutti quanti, proprietari di edifici, amministrazioni pubbliche,
eccetera, cioè di favorire al massimo il recupero dei fabbricati
dei centri storici e contenere il più possibile l'edificazione
nuova, perché questa è la politica che si sta portando avanti.
Quindi, sullo specifico degli alloggi monostanze credo di aver
illustrato quelle che sono le difficoltà obiettive: ci sono norme
di carattere igienico-sanitario che ci rendono molto difficile
intervenire in questo settore. Disponibilità piena invece sia nel
dare piena attuazione alle norme che consentono interventi più
significativi nei centri storici, sia nel procedere ad alcuni
affinamenti legislativi di normative regionali in materia.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Ad integrazione di quello che già ha illustrato il
collega Riccarand, volevo parlare dell'aspetto autorizzativo che
riguarda la Soprintendenza, quindi in modo specifico il mio
Assessorato, e quello del sostegno finanziario attraverso
l'attuazione della legge n. 33.
Per quanto riguarda quest'ultimo aspetto c'è da dire che in
questo momento la Regione si trova nella possibilità di concedere i
mutui in tempo reale, quindi è stato recuperato quel tempo di
attesa che determinava anche una certa difficoltà e che andava nel
senso inverso al favorire l'intervento nei centri storici. Adesso i
tempi di attesa non ci sono più, si sta preparando in questi giorni
la delibera, che verrà presentata la prossima settimana in Giunta,
per quanto riguarda l'assegnazione dei mutui del primo trimestre
1996. Abbiamo avuto 245 domande accolte nel 1994-1995 per un totale
complessivo di 31,250 miliardi di finanziamento effettuato. Lo
sforzo che è stato fatto dalla Regione attraverso una legge di due
anni fa, che ha permesso questo recupero, attesta l'indirizzo che è
stato preso, cioè questa volontà che viene espressa
nell'interpellanza e che è quella di andare ad attuare interventi
sempre più importanti e significativi in questo settore.
Per quanto riguarda l'aspetto autorizzativo vorrei fare un
piccolo esempio. Nel 1992 c'è stata una legge sul borgo di Bard,
una legge che era migliorativa dal punto di vista finanziario della
quantità di intervento che poteva essere dato ai privati, ma
nonostante questo non ha avuto, ad oggi, un grosso effetto; per
quale motivo? Credo che sia dovuto - come nell'interpellanza viene
evidenziato - alla parcellizzazione delle proprietà, quindi è
necessario avere - e in questo senso si stanno attivando i comuni,
ma Bard è arrivato a concludere - il piano particolareggiato,
perché con tale piano approvato noi non interverremo più, cioè la
fase autorizzativa avrà lo stesso iter dell'autorizzazione edilizia
di una nuova costruzione, quindi soltanto più la Commissione
edilizia comunale e basta. I tempi si ridurrebbero notevolmente, ci
sarebbe molta più facilità anche sotto l'aspetto burocratico, di
conseguenza verrebbe incentivato il cittadino a recuperare e a
costruire.
Come diceva Riccarand, con l'approvazione dei PRG i comuni
possono fare i piani particolareggiati e le norme di attuazione
come previsto dalla legge n. 14, e quando ci saranno questi la fase
autorizzativa della Soprintendenza non ci sarà più. Quindi è un
intralcio burocratico in meno ed è un passo importante verso la
direzione di intervenire in modo massiccio in questo settore.
Presidente Ha chiesto la parola il Consigliere Tibaldi.
Tibaldi (Ind) Sinceramente mi aspettavo una disamina più
articolata su quella che è la situazione attuale dei centri storici
non solo per conoscere il loro grado di recupero, ma anche per
avere un esame più approfondito sugli effetti degli interventi
legislativi che sono stati citati dai due Assessori in risposta a
questa interpellanza.
La prima considerazione che faccio è quella sull'aspetto
igienico-sanitario. Era prevedibile una risposta di questo tipo,
ovvero: anche se potrebbe essere meritevole questa proposta
sollevata, c'è la barriera dei limiti fissati dalla normativa
igienico-sanitaria. Però penso che questa barriera possa essere
utilizzata o perlomeno interpretata in senso più flessibile.
L'Assessore Riccarand parlava di impossibilità di ridurre le
superfici degli alloggi monostanze, come è già stato fatto per le
stanze; ricordo che le stanze per una persona sono state ridotte
dai 9 metri quadrati previsti dal D.M. del 1975 ai 7,5 metri della
legge regionale, come d'altronde le stanze per due persone sono
state ridotte da 14 a 11,5 metri, senza porsi eccessivi
problemi.
E' errato fare un ragionamento squisitamente planimetrico quando
si parla di "spazi". L'ergonomica, cioè vivibilità di uno spazio,
non si limita esclusivamente alla superficie, ma prende in
considerazione le altezze e le superfici finestrate, come
d'altronde ha fatto anche la legge, nel 1994. Quindi penso che
attraverso un adeguato ragionamento anche con l'apparato
burocratico, certe scelte politiche possano essere comunque
compiute, nel senso che potrebbe essere ipotizzabile una riduzione
se, magari, le superfici finestrate vengono considerate in maniera
differente, non ridotte al minimo previsto ma considerate a livelli
più elevati. Non compresse a 2,2 metri ma elevate a 2,5 metri.
D'altronde sono i volumi che vengono vissuti dalle persone e non
solo le superfici, le pavimentazioni per intenderci. Quindi invito
gli Assessori competenti a provare ad affrontare in senso positivo
e non ostativo il problema in questione, perché non è vero che la
frammentazione della proprietà non verrebbe risolta attraverso una
soluzione di questo tipo. Voi sapete che questa parcellizzazione,
soprattutto nei centri storici, prevede difficilmente
l'accorpamento di volumi ed essendoci questa difficoltà, non
venendo favorita l'aggregazione di volumi in uno stesso edificio,
spesso non si addiviene alla composizione degli interessi da parte
dei singoli proprietari e l'edificio rimane lasciato a sé
stesso.
Per quanto riguarda l'aspetto trattato dall'Assessore Agnesod,
prendo atto del fatto che i mutui abbiano avuto un'accelerazione a
livello burocratico. Mi riservo eventualmente di esaminare con lui
l'espletamento delle pratiche avviate in questi due anni
dall'entrata in vigore della legge.
