Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2008 del 23 maggio 2001 - Resoconto
OGGETTO N. 2008/XI Installazione sulla rete stradale della
Valle d’Aosta di impianti per la distribuzione di
gas per autotrasporto. (Interrogazione)
Interrogazione Richiamato il contenuto della interpellanza
titolata "Iniziative per favorire l’installazione di
impianti per la distribuzione del gas per autotrasporto", a firma
del sottoscritto e discussa in Consiglio regionale il 29 marzo
2000;
Ricordato che rispondendo ai quesiti posti con la detta
interpellanza, l’Assessore competente dichiarò che
la Giunta stava pensando di "individuare alcune soluzioni per
favorire l’installazione di impianti a gas, vedi
GPL, vedi metano, in un’ottica di uno sviluppo
mirato ed equilibrato sul territorio anche di questa fonte quale
combustibile per autotrasporto";
Osservato che ad oltre un anno dalla manifestazione di tali
buone intenzioni, nessun miglioramento concreto è dato constatare,
dovendosi rilevare che gli automobilisti in possesso di vetture
alimentate a gas metano non possono rifornirsi di carburante in
Valle d’Aosta, mentre per quelli in possesso di auto
a GPL rimangono le difficoltà di approvvigionamento;
Ribadito che tale situazione sia particolarmente negativa perché
penalizza i proprietari di automobili con carburante a gas,
disincentiva coloro che sarebbero orientati ad acquistare veicoli
di tale tipo, impedisce l’utilizzo di carburanti
meno inquinanti e meno onerosi;
il sottoscritto Consigliere regionale
Interroga
l’Assessore competente per sapere:
1) quali iniziative ha assunto l’Amministrazione
a seguito delle intenzioni espresse nel mese di marzo 2000 e con
quali risultati;
2) quali consigli darebbe a chi si accingesse ad acquistare
autovetture meno inquinanti.
F.to: Curtaz
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Nella premessa dell'interrogazione
del Consigliere Curtaz viene riportata parzialmente una mia
dichiarazione in risposta all'interpellanza presentata dallo stesso
Consigliere nella seduta del 29 marzo 2000.
Parzialmente, dicevo, in quanto non è stata richiamata la parte
iniziale della mia frase, dove si dichiarava che l'individuazione
di soluzioni per favorire l’installazione di
impianti di distribuzione di GPL e metano per autotrazione era
demandata al disegno di legge, di razionalizzazione della rete
distributiva dei carburanti, in quel periodo in fase di
redazione.
Quel disegno di legge successivamente è stato approvato dal
Consiglio all'unanimità il 16 novembre 2000 e prevede, agli
articoli 15 e 16, la possibilità di collocare gli impianti di
distribuzione di GPL e metano per autotrazione, in particolare per
quanto riguarda Aosta e non solo, ad una distanza inferiore
rispetto a quanto previsto per gli impianti a benzina.
Con questo provvedimento si è inteso offrire una maggiore
opportunità all'installazione di detti impianti, soprattutto nella
zona del capoluogo, fermi restando ovviamente i requisiti previsti
per gli impianti a GPL relativamente alle distanze di sicurezza che
gli stessi devono mantenere rispetto alle diverse tipologie del
circondario. Ovviamente si tratta di applicare norme di legge in
questo caso. Va detto inoltre che si aggiungono a questo tipo di
provvedimenti gli ecoincentivi previsti dallo Stato per la
trasformazione degli impianti sulle autovetture da benzina a GPL o
metano.
Resta in ogni caso libera la possibilità dei gestori attualmente
presenti sul territorio valdostano, di optare o meno per
l’installazione di distributori a metano o GPL, e in
ogni caso l’opportunità che viene offerta dalla
legge regionale non può essere dall’Amministrazione
regionale stessa trasformata in un'imposizione. Quindi, per quanto
riguarda la situazione attuale sono in progetto due nuovi impianti
per la distribuzione del GPL: uno autostradale a Brissogne, che è
stato collaudato ieri, l’altro che è stato
progettato ad Antey-Saint-André.
C’è da dire che gli automezzi che utilizzano quei
carburanti sono soggetti ad alcune restrizioni sulla sosta; sono
infatti stabiliti i limiti al parcheggio degli automezzi
funzionanti con gas aventi densità superiori a quella
dell’aria, in questo caso il GPL, la cui sosta è
consentita solo nei piani fuori terra, non comunicanti con i piani
interrati, come indicato dal decreto del Ministero
dell’interno del 1° febbraio 1986. Il proprietario
di una macchina di questo tipo non può parcheggiare
l’autovettura nei garage condominiali interrati,
così come nei parcheggi pluripiano. Se andiamo a vedere al
"Carrefour", ad esempio, c’è
l’indicazione specifica di divieto di posteggio per
macchine a GPL nella parte coperta del parcheggio.
Risulta difficile pensare a un rilevante sviluppo
nell’utilizzo di questi carburanti, là dove una
limitazione all’uso degli automezzi funzionanti a
GPL ne sconsiglia l’acquisto ai soggetti che non
hanno la possibilità di utilizzare altri veicoli
all’interno del nucleo familiare.
Infine, in riferimento al secondo quesito, quello dei consigli
da dare a chi intendesse acquistare autovetture meno inquinanti,
devo dire che il consiglio dovrebbe essere dato in deroga al
regolamento interno che è molto preciso rispetto alle
interrogazioni, che consistono nella semplice domanda se un fatto
sia vero, eccetera, eccetera. Non è previsto quindi il dispensare
consigli e credo che sia particolarmente difficile fare questo,
soprattutto in una materia che riguarda un ambito commerciale.
Credo comunque che in attesa delle auto ad idrogeno forse
dovremmo continuare ad andare in bicicletta, ma sicuramente non
sarà cosi, per cui credo che in modo un po' criptico il consiglio
venga fuori anche dalla risposta che ho dato.
Président
La parole au Conseiller Curtaz.
Curtaz (PVA-cU) Della risposta dell’Assessore
sono relativamente soddisfatto, nel senso che ovviamente non posso
pretendere che l’Assessore si attribuisca competenze
che non ha e obblighi i gestori di carburanti a mettere le pompe,
non so se si chiamino così, per quanto riguarda le installazioni
per la distribuzione del gas metano da autotrasporto e del GPL.
È anche vero che a seguito degli impegni che
l’Assessore si era preso, di assumere iniziative per
stimolare queste installazioni, c’è stato, dal punto
di vista legislativo, il provvedimento che
l’Assessore ricordava, ma dal punto di vista
concreto le realizzazioni sono zero rispetto
all’anno scorso.
L’Assessore mi ha indicato che sono previsti due
nuovi impianti a Brissogne e ad Antey, sarebbero - se non ricordo
male - in Valle d’Aosta il secondo e il terzo per
quanto riguarda il GPL, mentre per quanto riguarda il gas metano
sappiamo che la Fiat - questa è una curiosità del nostro Paese -
produce delle macchine a gas metano e non solo in Valle
d’Aosta, ma neppure nel Canavese non è possibile
avere una pompa per tale tipo di gas, tanto che se un Aostano
volesse avere questo tipo di autovettura, per fare il pieno
dovrebbe recarsi a Torino, che è una cosa inimmaginabile.
Invece apprezzo il consiglio dell’Assessore per
quanto riguarda il circolare in bicicletta, come egli fa. Speriamo
che il Comune di Aosta ci doti di qualche pista ciclabile, e
aspettiamo fiduciosi il motore ad idrogeno.
