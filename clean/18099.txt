Classificazione
ASSISTENZA SOCIALE


Resoconto integrale del dibattito dell'aula
Oggetto del Consiglio n. 1192 del 15 marzo 2000 - Resoconto
OGGETTO N. 1192/XI Notizie sulla predisposizione di un gruppo
di lavoro sul problema dei suicidi in Valle d'Aosta.
(Interpellanza)
Interpellanza Venuti tristemente a conoscenza di alcuni
suicidi che dall’inizio dell’anno
hanno coinvolto cittadini valdostani e constatato il preoccupante
aumento, negli ultimi anni, dei tentativi di suicidio nella nostra
Regione;
Ribadite le motivazioni espresse nella nostra mozione,
presentata al Consiglio regionale nel dicembre 1998, con la quale
si chiedeva l’istituzione di un gruppo di lavoro
composto da esponenti di primo piano del mondo religioso,
socio-sanitario e di tutte le componenti del mondo civile,
finalizzato ad analizzare approfonditamente ed a trovare ipotetiche
soluzioni al fine di arginare questo doloroso problema;
Riportata la risposta dell’Assessore regionale
alla Sanità, Salute e Politiche Sociali, che, chiedendo il ritiro
della mozione suddetta, aveva affermato che parte di questo compito
era demandato al Dipartimento di Sanità Mentale
dell’Unità Sanitaria Locale della Valle
d’Aosta;
Constatato che, per quanto a nostra conoscenza, sembrerebbe che
il Dipartimento di Salute Mentale dell’Unità
Sanitaria Locale non abbia ancora presentato
un’analisi approfondita, corredata da eventuali
soluzioni da esperire su tale grave problematica;
Ribadita la nostra preoccupazione sulla gravissima questione,
anche in funzione dei dati forniti dalla Questura di Aosta che
evidenziano una forte crescita dei tentativi di suicidio nella
nostra Regione;
i sottoscritti Consiglieri regionali
Interpellano
la Giunta regionale per conoscere:
1) se il Dipartimento di Salute Mentale
dell’Unità Sanitaria Locale ha già presentato uno
studio in merito ed individuato i possibili percorsi psichiatrici
da seguire al fine di limitare il preoccupante dilagare dei suicidi
e dei tentativi di suicidio in Valle d’Aosta, ed in
caso di risposta negativa i tempi previsti per tale
presentazione;
2) se non sia il caso di riprendere in considerazione la nostra
proposta di predisporre un gruppo di lavoro, composto da esponenti
di primo piano del mondo religioso, socio-sanitario e di tutte le
componenti del mondo civile, finalizzato ad analizzare
approfonditamente ed a trovare ipotetiche soluzioni al fine di
arginare il doloroso problema, ipotizzando anche una possibile
collaborazione con detto Dipartimento.
F.to: Lanièce - Comé
Presidente
La parola al Consigliere Lanièce.
Lanièce (Aut)
L'obiettivo di questa interpellanza è quello
di chiarire una volta per tutte le intenzioni dell'Amministrazione
regionale per debellare questo triste fenomeno che purtroppo nella
società moderna e industrializzata, in particolare nella nostra
regione, interessa sempre più persone. Nessuno può negare che il
fenomeno del suicidio e dei tentativi di suicidio rappresenti in
Valle d'Aosta una costante purtroppo negativa radicata nel tessuto
sociale.
Da numerosi studi svolti da eminenti professionisti del settore
sappiamo che il benessere economico-sociale, indubbiamente presente
anche in Valle d'Aosta, crea problemi di natura psicologica
soprattutto nei soggetti deboli portandoli così ad una progressiva
apatia che, purtroppo, in alcuni casi rischia di trasformarsi in un
tentativo di suicidio.
L'indifferenza, l'abbandono, il benessere presunto o reale del
mondo in cui vivono queste persone non fanno altro che aumentare il
malessere e la depressione che già quest'anno, purtroppo, hanno
mietuto delle nuove vittime.
Credo che fino ad oggi fosse tendenza generalizzata da parte
delle istituzioni quella di tacere o quanto meno di non enfatizzare
la reale portata del fenomeno, insomma di suicidio o di tentativi
di suicidio in Valle era meglio non parlare e così nessuno ne
parlava, tranne i giornali.
Il fenomeno del suicidio era affrontato solo dalla cronaca,
strumento senz'altro non il più adatto ad affrontare la questione.
Mi sembra però che da qualche tempo a questa parte qualcosa stia
cambiando; un approccio generalizzato dei servizi,
dell'informazione e dell'opinione pubblica in generale sta
lentamente trasformando il mostro oscuro del suicidio in un
fenomeno sociale, comunque gravissimo, ma da affrontare a viso
aperto con profondo senso di autocritica e senza facili o falsi
moralismi.
Questo non perché la Comunità valdostana debba necessariamente
sentirsi in colpa per la presenza di una piaga sociale che da
sempre attraversa tutte le società, indipendentemente dal loro
grado di civilizzazione e di benessere, ma perché un confronto con
il fenomeno costituisce senz'altro un primo passo verso
un'autentica presa di coscienza del fenomeno stesso e quindi un
primo elemento indirizzato a cercare di arginarlo.
Naturalmente un'iniziativa istituzionale al riguardo potrebbe
rendersi strumento indispensabile e utile per cercare di ottenere
dei primi risultati; ecco perché riteniamo doveroso che
quest'Amministrazione, la quale più di una volta ha ribadito la
volontà di essere sempre più vicina ai problemi e alle esigenze
della popolazione valdostana, si ponga anch'essa fra gli artefici
di una battaglia senza mezzi termini contro un flagello che solo
grazie anche all'impegno delle forze dell'ordine non sta
raggiungendo grandi dimensioni.
Penso che si debba riflettere molto attentamente sulle parole
del Vescovo Anfossi che ha parlato del suicidio come di un fenomeno
sociale attribuibile a cause non estranee ma presenti nella società
attuale, ed è per questo che il mondo politico, che della società
rappresenta una componente, non può esimersi dall'analisi e dal
confronto con questo problema per tentare con i mezzi a sua
disposizione di cercare di ridurre il più possibile i tragici
effetti.
Analisi e confronto prima di tutto con le cause del fenomeno, la
solitudine, le relazioni sociali interrotte o carenti,
insoddisfazione personale, mancanza di valori di riferimento, il
tutto a fronte della soddisfazione da parte della società di
bisogni a volte futili e lontani dalle vere necessità delle
persone.
Il confronto poi con il senso ed il valore della dignità e il
rispetto della persona si colloca fra i requisiti primari per poter
capire fino in fondo le motivazioni che spingono un individuo al
suicidio.
Questi credo siano alcuni compiti, se non i primi, che un
auspicabile équipe di studio dovrebbe affrontare per muovere i
primi passi contro un nemico subdolo che si annida nel cuore e
nella mente di alcune persone, forse solo le più sensibili, le più
deboli e le più sole di fronte ai mille problemi della vita
quotidiana.
L'Assessore Vicquéry ha dichiarato nella risposta che mi diede
due anni fa, quando presentai una mozione su questo spinoso
problema, che era in corso un preciso lavoro di analisi da parte
del Dipartimento di salute mentale dell'USL della Valle d'Aosta che
stava studiando il problema del suicidio anche sulla base di
un'analisi epidemiologica.
Questo studio, iniziato nel 1998, doveva essere concluso al più
presto. Siamo quindi qui a chiedere lumi e fatti e non più parole,
fatti purtroppo che, a quanto mi risulta, non mi sembra siano
ancora emersi.
Abbiamo bisogno di una risposta dalla quale emerga che il
Consiglio regionale vuol fare qualcosa per questo problema anche
alla luce delle notizie, che tutti avrete saputo, di questi primi
mesi in cui vi sono stati diversi casi di suicidio.
Le modalità, lo ribadisco, saranno scelte dalla Giunta
regionale, però ci deve essere finalmente la volontà di fare
qualcosa in tempi brevi.
Mi sembra in conclusione necessario da parte mia riproporre
l'istituzione, come avevo già chiesto al Consiglio regionale del
dicembre 1998, di un gruppo di lavoro, composto da esponenti di
primo piano del mondo religioso, socio-sanitario e di tutte le
componenti del mondo civile, finalizzato ad analizzare
approfonditamente e a trovare ipotetiche soluzioni al fine di
arginare questo doloroso problema, anche in funzione dei ritardi
con i quali il Dipartimento di salute mentale dell'USL sta
operando.
Spero che da parte dell'assessorato competente si possa
finalmente avere un segno di chiara presa di posizione e di
disponibilità, come aveva detto d'altronde due anni fa l'Assessore,
nell'operare al più presto per cercare di dare delle risposte
concrete su questo gravissimo problema.
Per questo motivo abbiamo presentato questa interpellanza con
cui chiediamo se il Dipartimento di salute mentale dell'USL ha già
presentato uno studio ed individuato i possibili percorsi
psichiatrici da seguire e, in caso non ci sia una risposta concreta
a questa prima domanda, se non sia opportuno riprendere in
considerazione questa nostra proposta di istituzione di un gruppo
di lavoro che collabori con il Dipartimento di salute mentale, in
modo che si possa ragionare su un'analisi più approfondita e su dei
dati per poter fare anche noi politici la nostra parte per arginare
questo grosso disagio che colpisce la Valle d'Aosta.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Di fronte a questo tragico problema mi
permetta di dire il Consigliere Lanièce che se ha presentato
l'interpellanza, come lui stesso ha detto, per capire una volta per
tutte qual è la volontà dell'Amministrazione regionale di debellare
il problema del suicidio, mi permetta di dire che questo obiettivo
si può definire non solo ambizioso, ma velleitario, che rasenta
l'utopia perché se fosse vero che i gruppi di lavoro riescono a
debellare un problema mondiale, dobbiamo almeno porci dei limiti,
capire fino dove possiamo arrivare, iniziare a capire i fenomeni. A
scuola ci hanno insegnato che la prima cosa è conoscere i dati.
Allora, noi abbiamo dei dati brut che ci dicono quanti sono i
morti. Il Dipartimento di salute mentale non è ancora riuscito a
decifrare per capire se sono dati effettivi, teorici o virtuali
perché dietro l'impiccagione è quasi sempre fuori di dubbio che si
tratta di un suicidio, ma dietro l'incidente del sabato sera o
dietro l'incidente in montagna molti casi sono dubbi, molti suicidi
si celano dietro morti naturali o supposte tali.
Pertanto il Dipartimento di salute mentale sta cercando con
molte difficoltà, assieme alla Medicina legale, di conoscere il
problema dopodiché si possono intraprendere tutta una serie di
politiche che riguardano non solo l'Assessorato regionale della
sanità e politiche sociali, ma riguardano, come ha ricordato bene
il Consigliere, l'intera società, il disagio che pervade tutte le
categorie e che è sicuramente alla base di tanti suicidi.
All'interpellanza del dicembre 1998 risposi in Consiglio dicendo
che la problematica era oggetto di analisi e di studio da parte del
Dipartimento di salute mentale e questo non per respingere
aprioristicamente la proposta dei Consiglieri Lanièce e Comé tesa
ad istituire un gruppo di studio composto da esponenti di primo
piano del mondo religioso e socio-sanitario e di tutte le
componenti del mondo civile, ma per una convinzione basata
sull'esperienza; è difficile rendere produttivo il lavoro di un
gruppo creato in simili condizioni quando mancano i dati certi, gli
elementi concreti di base su cui discutere.
Il Dipartimento di salute mentale, pur con ritardi, ha
presentato una prima bozza di studio sui suicidi in Valle d'Aosta,
poi una versione finale che sarà trasmessa a tutti i consiglieri
dopo le limature necessarie e i controlli conseguenti.
Lo studio evidenzia l'incertezza dei dati che variano a seconda
delle fonti e a seconda dei periodi, che sono in continuo
movimento, per cui come giustamente ricorda l'interpellanza
all'inizio di quest'anno nuovi episodi drammatici si sono prodotti
in Valle d'Aosta senza poter essere presi in considerazione e
studiati.
L'incertezza dei dati evidenzia quindi l'urgenza di poter
disporre di un osservatorio epidemiologico che riguardi però non
solo il problema dei suicidi, ma tutte le problematiche sanitarie,
ivi compreso l'alcolismo, il fenomeno delle nuove droghe, il
disagio sociale, eccetera, ed è questo un importante ambito del
lavoro sul quale, dopo aver superato molteplici difficoltà,
l'assessorato si sta concretamente applicando.
La nuova interpellanza evidenzia inoltre un altro problema, che
il Dipartimento di salute mentale sta affrontando, ed è la forte
crescita dei tentativi di suicidio. Anche rispetto a questo
problema tuttavia possiamo assumere due atteggiamenti: o guardiamo
al dato in modo allarmistico oppure cerchiamo di capire davvero la
complessa problematica del fenomeno che ci porta ad esaminare
quanti casi di morte per overdose, quanti incidenti stradali,
quanti morti per incidenti domestici siano in realtà dei suicidi
che nessuna statistica rileverà mai.
Analogamente molti tentati suicidi non sono rilevati
statisticamente come tali riproponendo quindi il problema
dell'incertezza dei dati.
C'è in sostanza materia per una serie infinita di interpellanze
e di interrogazioni perché, quando anche avessimo preso in
considerazione adeguatamente tutti gli aspetti del problema,
potremmo leggerli in modo controverso, discutendo ad esempio come
vadano aggregate le classi di età, per concludere che se il
fenomeno riguarda di più i giovani, gli adulti o gli anziani,
epidemiologicamente e statisticamente parlando questo è un elemento
di valutazione molto importante.
Preme per questo a maggior ragione ricordare che il problema non
è e non può essere considerato soltanto un problema valdostano, il
che significa che, mentre dobbiamo confrontare i dati della nostra
Regione con quelli di altre regioni, con quelli complessivi
dell'Italia e degli altri Stati, non dobbiamo assolutamente cercare
in questo confronto la preoccupazione di osservare che siamo al di
sopra o il conforto di constatare che siamo al di sotto delle medie
delle altre realtà con le quali ci confrontiamo.
La legge dei piccoli numeri fa sì, e lo abbiamo constatato molte
volte, che in Valle d'Aosta due o tre casi in più o in meno
determinino una significativa variazione del dato e della media
statistica inducendo erroneamente a preoccuparsi di più o a
rassicurarsi a torto. Il fatto che il problema non sia solo
valdostano è un effetto diretto sulle scelte da porre in essere per
promuovere un'opportuna prevenzione, un intervento concreto per
arginare il fenomeno. Non illudiamoci tuttavia di risolverlo; gli
interventi di prevenzione devono essere non a livello regionale, ma
a livello sovraregionale.
Rispondendo quindi ai due punti sostanziali dell'interpellanza,
confermo che il Dipartimento di salute mentale ha presentato lo
studio, che verrà trasmesso ai consiglieri quanto prima, e osservo
che non si parla nello studio solo di percorsi psichiatrici in
quanto solo un terzo dei suicidi riguarda persone conosciute ai
servizi psichiatrici; il che significa che il raggio di intervento
preventivo deve essere più ampio e non rivolto solo all'ambito dei
casi a rischio già noti ai servizi stessi.
Il coinvolgimento del mondo religioso, socio-sanitario e civile
diventa a questo punto auspicabile poiché il documento consente di
affrontare il problema su basi scientifiche, su dati che non sono
analizzati in modo strumentale su proposte operative che
coinvolgono tutta la società e non solo le strutture formalmente
demandate a porle in essere come adempimento di un compito
istituzionale.
Ribadisco tuttavia che non di gruppo di lavoro è opportuno
parlare perché tutti sappiamo bene quanto improduttivo sia il
lavoro dei gruppi composti da un numero esorbitante di componenti,
ciascuno con caratteristiche, obiettivi e ambiti di competenza
diversi. Invece la proposta avanzata dall'interpellanza di rendere
possibile una collaborazione dei soggetti civili e religiosi citati
con il dipartimento, proposta che condivido, risponde all'esigenza
che il dipartimento stesso esprime nel suo studio. Il problema
riguarda tutta la società civile, in dimensione regionale,
sovraregionale e sovranazionale.
Le modalità per mettere in atto questa sinergia del mondo civile
e religioso dobbiamo discuterle; possiamo aprire un tavolo, come si
usa dire, permanente per il monitoraggio continuo di questi dati
perché a nulla serve la valutazione fine a sé stessa di oggi per
oggi, ma va fatto un monitoraggio, va osservata tutta la società
civile giorno per giorno e vanno presi i provvedimenti
conseguenti.
Ritengo pertanto di esaurire la risposta all'interpellanza con
l'impegno di distribuire quanto prima il documento a tutti i
consiglieri, di divulgarlo successivamente rendendolo disponibile
al mondo civile, anche attraverso i media, recependo le proposte,
le osservazioni e le considerazioni che perverranno al fine di
articolare adeguatamente i tempi e i modi di una collaborazione
operativa che potrebbe trovare un punto di incontro in una giornata
di studio appositamente dedicata a questo triste fenomeno.
Presidente
La parola al Consigliere Lanièce.
Lanièce (Aut)
Posso ritenermi in parte soddisfatto
soprattutto per la conclusione dell'intervento dell'Assessore.
Quando l'Assessore ha iniziato il suo discorso ha detto che è
una cosa utopistica venire qui e pretendere di avere dei risultati.
Non pretendevo che con un'iniziativa consiliare si riuscisse a
debellare questo gravissimo problema, ma un conto è iniziare a fare
qualcosa, altro è stare fermi ad aspettare delle analisi che vanno
avanti a rilento, visto che il Dipartimento di salute mentale, come
ricordava l'Assessore, è dal 1998 che sta studiando il fenomeno,
quindi sono già circa due anni e penso che non sia un tempo
insufficiente per cominciare ad elaborare qualcosa.
La prima osservazione è che da parte nostra non c'era nessuna
volontà di avere una risposta certa, ma volevamo parlare di questo
problema che riguarda fortemente la nostra Regione in base a dei
dati, che poi possono essere valutati, interpretati e confrontati,
che però ci dicono che nel 1998 per ogni 100.000 abitanti c'era una
media di 16,7 suicidi, mentre nel 1999 non abbiamo il numero dei
suicidi, ma abbiamo il numero dei tentativi di suicidio che è
28,87, cifra che ci colloca purtroppo al primo posto in Italia.
È vero il discorso che da noi, essendo una realtà piccola, delle
piccole variazioni comportano un innalzamento in classifica, però
sta di fatto che sono numeri consistenti: 28 persone in Valle
d'Aosta hanno tentato il suicidio nel 1999.
Al di là del fatto che, come diceva l'Assessore, non è facile
individuare i dati, però sicuramente c'è un dato di fondo ed è che
qualcosa non funziona nella nostra società, quindi la nostra
volontà era proprio quella di costringere l'assessorato a far sì
che ci sia una sinergia fra il lavoro di competenza
dell'assessorato e dell'USL e quindi il Dipartimento per la salute
mentale e il mondo civile, religioso e socio-sanitario.
Il gruppo di lavoro era tanto per lanciare un'ipotesi di lavoro;
l'importante è invece che si creino queste sinergie, quindi la
parte finale dell'intervento dell'Assessore mi vede d'accordo
quando sostiene:
"Il dipartimento di salute mentale ha fatto
delle analisi, è in difficoltà, ha bisogno di lavorare in sinergia
con il mondo sociale, con il mondo civile dal quale possono venire
delle indicazioni per studiare un fenomeno molto importante e molto
grave presente in Valle d'Aosta, al di là dei numeri, perché
comunque è un fenomeno a cui dobbiamo dare una risposta, visto che
la parte politica rappresenta una componente della società civile e
pertanto ritengo che sia doveroso da parte nostra cercare di dare
soluzioni a questo fenomeno".
Per questo possiamo dire che da parte nostra c'è una
condivisione sulla volontà di creare una sinergia fra la parte
istituzionale e il mondo civile, religioso e socio-sanitario, che è
poi quello che chiedevamo con l'interpellanza.
L'iniziativa di istituire una giornata di studio è un'altra cosa
positiva anche perché la mozione che avevo presentato
precedentemente era nata proprio a seguito della mia partecipazione
a una tavola rotonda costituitasi per riflettere sul problema dei
suicidi in Valle d'Aosta, organizzata dall'Assessorato regionale
della sanità in accordo con la Consulta giovanile regionale. Quella
iniziativa è stata molto interessante perché all'interno di quel
convegno erano emerse delle valutazioni importanti. Quindi è giusto
continuare a parlare di questo fenomeno per effettuare
indirettamente una sorta di prevenzione, dal momento che parlandone
le notizie vengono pubblicate dai giornali e si danno delle
informazioni alla popolazione sulla gravità del problema dei
suicidi e sulle motivazioni che possono portare alcune persone a
compiere questo atto.
L'importante è avere, come diceva l'Assessore, un continuo
monitoraggio perché senza una attenta ricerca, analizzando i dati e
i casi a disposizione, difficilmente si può mettere in campo delle
azioni concrete, perché alla fine parlare è una cosa e agire è
un'altra. Quindi invitiamo l'Assessore a continuare in questa
ultima direzione. Aspettiamo di leggere questa prima bozza redatta
dal Dipartimento di salute mentale e lo invitiamo a mettere in atto
questa nostra proposta con l'intento di creare sinergie fra il
mondo civile, socio-sanitario e religioso e il Dipartimento di
salute mentale.
Forse questo è un primo passo non risolutivo del problema, ma in
grado di dare una piccola concreta risposta a un fenomeno che
purtroppo riguarda da vicino la nostra regione.
Si dà atto che, dalle ore 18,52, presiede il Presidente
Louvin.
