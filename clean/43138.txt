Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 568 del 13 maggio 2021 - Resoconto
OGGETTO N. 568/XVI - Approvazione di mozione: "Impegno ad
individuare un'area cimiteriale per gli animali d'affezione e
concessione a soggetti privati della realizzazione del relativo
progetto".
Marguerettaz (Presidente)
- Punto n. 21 all'ordine del
giorno. Ha chiesto la parola il collega Distort, Segretario del
Consiglio, ne ha facoltà.
Distort (LEGA VDA) -
Espongo il contenuto della
mozione.
Innanzitutto ritengo doveroso chiarire che non intendo
addentrarmi nei dibattiti sulla collocazione degli animali nella
gerarchia della vita sociale di una comunità umana e non intendo
intestarmi la bandierina di una battaglia animalista.
Per me, come per il movimento che rappresento, il rapporto tra
società umana e mondo animale è uno dei campi di battaglia sui
quali si gioca il livello di civiltà di un popolo, non solo nel
riconoscimento dei diritti degli animali ma nella cura che l'uomo
ha da porre in atto per riequilibrare costantemente
quell'equilibrio naturale che l'attività antropica per sua natura
ha comunque compromesso.
Questa è la storia e non si tratta di demonizzare l'essere umano
né di divinizzare il mondo naturale; è proprio in quest'ottica che
si colloca l'iniziativa della presente mozione, che all'epoca di
redazione intendeva impegnare il Governo regionale ad avviare le
ricognizioni per l'individuazione di un'area cimiteriale riservata
all'inumazione delle spoglie degli animali da compagnia;
un'iniziativa che consentisse di disporre a livello regionale di un
cimitero per gli animali d'affezione.
Dico nell'elaborazione originale, perché da allora, cioè dalla
data di marzo a oggi, la situazione conoscitiva si è evoluta. Ho
eseguito alcuni approfondimenti e ho scoperto che di fatto di
attività cimiteriali per spoglie animali d'affezione in atto non ce
ne sono, tuttavia esistono dei progetti in corso di realizzazione,
in particolare c'è un progetto d'iniziativa privata in corso di
realizzazione per l'ottenimento di uno spazio d'inumazione, mentre
è stata condotta da altra iniziativa, sempre privata, una richiesta
di realizzazione di un impianto per cremazione delle spoglie degli
animali d'affezione.
Allora essendo queste iniziative in atto, oltretutto sostenute
proprio da pura spinta privata, ritengo sicuramente che l'ipotesi
di un'impegnativa che prevedesse una misura regionale per uno
spazio cimiteriale che avesse appunto questa collocazione in ambito
dell'ente Regione non sia da perseguire ma - così come già
approfondito con l'Assessore di riferimento, l'assessore Barmasse -
avremmo individuato un altro percorso d'impegnativa. Perché vedere
un altro percorso d'impegnativa e non ritirare la mozione? Perché
rimane il fatto che la ricognizione effettuata, relativa alle
iniziative in corso, mi ha messo a conoscenza del fatto che i vari
percorsi autorizzativi adottati e seguiti per la realizzazione di
questi progetti da parte di questi soggetti privati hanno fatto
emergere alcuni aspetti: si sono riscontrati percorsi burocratici
complessi che hanno presupposto il recepimento di diversi tipi di
pareri con necessità di elaborazione di svolgimento di
significative prestazioni professionali di approfondimento e che in
particolare, per l'impianto di cremazione delle spoglie degli
animali d'affezione, è stata richiesta l'elaborazione di una
pratica di valutazione d'impatto ambientale, in quanto le ceneri
animali sono considerate rifiuti e i fumi della cremazione sono
considerati inquinanti.
Il fatto che esista un assetto normativo e disciplinatorio,
soprattutto per la mia forma mentale, non mi solleva particolari
sensi di ribellione, tutt'altro, però una cosa è il pensare che ci
sia tutto un percorso che deve essere messo in piedi, soprattutto
nel caso d'iniziative private, facendo riferimenti a vari settori,
a vari ambiti per raggiungere un titolo abilitativo, altra cosa è
il fatto di poter pensare che ci sia un lavoro di coordinamento tra
i vari uffici competenti dei rispettivi Assessorati, anche perché
ritengo che siano da coinvolgere tanto l'Assessorato alla sanità
quanto l'Assessorato all'ambiente quanto l'Assessorato che si
occupa di urbanistica, per poter codificare un
organum
che
consenta una maggior facilitazione e soprattutto capire fino a che
punto sia corretto pensare di parlare di una procedura di
valutazione d'impatto ambientale, dove invece si possa ricorrere a
una prestazione professionale più contenuta.
A questo punto la mozione avrebbe la seguente impegnativa:
"Avviare un approfondimento relativo al vigente assetto normativo e
procedurale che attualmente disciplina la realizzazione delle
strutture cimiteriali per animali di affezione e impianti per la
cremazione delle spoglie, finalizzato all'individuazione di un iter
procedurale standardizzato, nello spirito della semplificazione dei
processi burocratici, da trasmettere poi agli enti locali che
consenta la promozione d'iniziative concesse a enti o a privati per
la realizzazione di cimiteri per animali d'affezione, compresa
l'installazione d'impianti per la cremazione delle spoglie".
Questa rettifica dell'impegnativa è già stata trasmessa alla
Presidenza del Consiglio ed è stata condivisa con l'assessore
Barmasse; mi risulta che gli uffici abbiano fatto pervenire a
ognuno di noi Consiglieri il testo adeguato.
Questa è l'esposizione dal punto di vista dei contenuti e dal
punto di vista tecnico.
Permettetemi, comunque, di effettuare una riflessione che
ritengo assolutamente doverosa, perché è del tutto evidente che in
questo periodo di pandemia, con le difficoltà, con le crisi, con i
drammi che sono legati sia alle tragedie in termini di vite umane
spente sia di economie rase al suolo, è chiaro che può essere un
quesito porsi il senso di portare all'attenzione del Consiglio una
questione che apparentemente potrebbe essere marginale; vi confesso
che ho riflettuto molto su questo, però - e qui è il cuore di
questa riflessione - è proprio in questo periodo, dove le misure
adottate per il contrasto della pandemia hanno costruito il grande
capitolo delle negazioni della libertà e dei principi
costituzionali e hanno prodotto oltre allo sfacelo delle attività
economiche il grande senso di solitudine sofferta soprattutto dalle
persone più fragili, che si colloca l'opportunità, esattamente, di
un tema come questo, un tema che, permettetemi di dire, ha la sua
sacralità, anche soltanto nell'ambito animale.
Vorrei precisare che alcuni colleghi Consiglieri, in maniera
assolutamente bonaria, mi hanno fatto presente che nell'intervento
relativo alla legge sul lupo io ho usato il termine di "carità" nei
confronti del lupo: accolgo questa suggestione, così come parlo
oggi in questo momento di "sacralità".
Sono termini forti, sicuramente, che attengono a un campo ben
specifico, se ricordiamo però che San Francesco ha parlato di
fratello lupo ed è diventato patrono d'Italia, io dico senza ambire
a diventare patrono di nulla, però posso permettermi di elevare ai
ranghi di una dimensione spirituale questioni che sono molto più
materiali. Spirituale perché comunque ribadisco che in questo
momento, in questo periodo di restrizioni sanitarie, come dicevo,
gli animali domestici si sono rivelati compagni insostituibili di
persone fisicamente e affettivamente sole, spesso di età anziana
che hanno condiviso e continuano a condividere col proprio animale
d'affezione le limitazioni e i divieti posti dalle misure
anti-Covid.
Quindi questa è un'attenzione all'uomo, all'essere umano, alla
persona, ed è proprio in questa attenzione per la persona, che è
frutto del livello più alto dell'attività politica, che si colloca
e che s'incardina un'iniziativa di questo genere.
In questo momento, in questo periodo di misure matrigne, diventa
ancor più necessario mettere in atto misure materne e la classe
politica ha il dovere morale di ricostruire la vita della propria
comunità, permettendole di riprendersi il tempo del vivere rispetto
al tempo del sopravvivere, quel tempo che ci si comincia a prendere
quando ci si vuole riappropriare di tutto quanto ci è stato
sottratto e ci ha sfasciati dentro.
Ecco allora che un tema così apparentemente secondario alla vita
di una comunità come il progetto di un cimitero per animali diventa
il banco di prova su cui si misura la stoffa di una classe
politica. Quindi è la fragilità psicologica che impone
un'attenzione su questo tema, ripeto, apparentemente marginale.
Dostoevskij, il caro Dostoevskij, diceva: "Il senso
dell'esistenza non sta soltanto nel vivere ma nel sapere per cosa
si vive e quindi la morte e come ci si atteggia di fronte alla
morte rivelano la direzione di questo cammino di consapevolezza" e
questo vale anche nei confronti dei nostri animali d'affezione.
Alla luce di queste riflessioni, ribadisco l'impegnativa della
mozione: "avviare un approfondimento relativo al vigente assetto
normativo e procedurale che attualmente disciplina la realizzazione
delle strutture cimiteriali per animali di affezione e degli
impianti per la cremazione delle spoglie, finalizzato
all'individuazione di un iter procedurale standardizzato nello
spirito della semplificazione dei processi burocratici da
trasmettere poi agli enti locali e che consenta la promozione
d'iniziative concesse a enti o a privati per la realizzazione di
cimiteri per animali d'affezione, compresa l'installazione
d'impianti per la cremazione delle spoglie.
Vi ringrazio per l'attenzione.
Dalle ore 15:48 assume la Presidenza il presidente
Bertin.
Bertin (Presidente) -
La parola all'assessore
Barmasse.
Barmasse (UV) -
Condivido quanto affermato nelle premesse
dal consigliere Distort circa il ruolo sociale di relazione che
rivestono gli animali d'affezione nella società attuale e
l'Amministrazione regionale da tempo lo riconosce e ha voluto
disciplinare il possesso, la detenzione e la cura di questi animali
con la legge regionale n. 37 del 22 novembre 2010, che recita:
"Nuove disposizioni per la tutela e per il corretto trattamento
degli animali di affezione. Abrogazione della legge regionale del
28 aprile 1994 n. 4", ma quando l'animale d'affezione muore, il suo
corpo ricade nella normativa sui sottoprodotti di origine animale,
disciplinato dal regolamento dell'Unione Europea 1069 del 2009, che
definisce l'animale da compagnia un animale appartenente a una
specie abitualmente nutrita e detenuta - ma non consumata dall'uomo
- a fini diversi dall'allevamento e diventa materiale di categoria
1 ad alto rischio e come tale gestito secondo quanto prevede questo
regolamento.
Infatti in Europa nel 2009 e nel 2010 sono stati adottati due
regolamenti europei che contengono le norme sanitarie relative ai
sottoprodotti di origine animale e ai prodotti derivati non
destinati al consumo umano che sostituisce il precedente
regolamento del 2002.
La disciplina in materia di polizia mortuaria per animali
d'affezione è particolarmente carente in Italia su diversi versanti
perché incentrata solo su trasporto, sepoltura oppure incenerimento
di carcasse animali, generalmente provenienti da allevamenti oppure
da impianti per la macellazione.
In ogni caso, nonostante manchi una normativa statale di
riferimento per i cimiteri per animali d'affezione, diverse
Regioni, come la nostra, si sono già mosse in questa direzione in
sede di legislazione.
Per superare tale impasse normativa si possono utilizzare le
varie norme nazionali, regionali e di settore e la vigente
giurisprudenza in materia per poter inquadrare un corretto percorso
urbanistico-edilizio a cui fa riferimento, finalizzato al rilascio
del previsto titolo abilitativo per la realizzazione di quanto
richiesto.
Dall'esame delle varie leggi regionali e regolamenti, emerge un
primo aspetto circa la localizzazione dell'area da destinarsi a
cimitero per animali d'affezione, che dovrà essere ubicata in
posizione isolata dall'esterno del territorio urbanizzato e/o
urbanizzabile, giudicata idonea dal Comune nell'ambito degli
strumenti urbanistici vigenti previo il parere della competente
Azienda Sanitaria Locale per i profili attinenti all'igiene e alla
sanità pubblica.
Il Testo Unico delle leggi sanitarie di cui al Regio Decreto del
1934 n. 1175 articolo 338, come modificato dall'articolo 28 della
legge del primo agosto 2002 n. 166, recita: "I cimiteri devono
essere collocati alla distanza di almeno 200 metri dai centri
abitati, tranne il caso di cimiteri di urne. È vietato costruire
intorno agli stessi nuovi edifici e ampliare quelli preesistenti
entro un raggio di 200 metri. Il Prefetto, quando abbia accertato
che a causa di speciali condizioni locali non è possibile
provvedere altrimenti, può permettere la costruzione e
l'ampliamento dei cimiteri a distanza minore di 200 metri dai
centri abitati. Può altresì il Perfetto, su motivata richiesta del
Consiglio comunale, deliberata la maggioranza assoluta dei
Consiglieri in carica, quando non vi si oppongano ragioni igieniche
e sussistano gravi e giustificati motivi, ridurre l'ampiezza della
zona di rispetto di un cimitero, delimitandone il perimetro in
relazione alla situazione dei luoghi fino a 50 metri".
La Regione Valle d'Aosta ha disciplinato la materia della
sepoltura e dei cimiteri per animali d'affezione con la
deliberazione della Giunta regionale n. 1731 del 24 agosto 2012,
modificata con la DGR 1162/2013, che ha approvato le linee guida
regionali per la tutela degli animali d'affezione, ai sensi
dell'articolo 4 comma 2 della legge regionale 37/2010, in cui agli
articoli 16 e 17 è prevista la possibilità di sepoltura degli
animali d'affezione in terreni privati, e sono stabiliti i criteri
e le procedure di autorizzazione per la costruzione dei cimiteri da
parte di privati o enti pubblici.
Inoltre con DGR n. 853 del 17 maggio 2013 di recepimento
dell'accordo recante "Linee guida per l'applicazione del
regolamento n. 1069/2009 dell'Unione Europea del 21 ottobre 2009"
recante "Norme sanitarie relative ai sottoprodotti di origine
animale ai prodotti derivati non destinati al consumo umano" e che
abroga il regolamento numero 1774/2002 all'articolo 15 in
attuazione dell'articolo 19 paragrafo 1 lettera A del regolamento
dell'Unione Europea 1069/2009 è consentito lo smaltimento mediante
sotterramento degli animali d'affezione in terreni privati e in
un'area autorizzata allo scopo, cioè cimiteri per animali.
Stante queste premesse si ritiene che questo tipo di attività
rientri comunque nell'ambito dell'iniziativa privata o di enti e
sia compito dell'ente pubblico, piuttosto, di favorire e facilitare
tale iniziativa.
Pertanto la mozione si ritiene possa essere accolta.
Presidente -
Sì è prenotata la consigliera Foudraz a cui
passo la parola.
Foudraz (LEGA VDA)
- La mozione che il Gruppo Lega Vallée
d'Aoste propone oggi a questa assemblea è una mozione che, come ha
già anticipato il collega Distort, non richiede alcun onere
finanziario per l'Amministrazione regionale, ma richiede solo una
condivisione dal punto di vista dell'emotività e della sensibilità
degli individui.
Gli animali d'affezione rivestono sempre più un'enorme
importanza e sono ormai entrati a far parte della famiglia di
numerose persone.
Quando decidi di farti carico di un cane, di un gatto o di un
qualsiasi altro animale considerato domestico lo fai dando tutto te
stesso cercando di offrire all'animale non solo un aiuto dal punto
di vista della mera sopravvivenza ai fini alimentari, ma
soprattutto per dare affetto, dare affetto ad animali che spesso
vengono abbandonati e ricoverati nei canili, nei gattili o in altri
luoghi di ricovero; animali ai quali non mancano certo le cure
sanitarie, non manca il cibo ma quello che manca loro è l'affetto,
il poter riconoscere in una persona quel calore che non può essere
dato se non con l'amore.
Ecco perché da queste sensibilità scaturisce questa iniziativa,
volta all'individuazione di un'apposita area cimiteriale per la
sepoltura delle spoglie degli animali da compagnia, per permettere
a coloro che lo desiderano di usufruire di un luogo che raccolga i
resti dei loro amati animali.
Presidente -
Consigliere segretario Distort, ne ha
facoltà.
Distort (LEGA VDA) -
Solo per cominciare già a
raccogliere la soddisfazione, rispetto a quanto ha esposto
l'assessore Barmasse, per l'accoglimento di questa iniziativa con
l'impegnativa così come è stata modificata, tra l'altro colgo
l'occasione anche di rettificare che il lavoro comune condotto con
la collega Foudraz, come dicevo all'inizio, prevedeva l'impegnativa
per il reperimento e l'individuazione di un'area; chiaramente tutta
la riflessione che la collega ha espresso è condivisa, è stata
frutto di un lavoro comune, salvo l'aggiornamento alla collega di
una diversa impegnativa, quindi non è più relativa
all'individuazione dell'area cimiteriale; però lo spirito è questo,
ribadisco: sempre nel profilo di quello che avverte e percepisce la
dimensione della persona, non per un'idealizzazione del mondo
animale ma per un rispetto di quanto gli affetti trovino posto
nella persona e nel percorso di realizzazione della propria
vita.
Presidente -
Consigliere Rollandin, ne ha facoltà.
Rollandin (PA) -
Il tema che è stato oggi proposto in
quest'aula è un tema ricorrente, nel senso che negli anni ci sono
stati diversi dibattiti su questo tema, tant'è che c'è già una
normativa che dice chiaramente che cosa si può fare, con chi e
dove.
Quindi a oggi a me risulta addirittura che a Chambave ci sia già
un cimitero per gli animali, che ha seguito le norme, rispettato le
distanze, e ancora recentemente ci sono stati dei casi in cui si è
usufruito di questa area dedicata a questa funzione. Quindi non ci
sono difficoltà, oggi, per intervenire: se si osserva le
disposizioni che la legge prevede si può fare tranquillamente.
Questo tema è già stato sollevato e risolto, proprio perché si
era partiti con il criterio di non avvicinare questi ai cimiteri
"classici", di tenere conto delle distanze minime, di tener conto
di quanto doveva essere la profondità alla quale dovevano essere
poste le salme. Credo che, al di là di quello che ha detto, c'è
anche un'altra storia su questi cimiteri, quindi per quanto ci
riguarda la questione la condividiamo, nel senso che se si
riprendono, se si vuole aggiornare, io adesso non so se ci siano
elementi per cambiare la normativa o per fare degli interventi che
in qualche modo siano più "efficaci", oppure può darsi che anche
molta gente non lo sappia che c'è questa possibilità, per cui credo
che sia anche giusto dare un'informativa, condividendo questa
attenzione che è corretta, perché è giusto che anche gli animali di
affezione possano alla fine trovare una collocazione giusta e
doverosa.
Presidente -
Consigliere Distort.
Distort (LEGA VDA) -
Per il secondo intervento in
discussione generale.
Condivido, chiaramente, quanto ha precisato il collega
Rollandin, anzi, lo ringrazio per l'approfondimento, per la
precisazione, ma d'altronde l'esposizione dell'assetto normativo
che ha illustrato l'Assessore ha definito perfettamente
l'individuazione della facoltà di eseguire questi interventi.
L'obiettivo a questo punto però rimane sotto il profilo della
semplificazione delle procedure, anche il titolo abilitativo,
qualunque titolo abilitativo esista... noi ci rendiamo conto che a
livello di miglioramento del servizio alla collettività risulta
opportuno eseguire degli approfondimenti normativi per conseguire
un percorso di semplificazione; l'obiettivo è la semplificazione
delle attività burocratiche, quindi è esattamente in questa linea,
assolutamente.
Ha fatto bene a ricordare - tra l'altro so anche perché - le
iniziative in corso. Io so di alcune iniziative, non cito quali per
un discorso così di rispetto, di privacy, però so che sono in corso
proprio in forza di un titolo abilitativo, quindi questo percorso
l'hanno fatto, però questo cammino è estremamente complesso per il
recepimento di vari permessi e poi rimane che ha comunque generato,
ha evidenziato una notevole difficoltà a percorrere tutto l'iter
autorizzativo per ottenere il titolo abilitativo. Questa è una
prima riflessione.
Noi sappiamo perfettamente che è un dato di tutta evidenza che,
all'interno delle singole realtà comunali, i vari procedimenti
autorizzativi vengano applicati con delle normali discrezionalità
che competono alla sensibilità di un ufficio tecnico piuttosto che
all'ufficio tecnico di un altro Comune. Quindi a questo punto anche
l'ipotesi di avere un chiarimento dal punto di vista della
disciplina - mi riferisco soprattutto nel caso di valutazione di
impatto ambientale - perché nella lettura della normativa vigente
si arriva a capire - come ha ben espresso l'Assessore - che le
spoglie animali si vanno a ricondurre nella categoria dei rifiuti e
quindi s'innesca tutto un certo tipo di concetto delle spoglie
animali e, di conseguenza, la richiesta di una procedura di
valutazione d'impatto ambientale è un'interpretazione che è a
seguito di questa evidenza dal punto di vista della natura delle
spoglie.
L'obiettivo è quello di poter far chiarezza, cioè di poter
vedere se oggi, nel 2021, possiamo prendere questo tesoro di
assetto normativo, che negli anni la Regione ha prodotto, e
riuscire a fare un lavoro di scrematura, di approfondimento e di
standardizzazione in modo tale che ci sia la chiarezza a livello
regionale, la chiarezza soprattutto a livello comunale e di
conseguenza - anche come ha detto il collega Rollandin - una sorta
di pubblicizzazione, nel senso che questo fatto, questo
approfondimento fa notizia e diventa un veicolo di comunicazione
rispetto a persone, a soggetti che vogliono portare avanti
iniziative di tal genere, che illustra la possibilità di poter
eseguire qualcosa che apparentemente potrebbe sembrare una
battaglia estremamente complicata.
Grazie della precisazione, tanto comunque ho voluto
ulteriormente precisare per il mio spirito caratteriale.
Presidente -
Se non ci sono altre richieste d'intervento,
votiamo la mozione come aggiornata e distribuita ai Consiglieri. La
votazione è aperta. Invito il collega Segretario a collegarsi con i
Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 34
La mozione è approvata all'unanimità.
