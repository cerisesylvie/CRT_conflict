Classificazione
AGRICOLTURA



Oggetto del Consiglio n. 1049 del 24 febbraio 2010 - Resoconto
OGGETTO N. 1049/XIII - Interrogazione: "Ritardi
nell'erogazione dell'indennità compensativa e dei pagamenti
agroambientali relativi agli anni 2007-2008".
Interrogazione
Viste le continue segnalazioni pervenute al nostro Gruppo da
agricoltori preoccupati per i reiterati ritardi che si riscontrano
ancora nell'erogazione delle annualità 2007 e 2008 dell'indennità
compensativa e dei pagamenti agroambientali loro spettanti;
Ribadita l'importanza vitale che rivestono tali aiuti per
un'agricoltura come la nostra, al punto che le indennità citate
costituiscono l'ossatura stessa del programma di sviluppo rurale
della nostra Regione per il periodo 2007-2013 di cui assorbono
buona parte delle risorse economiche stanziate per l'attuazione del
programma stesso dall'Unione Europea;
i sottoscritti Consiglieri regionali
Interrogano
l'Assessore competente per sapere:
1) quante aziende hanno ricevuto l'indennità compensativa e i
pagamenti agroambientali riferiti all'annualità 2007;
2) quali sono i motivi per cui anche l'annualità 2008 di tali
pagamenti non è ancora stata erogata;
3) se ci sono e quali sono, rispetto all'annualità 2009, le
difficoltà e/o complicazioni subentrate per l'erogazione degli
aiuti, visto che le aziende beneficiarie di anticipi regionali 2007
possono trattenere il corrispondente saldo 2007 anche per
l'annualità 2009 quale anticipo;
4) se corrisponde al vero che i mappali ricadenti in un
comprensorio soggetto a riordino fondiario non hanno ancora
ricevuto le indennità in questione e se sì quando e come saranno
pagati.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
L'interrogazione in questione necessita di una premessa. I temi
dell'interrogazione sono stati oggetto di discussione nel corso di
un'importante sessione di approfondimento tecnico-politico,
avvenuta lunedì e martedì della scorsa settimana. La sessione ha
visto partecipare una delegazione composta dai massimi vertici
politici e tecnici preposti ai pagamenti in agricoltura a livello
nazionale. I referenti nazionali presenti comprendevano Franco
Contarin, commissario straordinario dell'AGEA, nonché capo della
segreteria del Ministro delle politiche agricole e forestali, Luca
Zaia, il direttore dell'area di coordinamento AGEA, Giancarlo
Nanni, il direttore dell'ufficio monocratico Alberto Migliorini, il
direttore dello sviluppo rurale Federico Steidl, il direttore
generale del SIM Paolo Gullinelli, accompagnato dai referenti
informatici di AGEA.
All'incontro hanno poi preso parte, oltre al sottoscritto, il
Presidente della Regione e i responsabili dirigenziali e tecnici
del Dipartimento agricoltura e di AREA VDA. La riunione voleva
rispondere proprio ai problemi ricollegabili ai pagamenti a cui
fate riferimento nella vostra interrogazione, che, essendo
imputabili a rallentamenti prevalentemente riferibili alle
procedure di AGEA, necessitavano di un confronto urgente con gli
esponenti di tale agenzia nazionale.
I succitati rallentamenti, a seguito delle informazioni
raccolte, appaiono almeno parzialmente giustificabili nell'evidenza
che il Governo ha dovuto affrontare un esubero di richieste di
pagamento da tutta Italia, che ha appesantito fortemente l'azione
tecnica e amministrativa di AGEA. Si sono quindi generati, sia nei
tempi di elaborazione dei dati, sia nell'emanazione dei decreti di
pagamento, differimenti rispetto alle scadenze a noi
originariamente indicate e a voi riferite in occasione della
precedente interpellanza.
Purtroppo sistemi complessi come quelli del PSR che vedono
coinvolti nelle pratiche di pagamento almeno 5 attori diversi, in
questo caso AREA VDA, Amministrazione regionale, AGEA, Unione
europea, istituti di credito, necessitano di una determinazione
delle tempistiche altrettanto complessa e spesso disallineata
rispetto ai cronoprogrammi iniziali. Proprio nella consapevolezza
di tale problematica, abbiamo voluto - attraverso questo incontro
ai vertici - cercare di favorire i sistemi di raccordo fra le
strutture che a livello nazionale e regionale si occupano di
pagamenti, al fine di ottimizzare il rispetto delle tempistiche di
erogazione dei fondi. L'incontro ci ha infatti permesso di
calendarizzare gli interventi che permetteranno, a seguito degli
accordi intercorsi fra AGEA, Amministrazione regionale ed AREA di
iniziare i pagamenti della campagna 2008, a partire dal mese di
marzo e, a seguire, i pagamenti di quella del 2009. AGEA infine,
per rispondere alle vostre richieste, ha sbloccato la quasi
totalità delle domande 2007 ancora inevase per problematiche di
carattere straordinario; rimangono circa 500 beneficiari afferenti
alle casistiche di azienda controllata a campione, oggetto di
riordini e con anomalie di domanda che verranno sbloccate a breve,
come meglio verrà chiarito in risposta alla quarta domanda, e che
porterà alla liquidazione per questa settimana e la prossima di
quasi 3.300.000 euro di contributi.
Nel dettaglio, in riferimento al primo quesito:
"quante
aziende hanno ricevuto l'indennità compensativa e i pagamenti
agroambientali riferiti all'annualità 2007"
, tale numero è
soggetto, in queste ore, ad un aumento esponenziale che non ci è
possibile quantificare con precisione, dipendendo dalla tempistica
di riscossione degli istituti di credito regionali, presso i quali
i beneficiari hanno i propri conti correnti. In ogni caso vi
informo che ad oggi sono state autorizzate 4.558 domande per
complessivi 12.480.195,94 euro e che la cifra, in queste ore in
fase di accredito, è di 3.300.000 di euro per complessivi 1.500
beneficiari. La cifra già erogata nel dettaglio risulta pari a
8.893.700 euro per la misura 211 (indennità compensativa);
3.360.275 per la misura 214 (agroambiente); 226.000,165 per la
misura F (giovani agricoltori).
In riferimento alla seconda domanda:
"quali sono i motivi per
cui anche l'annualità 2008 di tali pagamenti non è ancora stata
erogata"
, la motivazione risiede nei già menzionati ritardi,
che ricordo essere stati superati la scorsa settimana, grazie alla
disponibilità dimostrata dalle strutture nazionali competenti.
Venerdì scorso sono state messe in atto le procedure informatiche
che permetteranno, a partire dalla prossima settimana, di mandare
in istruttoria le aziende 2008. Le attività istruttorie genereranno
liste di pagamento che consentiranno ad AGEA di emettere i primi
decreti di pagamento entro marzo, sulla base degli impegni
concordati.
In riferimento alla terza domanda:
"se ci sono e quali sono,
rispetto all'annualità 2009, le difficoltà e/o complicazioni
subentrate per l'erogazione degli aiuti, visto che le aziende
beneficiarie di anticipi regionali 2007 possono trattenere il
corrispondente saldo 2007 anche per l'annualità 2009 quale
anticipo"
, va detto che la procedura di calcolo delle annualità
2009 non presenta difficoltà o complicazioni particolarmente
significative. Va però ricordato che le norme comunitarie
condizionano l'erogazione delle annualità 2009 al recepimento
pregresso della precedente annualità 2008 e che questa, invece, ha
subito i ritardi descritti nel punto precedente. Nell'evidenza di
tali problemi il Governo ha deciso di permettere alle aziende di
trattenere il premio 2007 fino a recepimento dell'annualità 2009,
quello che abbiamo visto in sede di approvazione di bilancio, onde
cautelare le aziende regionali. Ricordo in tal senso che
l'emendamento alla legge finanziaria era a costo zero, cioè non
comporta l'impegno di nuove risorse finanziarie.
In merito alla quarta domanda, riguardo alla richiesta di
informazioni sui beneficiari con superfici incluse in riordini
fondiari va specificato che i domandatari hanno già percepito
quanto a loro spettante per la quota di superficie agricola utile
non ricompresa nei riordini; le quote di pagamento relative alla
parte soggetta a riordino erano state invece bloccate da AGEA, in
quanto l'erogazione dei pagamenti delle superfici agrarie va
necessariamente ricollegata alla presenza di una situazione
catastale accertata formalmente. Ordinariamente questa tracciatura
formale è garantita dai catasti regionali che forniscono per ogni
appezzamento soggetto a premio i relativi numeri di mappale, di
particella, nonché la conseguente superficie coltivata. Poiché le
particelle oggetto di riordino fondiario
in itinere
non
risultano tracciabili secondo le procedure ordinarie, in quanto
prive di numeri di mappale di particella, le relative domande di
pagamento erano state temporaneamente sospese. Vi comunico che,
sempre a seguito dell'incontro con AGEA, tale situazione è stata
sbloccata in accoglimento di una soluzione tecnica operata da AREA
VDA.
Molto succintamente, visto che si tratta di tecnicismi, vi
informo che AREA aveva fornito già da diversi mesi ad AGEA
un'informazione cartografica certificata sostitutiva del catasto.
Tale base informativa completa di tutti i dati di superficie
necessari ai pagamenti dei riordini fondiari, consiste in uno
strato informativo cartografico che sarà sovrapposto alla banca
dati cartografica nazionale per permettere il pagamento di tali
superfici; quindi si può procedere anche in questo caso. Purtroppo,
per ritardi imputabili agli uffici tecnici AGEA, sempre a causa
dell'eccessivo carico di lavoro, l'attivazione di questo strato
aggiuntivo non era stata ancora operata, malgrado ripetuti
solleciti. È stato molto utile questo incontro della scorsa
settimana, in quanto si è sbloccata questa situazione.
Riguardo alle tempistiche di pagamento, già a partire dal mese
di marzo sarà possibile completare le prime istruttorie e le
relative autorizzazioni a pagamento delle aziende soggette a
riordino.
Grazie per l'attenzione.
Président
- La parole au Vice-président Chatrian.
Chatrian (VdAV-R)
- Grazie, Presidente. Buongiorno a
tutti.
Ringrazio l'Assessore per la risposta dettagliata. È avvenuto un
miracolo, Assessore! Lei ci ha fatto un'importante premessa, ben
dettagliata... ma ahimè, avevamo avuto informazione dagli organi di
stampa la scorsa settimana... Si è sbloccato tutto lunedì scorso;
cosa possiamo dire? Era ora! Dopo tre anni possiamo dire: era
ora!
La nostra iniziativa mirava a conoscere nel dettaglio, come lei
ha ben risposto, le problematiche ancora attuali, legate ancora al
2007: ci ha risposto al punto n. 1 che saranno erogate in queste
settimane; a cascata il 2008, e non ci sono problemi per quanto
riguarda la domanda n. 3, legata all'anticipo in riferimento al
2007-2009. E - sempre miracolo! - si sono sbloccate anche dal punto
di vista tecnico quelle difficoltà legate al comprensorio soggetto
a riordino fondiario.
Prendiamo atto, poi"ché siamo stati non solo attenti, ma
preoccupati, perché riteniamo questa un'ordinaria amministrazione,
quindi
niente di nuovo sotto il sole
, assolutamente;
riteniamo questo passaggio l'ordinaria gestione e amministrazione;
quindi non vendiamola semplicemente in quanto è un grande
risultato, ma era forse un dovere da parte dell'Amministrazione
risolvere e dare delle risposte concrete in questo momento, e non
solo, a tutto il mondo agricolo. Grazie.
