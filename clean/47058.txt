Classificazione
TRASPORTI E VIABILITÀ
Impianti a fune



Oggetto del Consiglio n. 3389 del 7 marzo 2024 - Resoconto
OGGETTO N. 3389/XVI - Interpellanza: "Impianti di innevamento
artificiale nelle piccole stazioni della Monterosa Ski".
Bertin (Presidente) -
Punto n. 32. Illustra il
consigliere Lavy.
Lavy (LEGA VDA) -
Assessore, mi permetta di cominciare
con una battuta, perché visto la risposta che mi ha dato l'altra
volta riguardo ai miei ipotetici informatori, le voglio dare un
consiglio: se li faccia anche lei gli informatori, o comunque cambi
quelli che ha- Sì, li ha, perché adesso le spiego: la risposta che
ha dato l'altro giorno presentava una serie d'inesattezze, per cui
io ho detto che la parte alta della pista del Weissmatten era stata
innevata. Lei mi ha detto di no. Era stata innevata.
La questione invece più grave è che tramite appunto la Monterosa
ha detto che per quanto riguarda lo snowpark mancavano le
autorizzazioni, invece queste autorizzazioni ci sono: delibera
datata 18 luglio 2023 per una variante non sostanziale al piano
regolatore. È stata pubblicata sul Bollettino ufficiale della
Regione l'8 agosto, quindi queste autorizzazioni ci sono.
Dopo magari fa una telefonata e chiede spiegazioni del perché
non ci siano.
Va benissimo, e questo si trova tutto sull'Amministrazione
trasparente.
Comunque veniamo a noi, finalmente è arrivata la neve, questo
fine settimana dà di nuovo brutto, quindi speriamo che comunque le
piste vengono aperte anche se ora è già un poco tardi per la
stagione, però, vediamo un po', a Gressoney sono sempre stati
aperti a metà lo snowpark, lo skilift la pista blu, la rossa invece
rimane come prima della grande nevicata e non è neanche stata
allargata, Quest'interpellanza verte però molto di più su Estoul,
proprio perché avevo annunciato che avrei fatto un po' una
carrellata sui piccoli impianti ed ecco che siamo arrivati al
secondo, che sappiamo benissimo che presenta tutta una serie di
criticità, perché, appunto, è una stazione che è già un poco
datata: per quanto riguarda le seggiovie, per quanto riguarda anche
il piano d'innevamento gli anni si fanno sentire, quindi ci sono
alcune criticità strutturali e altre magari un poco più
gestionali.
Per quelle strutturali si può cominciare dall'accesso agli
impianti che è costituito da una rampa che spesso, quando fa
freddo, ghiaccia e diventa pericolosa.
So che era stato chiesto alla Monterosa se fosse stato possibile
mettere la scala in modo da rendere meno scivoloso l'accesso agli
impianti e che questo non è ancora stato fatto.
Per quanto riguarda l'intermedia, i tornelli non funzionano,
quindi non vengono contati i passaggi, e poi è stato riferito che
durante la settimana, tranne forse il mercoledì, a fare i biglietti
c'è un impiantista che farebbe pagare per intero anche i biglietti
che prevedono degli sconti, anche questo nel caso è da
verificare.
Il rapporto con gli sci club locali, anche lì, è alquanto
complesso, per cui servono una marea di autorizzazioni per usare
anche per un breve periodo la pista quando invece ci sono degli sci
club sempre della Val d'Ayas che vengono senza troppe
autorizzazioni e possono utilizzare il comprensorio di Estoul.
Tralasciamo poi la presenza di due gattisti quando per battere
le piste ci vogliono all'incirca tre ore e due dipendenti delegati
all'innevamento, ma immagino che comunque i costi legati al
personale aumentino riguardo a queste presenze fisse, però passiamo
alle questioni strutturali dell'impianto d'innevamento, che è a
bassa pressione e presenta tutta una serie di problematiche di cui
chiedo poi nell'interpellanza.
So per esempio di un guasto avvenuto a una pompa che è stata poi
portata via, portata ad aggiustare, chi l'ha aggiustata avrebbe
detto che non poteva più essere messa a posto, è stata riportata
nel suo luogo di origine e non funzionava.
In tutto questo è anche stato utilizzato l'elicottero quando
bastava forse un Pick-up.
Passiamo alla questione più interessante che è quella
comunicativa, perché l'ho già anche riportato in premessa: qualche
settimana fa il Presidente dell'AVIF Fournier - leggo testualmente
- ha dichiarato: "Ci sono punti di criticità, ci sono alcune
piccole stazioni dove gli impianti d'innevamento sono scarsi, ad
esempio Champorcher e Brusson, dove comunque ci sono delle
progettazioni abbastanza avanzate che vedranno il potenziamento
degli impianti già a partire da quest'anno per il prossimo
inverno".
Cosa significa? Uno legge queste dichiarazioni e dice: "Va beh,
a Champorcher e Estoul lavoreranno per rifare l'impianto e mettono
in funzione l'impianto d'innevamento già per il prossimo
inverno".
Capiremo se questa cosa è reale o meno, ma anche qui c'è da
chiedersi: l'impianto del Weissmatten sembrava tutto pronto e dalle
parole di Fournier invece non traspare nulla, quando in realtà,
appunto a fine gennaio, c'era stata un'intervista
all'amministratore delegato Munari che aveva detto che per quanto
riguarda l'impianto d'innevamento di Weissmatten si doveva
presentare la domanda, si sarebbe presentata la domanda. Però qual
è il problema?
Il 9 ottobre scorso su un settimanale locale c'è stata
un'intervista all'ingegner Torretta, sempre della Monterosa, che
diceva che era già stato chiesto un finanziamento alla Regione per
l'impianto d'innevamento del Weissmatten, quindi la domanda è già
stata fatta o deve essere fatta? E poi per quale importo? Perché
Munari aveva parlato di 2.800.000 euro, però in questo articolo si
dice di 3.700.000 euro, la differenza di qualche centomila euro non
è così lieve, quindi chi ha detto la verità?
L'innevamento di Estoul sarà terminato entro la fine di
quest'anno, come ha detto Fournier, come si capisce dalle parole di
Fournier, o no? E il suo finanziamento di quant'è, a quanto
ammonta?
C'è un bel po' di confusione su questa questione dei piccoli
impianti e credo che lei, assessore Bertschy, debba in qualche
maniera mettere una sorta di ordine, spiegare come sono
effettivamente le cose, anche perché è giusto parlare di andarsi
incontro, non lavorare contro, ma da questo tipo di dichiarazioni,
sembra che chi vuole lavorare contro non sia in quest'aula, ma
fuori, perché certe dichiarazioni, che sono totalmente
contraddittorie l'una con l'altra, hanno delle ripercussioni sul
territorio, perché ci sono persone che devono fare degli
investimenti e che, se non hanno un minimo di certezza di quello
che capita a livello societario della Monterosa, magari questi
investimenti non li fanno.
Con quest'interpellanza quindi si vogliono capire un poco alcune
questioni tecniche riguardo sempre all'innevamento ma anche delle
questioni politiche di linea d'indirizzo, quindi mi auguro
veramente, Assessore, che possa fare un minimo di chiarezza.
Presidente -
Assessore Bertschy per la risposta.
Bertschy (AV-VdA Unie) -
È sempre un piacere ricevere le
sue interrogazioni. Io sono contento che aumenti il numero degli
informatori, ognuno si tenga il suo. Fa bene, si costruisce
l'elettorato, lei è giovane, vuole fare un po' di carriera in
politica, oltre aver ricevuto sue notizie nelle buche delle
lettere, le sentiamo anche in Consiglio regionale, quindi è tutto
positivo, e credo che sia anche importante poter lavorare su questi
temi con un giovane, il fatto che i giovani stiano attenti al
territorio e alla politica non può che essere positivo e speriamo
che questo sia positivo nell'interesse delle comunità.
Farò sentire il suo intervento alla società, perché secondo me
lei ha fatto delle affermazioni che vanno valutate, perché è
corretto, qui facciamo un lavoro serio e non dobbiamo rischiare di
scadere nel pettegolezzo, quindi se lei ha detto delle cose giuste,
io verrò a dire dove mi sono state riportate sbagliate, perché io
uso la fonte originaria, nel senso che è quella della società, che
è obbligata - per compiti istituzionali, per i compiti societari e
per compiti rispetto ai controlli che le società hanno - a dire le
verità che noi poi riportiamo qua, nell'interesse di voi gruppi che
fate politica e che ci interrogate.
Se mi vengono raccontate cose che diventano delle falsità, le
cose non funzionano e i rapporti di fiducia non si possono
tenere.
Ripeto, il suo intervento lo ascolteremo, di modo che la società
possa dire come stanno le cose e ci possa anche garantire di poter
fare un buon lavoro come Governo nei vostri confronti.
Venendo ai temi, ha un po' l'abitudine di farmi tre domande ma
poi di presentarne altre quattro nella sua premessa, quindi le
tengo da parte e poi in qualche maniera risponderò anche a queste,
ma questa è la vivacità dei giovani, che non si accontentano di
un'interrogazione e di un interpello con tre domande, ne mettono
qualcuna in più mentre fanno le premesse.
Bene anche questo, noi che siamo un po' più vecchiotti cerchiamo
di rimanere allenati e di rispondervi.
La prima è "Se esistano motivi tecnici, guasti alle pompe, per
il mancato innevamento artificiale di gran parte delle piste del
comprensorio di Estoul Palasinaz e, in caso di risposta
affermativa, quali siano e quanti siano stati riparati".
Intanto un grande tema di alta politica che portiamo in
Consiglio regionale, io le rispondo per quello che mi hanno detto,
sono state aperte con l'innevamento artificiale le piste servite
dal tappeto Estoul, dallo skilift Estoul Baby, dalla seggiovia
Estoul Palasinaz, per una lunghezza totale di circa 2.900
metri.
Le piste non aperte, ancorché servite dalle tubazioni
dell'innevamento artificiale, risultano di lunghezza di circa 2.100
metri, pertanto, diversamente da quanto asserito, la maggior parte
delle piste del comprensorio servite dall'innevamento artificiale
sono state aperte.
L'impianto d'innevamento di Brusson Estoul è un impianto ormai
datato, Monterosa, da quando è subentrata nella gestione del
comprensorio, ha già provveduto alla sostituzione di tutti gli
innevatori (i cannoni) e svolge attualmente 500 ore/uomo di
manutenzione preventiva durante la stagione estiva e dedica alla
manutenzione anche parte delle 1.200 ore/uomo svolte durante la
stagione invernale.
Monterosa ha presentato domanda di finanziamento per il
potenziamento e il rinnovo dell'impianto il 29 settembre 2023.
L'impianto d'innevamento ha avuto alcuni guasti che non hanno
comunque impedito all'impianto stesso di funzionare, in particolare
la rottura di una pompa di adduzione.
Ci sono due pompe sommerse che funzionano in parallelo. Il
21/11, dopo tre giorni di funzionamento, una delle pompe si guasta
e viene inviata in riparazione.
L'impianto continua a produrre il giorno 22/11, 26/11, 27/11,
28/11, 29/11, 02/12, 03/12, 04/12, 05/12, 06/12, 07/12 con altra
pompa.
Il 14/12 la pompa riparata viene rimontata, il 07/12 hanno
aperto Skilift Baby Estoul e il tappeto con le relative piste. Il
09/12 hanno aperto la seggiovia Estoul Palasinaz con la pista
gigante.
Si evidenzia l'anomalia meteorologica che ha portato a
temperatura abbondantemente al di sopra della norma dal 9/12 al
6/01, quasi un mese e anche oltre; segnalo che questi dati sono
quelli segnalati dal Centro funzionale che dice che il mese di
dicembre 2023 è stato il secondo con temperatura media più alta dal
1970 a oggi, ed è stato quello con meno giorni di gelo dal 1970 a
oggi.
Lo scioglimento indotto dalle temperature anomale ha costretto,
appena le condizioni lo hanno consentito, a riprendere
l'innevamento sulle piste già aperte.
Il 17/01 ha aperto la pista Fontane.
"Quanto sia stata la produzione oraria a metri cubi
dell'impianto d'innevamento e quando lo si è attivato": evito tutte
le date e le do la risposta, così lo vede, la produzione oraria
dell'impianto dipende dalla disponibilità di acqua del Ru (di
adduzione) ed è compresa tra i 60 e i 90 metri cubi/ora.
La produzione complessiva della stagione 23-24 è stata di 33.552
metri cubi, la produzione media con una pompa è stata di circa 500
metri cubi/giorno, la produzione media con due pompe è stata di
circa 630 metri cubi/giorno.
"Quali siano le domande di potenziamento degli impianti di
innevamento con annessi importi di Antagnod, Estoul Palasinaz,
Weissmatten, Champorcher già presentate o che saranno presentata
entro il 2024 e se sia intenzione politica "non tecnica" del
Governo di potenziare tutti gli impianti d'innevamento artificiale
delle piccole stazioni di Monterosa Ski": la risposta è:
"Potenziamento, adduzione e produzione impianto d'innevamento
programmato Antagnod, quadro economico 670 mila euro", domanda
presentata il 29 settembre 2023;
"Innevamento Brusson accumulo, potenziamento rinnovo, quadro
economico 2.681.000 euro", domanda presentata il 29 settembre
2023;
Vi ricordo che c'è anche la revisione di Champeille-Litteran,
innevamento che vale più di 1 milione e 300 mila euro, se non mi
ricordo male.
"Innevamento Gressoney-Saint-Jean, rifacimento bacino,
potenziamento e rinnovo quadro economico 3.687.100 euro", domanda
presentata il 29 settembre 2023; "Potenziamento e innevamento
programmato a Laris-Champorcher quadro economico 5.908.442 euro",
l'opera è già stata in parte finanziata con un contributo regionale
negli anni passati e in parte tramite accesso ai fondi del fondo
del Ministero del turismo, di cui all'articolo 1 comma 592 della
legge 29 dicembre 22 n. 197.
Nell'ambito degli accordi di cooperazione tra i gestori dei
comprensori e i Comuni delle piccole stazioni sciistiche previste
dalla legge regionale 15/22 e approvate con DGR 1427/2023, sono
definiti i seguenti progetti relativi al potenziamento degli
impianti d'innevamento: per il comprensorio di Antagnod,
"Potenziamento dell'adduzione dell'impianto d'innevamento, con
l'aggiunta di una nuova captazione derivata dalla condotta del Ru
Courtod", il Comune di Ayas trasferisce 39 mila euro alla Monterosa
per coprire le spese della progettazione e fattibilità
tecnico-economica-esecutiva, durata 24-25.
Comprensorio di Estoul-Palasinaz: "Ristrutturazione
dell'impianto d'innevamento con l'ammodernamento tecnologico delle
nevi, tubazione e creazione di una vasca di accumulo", il Comune di
Brusson trasferisce 34.300 euro alla Monterosa come contributo per
la realizzazione dell'opera e si fa carico delle spese della
progettazione, fattibilità tecnico-economica ed esecutiva, durata
24-25.
Comprensorio di Gressoney-Weissmatten: "Ristrutturazione
dell'impianto d'innevamento con ammodernamento tecnologico,
efficientamento tecnologico, ampliamento del bacino di accumulo e
nuova adduzione del bacino CVA", il Comune di Gressoney trasferisce
54.400 euro alla Monterosa per coprire le spese della progettazione
fattibilità tecnico-economica esecutiva.
La domanda politica è "Se intendiamo finanziare queste domande":
assolutamente sì, credo - e non ce ne facciamo merito - che il
Consiglio regionale abbia più volte sostenuto l'esigenza
d'investire sulle piccole stazioni, nonostante queste
rappresentino, in termini di fatturato, un valore che va tra il 3 e
il 4% del fatturato generale degli impianti a fune, quindi non si
sta facendo un'operazione evidentemente semplicemente con la
calcolatrice in mano, ma si sta ragionando, come è stato più volte
richiesto dalla legge, di guardare all'indotto complessivo,
all'importanza che le piccole stazioni hanno sui territori per
l'economia, per le professioni e anche per la salvaguardia della
montagna.
Attraverso questo lavoro si possono mantenere le persone a
lavorare lì, quindi politicamente sì, come lei sa bene il bilancio
pubblico è fatto di scelte, noi abbiamo scelto nel bilancio di
portare all'assestamento, alla fase di finanziamento delle attività
degli impianti a fune; in questa fase stiamo lavorando come Governo
per gestire le necessità di ogni Assessorato e il mio compito è
portare le maggiori risorse per dare questa risposta in quei
territori che più di altri, fatte le revisioni, hanno bisogno
d'investimenti sugli innevamenti perché, come tutti sappiamo, le
finestre di freddo sono sempre minori e l'efficacia degli impianti
d'innevamento è estremamente importante.
Chiudo solo con una battuta, più volte si cerca di portare in
negativo l'attività della società Monterosa: io ero in Consiglio
regionale quando si andava sovente a ripianare i disavanzi di
Monterosa e oggi sicuramente c'è da migliorare i rapporti sul
territorio e le posso assicurare che - a partire dal Presidente al
sottoscritto e a tutti quelli del Governo - ci si ispira sempre al
dialogo, però devo dire che leggere i bilanci oggi dà molta più
soddisfazione che non in passato.
Presidente -
Per replica, consigliere Lavy.
Lavy (LEGA VDA) -
Sono d'accordo sui bilanci. I bilanci
parlano assolutamente chiaro ma forse la "critica" - o il
"consiglio" dall'altra -può essere quella di fare attenzione ai
numeri ma fare attenzione alle comunità su cui insistono quei
numeri, perché il problema di mancata comunicazione, quello esiste.
Lo so io, lo sa lei, lo sanno tanti altri.
Poi sicuramente mi piacerebbe trasferirle un po' dello spirito
giovanile, vorrei che lo mantenesse anche lei e lo mantenessero
tutti. Sicuramente ognuno coltiva il proprio elettorato, ognuno lo
fa, siamo qua... però ho la fortuna di non voler votarmi a vita a
fare questo tipo di lavoro, quindi faccio quello che ritengo
giusto, poi se un'iniziativa di ascolto sul territorio, se portare
iniziative in Consiglio è visto come una sorta di coltivazione di
elettorato, va bene, ci sta, fa parte del gioco, per me non è
così.
Ovviamente gradirei la risposta scritta, perché ha dato tutta
una serie di numeri in maniera alquanto veloce, però era necessario
avere un minimo di chiarezza, soprattutto da parte della Monterosa
...sembrava che un ingegnere dicesse una cosa e l'amministratore
delegato dicesse il contrario.
Dato che si insiste sulle comunità che, come ho detto prima,
hanno bisogno di certezze, capire se queste domande fossero già
state presentate o meno e se ci fosse l'intenzione di farle o meno
è assolutamente centrale.
Poi, è ovvio, magari è una domanda che le ho posto così a voce,
non era scritta, faceva parte del mio spirito giovanile, però anche
lì capire se effettivamente, per quanto riguarda Estoul, un
rinnovamento dell'impianto di innevamento possa già portare i primi
frutti alla prossima stagione; sarebbe stato comunque interessante,
perché qui meno male ho trovato delle parole dell'ingegnere
Torretta sempre in merito all'impianto d'innevamento di Estoul,
leggo: "Per questo nuovo impianto prevediamo una vasca interrata di
accumulo per l'acqua che deriva dal Ru per estrarne più di quella
che entra, da 70 a 160 metri cubi, in questo nuovo bacino da 3 mila
metri cubi entreranno con continuità 70 metri cubi all'ora e, in
qualche notte più fredda, 160 metri cubi. La spesa complessiva
ammonta a 2 milioni e 700, per cui Monterosa ha chiesto un
contributo regionale. Nell'accordo di cooperazione, due parti,
Monterosa e Comune, si impegnano a condividere le spese per il
progetto di fattibilità tecnico-economica che sarà concluso il 30
settembre 2024. Solo dopo seguirà il progetto esecutivo, si
prevedono due lotti di lavori nel 2024 e nel 2025. Avere il
progetto prima del finanziamento consente di poter anticipare le
opere che si concluderanno in tempo per la stagione 24-25.
Da queste parole, rilasciate in data 21 novembre 2023, su
neveitalia.it pare che appunto per l'innevamento di Estoul stava
già tutto pronto per la prossima stagione.
A me non risulta che sia così, però qui è la voce della
Monterosa che lo dice, quindi anche qui vedremo effettivamente se
saranno confermate queste parole o dovranno per forza essere
smentite, però quest'analisi dei piccoli impianti è da inizio
legislatura che la sto portando avanti, e non solo io, quindi se
dovessi coltivarmi l'elettorato così, direi: "Guarda anche altro",
perché va bene i piccoli impianti ma uno magari rischia di
diventare un poco monotematico, quindi va benissimo la questione
dei bilanci che quadrano, però - come ho detto prima - il nostro
ruolo è andare anche al di là dei numeri, che sono essenziali, ma
il nostro ruolo va nel merito delle comunità e del loro
sostentamento.
Presidente -
Sospendiamo i lavori per consentire di
arieggiare i locali. Il Consiglio è sospeso.
La seduta è sospesa dalle ore 17:22 alle ore 17:42.
