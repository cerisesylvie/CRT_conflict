Classificazione
TRASPORTI E VIABILITÀ
Aeroporti



Oggetto del Consiglio n. 896 del 30 novembre 2009 - Resoconto
OGGETTO N. 896/XIII - Interrogazione a risposta immediata:
"Estensione delle attività della Società AVDA S.p.A. fuori dal
territorio regionale".
Interrogazione a risposta immediata
L'AVDA, società collegata regionale facente capo al gruppo
societario Air Vallée che gestisce i lavori di ampliamento
dell'aeroporto Corrado Gex, è risultata aggiudicataria della
gestione dell'Aeroporto dell'Aquila;
Nelle scorse settimane, nel gruppo societario in questione si
sono manifestate difficoltà nell'erogazione degli stipendi al
personale dipendente;
i sottoscritti Consiglieri regionali
Interrogano
gli Assessori competenti per sapere:
quali posizioni siano state assunte dalla Giunta regionale
rispetto all'estensione delle attività AVDA al di fuori del
territorio regionale e riguardo alla tutela dei diritti dei
lavoratori dipendenti dalla stessa.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie, Presidente.
Nelle scorse settimane, in particolare gli ultimi dieci giorni,
ci sono state delle notizie ripetute attraverso la stampa che hanno
riguardato l'ampliamento dell'attività al di fuori dalla Regione
Valle d'Aosta, della holding Air Vallée. Notizie di stampa peraltro
non del tutto coincidenti danno vuoi l'Air Vallée, vuoi l'AVDA, che
è società partecipata regionale, come aggiudicatarie della gestione
dell'aeroporto dell'Aquila.
Non sapevamo che l'estendersi degli interessi della nostra
Regione verso quella zona, all'infuori del sostegno che è stato
portato alle popolazioni terremotate, riguardasse anche iniziative
aeroportuali. Peraltro siamo abbastanza preoccupati - vorrei dire
sorpresi - anche dal fatto che un gruppo, che è in evidente
affanno, tanto che da tempo manca di puntualità nell'erogazione
degli stipendi - è dal mese di giugno che si protraggono situazioni
di sofferenza sotto questo profilo nei confronti delle maestranze e
delle dipendenze del gruppo Air Vallée - si spinga adesso ad
ampliare le proprie attività in questa direzione con
un'aggiudicazione provvisoria di gestioni aeroportuali fuori dalla
Valle d'Aosta, non sappiamo se attraverso AVDA o attraverso altre
controllate del gruppo stesso.
La nostra preoccupazione è duplice: questo gruppo che è partner
della Regione per iniziative importanti, che è l'interlocutore
primo nell'ampliamento delle attività aeroportuali, sulle quali noi
peraltro nutriamo delle riserve sulle modalità e sulle
dimensioni... come questo si concili con l'espansione che è stata
recentemente annunciata. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie all'interrogazione abbiamo la
possibilità di rappresentare quello che sta facendo oggi il Governo
regionale, che è sicuramente in linea con le preoccupazioni, lo
abbiamo già detto nella precedente interrogazione, c'era un atto in
cui abbiamo evidenziato.
Rispetto alle notizie di stampa e a queste preoccupazioni, è
stata inviata una lettera il 5 novembre - se avrà piacere gliene
possiamo dare copia - e un sollecito il 23 novembre, quindi due
raccomandate in cui la Regione ha chiesto ai vertici della società
la situazione creditoria aggiornata con particolare riferimento ai
rapporti e ai movimenti finanziari nei confronti delle società del
gruppo Air Vallée, tenuto conto che risultano esserci gravi
problemi di liquidità (lei ha accennato al pagamento degli
stipendi), la situazione debitoria aggiornata con l'indicazione dei
soggetti che vantano crediti nei confronti di AVDA, tenuto conto
che risultano ritardi nei pagamenti segnalati da fornitori e
dipendenti, l'emissione della fattura relativa al corrispettivo per
la gestione aeroportuale del mese di ottobre non pervenuta
all'Amministrazione regionale, cioè addirittura avevamo una
situazione in cui dovevamo pagare e non era ancora arrivata; il
corretto funzionamento del Consiglio di amministrazione, tenuto
conto del supposto non gradimento da parte della Air Vallée holding
nei confronti dei consiglieri di nuova nomina, nel senso che c'è
stato un rinnovo e, da quello che abbiamo appreso in via informale,
una sfiducia nei nuovi, quindi una situazione particolarmente
complicata; infine abbiamo chiesto la partecipazione al bando di
gara per la gestione dell'aeroporto dell'Aquila e il coinvolgimento
nella relativa decisione del Consiglio di amministrazione e dei
rappresentanti nominati dalla Regione come previsto dai patti
parasociali firmati in data 22 dicembre 2004. Non abbiamo ricevuto
una risposta, sembra che rispetto a questo tema AVDA non abbia
deliberato nessun tipo di coinvolgimento; quindi, come lei ha detto
nella sua introduzione, verosimilmente è una partecipazione che ha
deciso Air Vallée e non AVDA.
Rispetto a questo tema la Regione è assolutamente in linea con
quanto lei afferma nell'interrogazione, ovvero che AVDA non può
occuparsi dell'aeroporto dell'Aquila, la selezione del partner ha
portato alla selezione per gestire l'aeroporto di Aosta e faremo di
tutto per tutelare gli interessi e la posizione
dell'Amministrazione regionale.
Président
- La parole au Conseiller Louvin.
Louvin (VdAV-R)
- Grazie. Mi fa piacere sapere che c'è
condivisione, sarà necessario aprire bene gli occhi.
Abbiamo saputo che l'amministratore delegato di AVDA sarebbe
stato in questi ultimi giorni "sfiduciato", fra virgolette, da
parte del socio di maggioranza, quindi se il partner regionale non
è partner gradito, si proceda; succede anche nelle migliori
famiglie che ci sia una separazione e, se del caso, un divorzio. Ma
qui bisogna stare molto attenti, perché un partner ci sta portando
fuori dal seminato rispetto alle nostre possibilità.
Air Vallée ha avuto una sentenza della Corte costituzionale che
ha reso legittima la partecipazione azionaria sul presupposto che
fosse connesso con le attività della Regione, è la sentenza n.
51/1991; allora, attenzione a non portarci fuori dal seminato.
Siamo molto preoccupati di questa situazione, naturalmente per i
riflessi economici, ma perché non possiamo essere partner economico
di attività che vanno ben oltre il mandato che riteniamo di poter
dare a quella società. In Air Vallée ci siamo, è 0,11 percento
Finaosta in gestione ordinaria...
Président
- Merci, collègue Louvin.
