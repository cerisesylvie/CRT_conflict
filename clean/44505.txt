Classificazione
TRASPORTI E VIABILITÀ
Viabilità
TURISMO E INDUSTRIA ALBERGHIERA



Oggetto del Consiglio n. 1489 del 11 maggio 2022 - Resoconto
OGGETTO N. 1489/XVI - Interpellanza: "Valorizzazione e
promozione dei percorsi della via Francigena".
Bertin (Presidente) -
Punto n. 23. Illustra il
consigliere Brunod, risponderà l'assessore Sapinet.
Brunod (LEGA VDA) -
Richiamata la mozione n. 653
approvata all'unanimità in data 27 maggio 2021 avente come oggetto
"Impegno alla promozione e valorizzazione dei percorsi della Via
Francigena pedonale"; evidenziato che a oggi ci risulta che non ci
siano stati dei cambiamenti e delle evoluzioni rispetto alla
situazione presentata lo scorso anno attraverso i contenuti
espressi nella mozione; tenendo conto che l'itinerario della Via
Francigena può essere percorso durante parecchi mesi dell'anno e
quindi non solamente nel periodo estivo, come per gli itinerari in
alta quota, questo particolare aspetto dà quindi ottime opportunità
ai diversi Comuni del fondovalle attraversati dal percorso di farsi
conoscere attraverso azioni di promozione, valorizzazione e
sviluppo del proprio territorio.
Si interpella quindi l'Assessore competente per conoscere quali
azioni e risultati concreti sono stati portati avanti
dall'Assessorato in collaborazione con i Comuni interessati per
risolvere le criticità e i contenuti espressi nella mozione e
sapere se vi sia l'intenzione di sollecitare nuovamente i Comuni
interessati affinché si arrivi al più presto a una risoluzione
definitiva delle criticità, con l'obiettivo di rendere maggiormente
fruibile quest'importante itinerario internazionale e soprattutto
dando la giusta importanza e visibilità ai diversi Comuni
attraversati dal percorso principale e dalle varianti della Via
Francigena.
Presidente -
Risponde l'assessore Sapinet.
Sapinet (UV) -
Avevo già risposto alla mozione 653 che
era stata approvata all'unanimità in data 27 maggio 2021, una
questione che condividiamo con l'assessore Guichardaz, così come
abbiamo un po' condiviso il percorso, avendo fatto io dei passaggi
magari più a livello politico con i Sindaci e avendo le sue
strutture portato avanti quanto poi richiesto nella mozione, che
aveva il seguente oggetto: "Impegno alla promozione e
valorizzazione dei percorsi della Via Francigena pedonale", merita
innanzitutto ricordare che l'unico soggetto responsabile per
l'approvazione di eventuali varianti - perché poi di variante si
parlava - del percorso certificato dal Consiglio d'Europa, previo
accordo con le Regioni e dei Comuni competenti, è l'assemblea
annuale dell'Associazione europea delle Vie Francigene.
Al fine di dare concretezza agli impegni presi, in accordo -
come detto - con il collega Guichardaz e con le strutture
"Promozioni e progetti europei per lo sviluppo del settore
turistico" e "Foreste e sentieristica", si è presentata
all'assemblea annuale dell'Associazione europea delle Vie
Francigene, che si è svolta il 27 aprile scorso, la richiesta già
avanzata dal Comune di Issogne e concordata con il Comune di Verrès
come variante al percorso pedonale principale, richiesta che è
stata accolta e per la quale a breve l'Associazione direttamente
provvederà all'aggiornamento del sito.
A tal fine erano stati effettuati vari incontri con i Comuni
interessati dal percorso, sia specifici che sulla tematica in
questione, sia nell'ambito, appunto, dei frequenti incontri che
presso l'Assessorato all'agricoltura abbiamo con i Sindaci, sia
sulle problematiche di transitabilità e sicurezza e sulle
iniziative relative alla sentieristica, sia di quelle di rilevanza
regionale che di interesse comunale; nello specifico ricordo
nell'autunno, a novembre-ottobre, incontri proprio sulla tematica
"Via Francigena" con i comuni di Verrès e Issogne.
Tale variante sarà segnalata mediante tutti gli strumenti di
comunicazione e promozione del percorso internazionale, sia
cartaceo che sul web, a fianco del percorso principale che rimane
quello che si sviluppa interamente sul versante di sinistra
orografica e che attraversa l'abitato di Verrès, dove sono presenti
la prevostura di Saint-Gilles, sede di accoglienza dei pellegrini,
diverse strutture ricettive che danno e fanno parte delle strutture
amiche della Via Francigena: ristoranti, negozi e servizi di prima
necessità, come la farmacia nonché l'ostello "Il Casello" nei
pressi della stazione ferroviaria.
Infatti l'Associazione europea delle Vie Francigene - che valuta
l'ammissibilità delle richieste di variante, come prevede il
vademecum specifico approvato dall'assemblea e attualmente in
vigore - stabilisce gli standard qualitativi del percorso,
essenziali per garantire la sicurezza e la fruibilità
dell'itinerario e fornisce le linee guida per la fase di
progettazione e realizzazione del percorso, della sua manutenzione,
della posa della segnaletica e per l'organizzazione
dell'accoglienza, all'interno di un sistema di programmazione e
valorizzazione partecipata rispettoso del principio di
sussidiarietà tra i livelli di responsabilità coinvolti.
Merita infine ricordare comunque che il percorso ciclabile della
Via Francigena lungo la tappa interessata dalla presente
interpellanza si sviluppa interamente sul versante destro
orografico nei Comuni di Champdepraz e Issogne e raggiunge il
percorso pedonale all'uscita dei Comuni di Issogne e Verrès che,
dal 2016, anno della pubblicazione della prima guida cartacea
ufficiale della Via Francigena, comprende mappe, descrizioni e
informazioni sul percorso dal Colle del Gran San Bernardo a
Roma.
Il Comune d'Issogne è presente con un box descrittivo e
fotografico che presenta il suo castello e il legame esistente con
le vie di pellegrinaggio.
Occorre specificare inoltre che l'intento dell'Amministrazione
regionale - da lei giustamente sollecitato - è quello di
valorizzare i beni culturali e paesaggistici del percorso e
spingere il pellegrino, ovvero il turista, a fermarsi, quasi a
indugiare tra i bellissimi borghi della nostra Valle. Tutto ciò è
un po' antitetico rispetto all'obiettivo dell'Associazione delle
Vie Francigene e allo spirito antico, che è quello di portare il
viandante a Roma il più rapidamente possibile evitandogli
deviazioni non utili.
Come detto precedentemente, percorrendo vari tratti in zone
urbane su viabilità ordinarie, anche la Via Francigena percorre
tratti di viabilità minori, sentieri comunali o di valenza
regionale, strade poderali e piste ciclabili.
La priorità è anche quella di risolvere tutte le criticità in
tal merito. A tal proposito attendiamo riscontri dal tavolo tecnico
giuridico per lo studio delle problematiche relative alla
responsabilità, alla transitabilità e alla classificazione e
promozione della rete sentieristica, poderale e della viabilità
minore regionale, riscontri che non potranno essere immediati ma
certamente ci sono le premesse per riuscire a tirare un po' le fila
di una rete pedonale ciclabile che unisce, nei suoi tratti alti,
paesaggi unici e, nei suoi percorsi a quote meno alte, beni
culturali di assoluto prestigio.
Come già detto per le problematiche relative al cammino balteo,
questi percorsi di rilevanza non devono essere visti come circuiti
chiusi e fini a se stessi, ma come itinerari lungo i quali si
incontrano altri possibili percorsi, si intrecciano sentieri,
borghi e villaggi che il turista attento e preparato dei nostri
giorni - è dotato, ormai lo sappiamo bene, di tecnologia e
cartografia - non ha problemi ad adeguare al meglio le proprie
esigenze.
Anche per questo, certo, lo sviluppo futuro della promozione
deve essere su modalità meno rigide e più duttili.
Presidente -
Per la replica, consigliere Brunod.
Brunod (LEGA VDA) -
Sono in parte soddisfatto, la parte
positiva è quella, come dice lei, che il 27 di aprile, durante
quest'assemblea, è stata accolta la parte di variante per quanto
riguarda il tratto Verrès-Issogne, quindi questo bene; dispiace un
po' sentire dire che quella è la variante ufficiale, che non si
possono fare altre varianti in quanto, come diceva lei, si cerca di
fare il percorso più breve possibile. Se andiamo sul posto
verifichiamo che c'è un dislivello maggiore sicuramente rispetto al
tratto della ciclabile, quindi diciamo che non è proprio la
giustificazione più corretta quella di dire percorso più breve
perché questo che è stato ufficializzato non è più breve, perché
quel tratto da Montjovet al centro di Verrès presenta anche un
dislivello con un profilo altimetrico abbastanza nervoso.
Quello che si chiede è maggiore impegno per cercare, visto che
lì, se uno va a vedere, ci sono tutti i segni della segnaletica,
ormai datata - passava anche da questa parte, come conferma lei,
anche la parte di ciclabile -  e noi chiedevamo la tracciatura
ufficiale di questa variante. Già tempo fa si era parlato del
cammino balteo dove non era stato accettato di fare una variante
sul percorso per valorizzare anche il parco del Monte Avic e
sarebbe stata una grande opportunità portare una variante della Via
Francigena sul lato Champdepraz per avvicinare questi pellegrini,
che sono numerosi, a un meraviglioso parco come quello del Monte
Avic. Quindi siamo un po' dispiaciuti per questo aspetto.
Speriamo che vengano fatte delle riflessioni in futuro per
cercare di ampliare... con delle difficoltà minime, perché comunque
si tratta di un tratto di percorso di 2-3 km già esistente, quindi
basta fare due o tre correzioni a quello che c'è, non vi è nessuna
difficoltà a fare le modifiche dovute sulla cartina e la cosa è
risolta.
Auspichiamo che ci sia maggiore collaborazione nuovamente con i
Comuni, perché io credo che anche Champdepraz dovrebbe essere
fortemente interessato a sollecitare delle modifiche al
sentiero.
Adesso sto parlando dei Comuni della Bassa Valle, ma sicuramente
la Via Francigena interessa tanti altri Comuni che avranno
sicuramente questo interesse. Sono delle grandi opportunità per
sviluppare un turismo outdoor: come anche molte volte abbiamo
sentito, vengono spese delle risorse, quindi cerchiamo di spendere
bene i soldi valorizzando fino a fondo tutti i punti che la nostra
regione merita di mettere in risalto nel modo migliore.
