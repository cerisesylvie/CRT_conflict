Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2417 del 10 maggio 2023 - Resoconto
OGGETTO N. 2417/XVI - Approvazione per l'anno 2022 del
rendiconto della gestione, del piano degli indicatori e del
bilancio consolidato del Consiglio regionale della Valle
d'Aosta.
Bertin (Presidente) -
Possiamo passare al punto seguente
dell'ordine del giorno: il punto n. 5. I punti n. 5 e 6 verranno
affrontati congiuntamente con voto distinto.
Il rendiconto della gestione per l'anno 2022, per quanto
riguarda il Consiglio, rivela il corretto utilizzo delle risorse
messe a disposizione per il regolare svolgimento dell'attività
dello stesso e dei suoi organismi incardinati. Il rendiconto della
gestione per l'anno 2022 è stato redatto secondo i principi
contabili dell'organizzazione sanciti dalla legge del 2011
suddividendo le entrate in titoli e tipologie e le uscite in
missioni, programmi e titoli. La gestione contabile è stata
effettuata contestualmente nel modo finanziario e in quello
economico-patrimoniale.
Il totale delle entrate nel 2022, al netto delle partite di giro
e dell'avanzo del 2021, ammonta a euro 8.660.237,30. L'assegnazione
a carico del bilancio regionale in favore del Consiglio ammonta a
euro 8 milioni e mezzo, di cui euro 8.057.000 sono stati destinati
alla copertura delle spese correnti, mentre 443 mila euro alla
copertura delle spese in conto capitale.
Il totale delle spese 2022, al netto delle partite di giro e
dell'avanzo proveniente dall'anno precedente 2021, ammonta a euro
7.547.684,18.
Al termine del 2022 si rileva un avanzo di amministrazione che
ammonta a euro 1.494.115,05 euro, derivanti da euro 1.895.102,18 di
fondo cassa al 31 dicembre 2022, cui si sommano euro 71.091,73 di
residui attivi, detratti euro 472.078,86, che risultano essere i
residui passivi.
Parte dell'avanzo, pari a euro 1.044.115,05, è stato vincolato
alla restituzione alla Regione autonoma Valle d'Aosta, come
previsto dall'articolo 15 del Regolamento interno di contabilità
del Consiglio regionale. Tale avanzo vincolato proviene da euro
706.290,82 euro provenienti dalla gestione delle spese correnti e
pari a 337.824,23 provenienti dalla gestione delle spese in conto
capitale.
Il restante avanzo, pari a 300 mila euro provenienti dagli anni
precedenti e 150 mila euro provenienti dall'anno 2022, è stato
accantonato in previsione delle erogazioni future delle indennità
di fine mandato a favore dei Consiglieri regionali uscenti;
contestualmente al rendiconto per la gestione 2022 vengono
approvati il piano degli indicatori e il bilancio consolidato fra
il Consiglio regionale e l'istituto per il sistema previdenziale
del Consiglio regionale.
È allegata al rendiconto la relazione per l'anno 2022
dell'attività svolta dal Comitato regionale per le comunicazioni
Co.re.Com. predisposta ai sensi della legge 26/2001.
Sulle proposte di rendiconto 2022 di assestamento del bilancio
di previsione del Consiglio regionale per l'anno 2023 ha espresso
parere favorevole, in data 18 aprile scorso, il Consiglio dei
revisori dei conti, istituito con la legge regionale 15 giugno 2021
e i cui componenti effettivi sono stati nominati dalla Giunta
regionale nel gennaio del 2022 e formalmente insediati nel febbraio
2022, precisamente l'11 febbraio.
La discussione su questi due punti è aperta. Se non vi sono
richieste di intervento, possiamo procedere alla votazione separata
dei due atti. La votazione è aperta. Votiamo il rendiconto. La
votazione è chiusa.
Presenti, votanti e favorevoli: 34
Il rendiconto del Consiglio è approvato all'unanimità.
