Classificazione
CASA DA GIOCO



Oggetto del Consiglio n. 1125 del 9 febbraio 2005 - Resoconto
OGGETTO N. 1125/XII - Recupero di crediti concessi a clienti
della Casa da gioco di Saint-Vincent. (Interrogazione)
Interrogazione
Richiamati i precedenti dibattiti consiliari in
materia;
Creduto opportuno avere ulteriori dati ed elementi di
giudizio sul tema delle "sofferenze" registrate presso il Casinò di
Saint-Vincent in riferimento ai prestiti concessi ai
giocatori;
il sottoscritto Consigliere regionale
Interroga
l'Assessore competente per sapere:
1) visto il cospicuo ammontare delle "sofferenze" relative al
recupero dei crediti concessi ai clienti del Casino de la Vallée,
alla data del 31/12/04, se vi sia un'inversione di tendenza
nell'ultimo mese;
2) qual era la situazione delle "sofferenze" nei due anni
precedenti (31/12/02 e 31/12/03);
3) quali sono le possibilità effettive di recupero dei
crediti concessi e quali provvedimenti sono stati concretamente
adottati per arginare e/o prevenire nuovi "scoperti".
F.to: Curtaz
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - In questa interrogazione si chiedono alcuni
dati conoscitivi puntuali che credo siano il seguito della
discussione dello scorso Consiglio, dove la nostra attenzione si
era rivolta al 2004, quindi in tale iniziativa, da un lato, si
chiede se all'inizio del 2005 vi sia stata un'inversione di
tendenza e ovviamente le misure adottate che vi avevo accennato lo
scorso Consiglio, visto il breve lasso di tempo, non hanno avuto
ancora apprezzabili risultati, tali da permetterci di dire che
abbiamo avuto degli esiti che possono confortarci.
Per quanto attiene la seconda domanda:
"qual era la
situazione delle "sofferenze" nei 2 anni precedenti (31 dicembre
2002 e 31 dicembre 2003)"
, credo che il quesito rappresenti la
volontà di avere degli elementi conoscitivi sui crediti e sulle
"sofferenze" da gioco, perché quelli erano i ragionamenti fatti la
scorsa volta, non altri crediti, cioè stiamo parlando dei crediti
da gioco. Fatta questa premessa, il 31 dicembre 2002 il bilancio
della Gestione straordinaria evidenziava dei crediti da gioco per
complessivi 3.676.519,68 euro e una corrispondente svalutazione di
849.558,91 euro. Il primo bilancio invece della "Casinò S.p.a." al
31 dicembre 2003 evidenziava 2.712.921 e una svalutazione di
1.355.107,85.
Terza domanda:
"quali sono le possibilità effettive di
recupero dei crediti concessi..."
, l'azienda è alla continua
ricerca di strumenti appropriati per rispondere alle mutate
esigenze della propria clientela di gioco, fra cui l'impostazione
di specifiche procedure di recupero crediti che divergono da caso a
caso, dipendendo principalmente dall'ammontare del credito, dalla
psicologia del soggetto, dalla sua attitudine al gioco, dal suo
patrimonio e dalla sua capacità di produrre reddito. Sicuramente
convengo con analisi già fatte in quest'aula che, più che
concentrarci sul recupero crediti, dobbiamo concentrarci su
un'erogazione del credito che sia sotto controllo e contenuta,
perché questa è la miglior garanzia di poter seguire il credito in
modo proporzionale alle disponibilità e alle possibilità del
cliente. Riconfermo quindi quanto vi ho annunciato la volta scorsa:
da un lato, la dotazione dal punto di vista tecnologico di
strumenti che possono individuare la bontà degli strumenti di
pagamento utilizzati; dall'altro, una riduzione generale
dell'ammontare di affidamento ai responsabili dei vari
dipartimenti.
Presidente - La parola al Consigliere Curtaz.
Curtaz (Arc-VA) - Non sono soddisfatto della risposta
dell'Assessore, anche perché la scelta di presentare questa
interrogazione è stata presa per cercare di ampliare il discorso,
visto che il tema era già stato affrontato lo scorso Consiglio,
quando i colleghi de "La Casa delle Libertà" hanno presentato
un'iniziativa analoga, sebbene più circoscritta rispetto ai dati
oggi richiesti. La nostra insoddisfazione deriva dal constatare
che, rispetto al problema delle "sofferenze", nell'ultimo anno vi è
stato un aggravamento complessivo della situazione, se non ricordo
male, i dati del 31 dicembre 2004... ma soprattutto mi sembra che
l'impegno che l'Assessore individua circa una maggiore attenzione
nell'erogazione del credito sia un impegno dal punto di vista
generale assolutamente condivisibile, ma non capiamo quali siano in
concreto le iniziative che la "Casinò S.p.a.", su sollecitazione
dell'azionista di maggioranza, intende intraprendere per arginare
il fenomeno. Un fenomeno molto grave sotto ogni profilo, perché
abbiamo una grossa parte della potenzialità di utile della casa da
gioco che viene elusa dalla difficoltà di recuperare crediti da
gioco, quindi anche inesigibili dal punto di vista giuridico.
Vi è da rilevare un paradosso: quando discuteremo il bilancio
della "Casinò S.p.a.", dovremo valutare questi dati, perché o tali
"sofferenze" vengono spesate, cioè faranno parte delle voci
negative di bilancio, oppure avremo un bilancio falsato da questo
dato. Questo è un altro punto critico della vicenda del Casinò, che
non solo non presenta dei segnali di miglioramento... ormai questa
Giunta è in carica da un anno e mezzo e tale tema è sempre
all'ordine del giorno non perché vi siano notizie positive, ma
perché si accumulano notizie negative sotto ogni profilo.
Termino il mio intervento con un'ultima raccomandazione.
Leggiamo in questi giorni di ulteriori contatti per l'acquisizione
dell'Hôtel "Billia": invito la Giunta a molta prudenza, perché non
vorrei che, dopo aver trascorso due anni con un "pugno di mosche in
mano", si faccia un acquisto per l'"immagine", per dire che si sta
comunque facendo qualcosa per il Casinò e magari si fa l'operazione
sbagliata. Dico questo perché abbiamo letto sui giornali di cifre
che mi sembrano veramente consistenti, considerando lo stato di
quell'immobile e soprattutto la destinazione che quest'ultimo avrà,
perché è cosa ormai riconosciuta di tutti gli addetti al Casinò che
l'attuale Hôtel "Billia" è sovradimensionato rispetto alle esigenze
della casa da gioco.
