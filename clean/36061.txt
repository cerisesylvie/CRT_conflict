Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 345 del 15 gennaio 2014 - Resoconto
OGGETTO N. 345/XIV - Interpellanza: "Predisposizione di linee
guida per il contenimento delle spese per l'utilizzo di autoveicoli
da parte dei dipendenti delle società partecipate dalla
Regione".
Presidente
- Per l'illustrazione, la parola al collega
Cognetta.
Cognetta (M5S)
- Grazie Presidente.
Questa interpellanza riguarda chiaramente i costi della
politica: noi siamo particolarmente attenti a ciò, sappiamo che non
sono solo quelli che riguardano noi politici, ma, chiaramente,
riguardano tutto ciò che è la gestione di controllate e
partecipate, oltre che dell'Amministrazione. In particolare, in
questa interpellanza prendiamo una società partecipata a caso - in
questo caso IN.VA. - che ci risulta avere sviluppato un contratto
di noleggio di autoveicoli, e vorremmo capire: a chi sono stati
assegnati questi autoveicoli; se è vero che c'è questo contratto;
se è intendimento di questo Governo porre, in generale, un
provvedimento nel quale specifichi l'adozione di questi o altri
benefit che vengono dati alle figure apicali delle nostre società
controllate e partecipate.
Noi vorremmo che ci fosse un controllo preciso e puntuale per
evitare sprechi, che conosciamo, in tantissime altre
consociate.
Presidente
- Per la risposta, la parola all'Assessore
Baccega.
Baccega (SA)
- Grazie Presidente.
La società IN.VA. non ha stipulato, nel corso del 2012, nuovi
contratti di noleggio per autovetture. Nel corso del 2013, invece,
sono stati prorogati 7 contratti già in essere del totale parco
auto della società che è pari a 14 autoveicoli. Nel 2012, la
società ha sostenuto un costo totale per i contratti di noleggio
delle 14 autovetture di 57.987 euro; di queste, 7 sono in uso
promiscuo ai dirigenti della società per un costo a noleggio pari a
43.628 euro. Per questi 7 veicoli non è possibile avere il numero
totale delle trasferte in relazione al fatto che le vetture in
argomento sono assegnate ai dirigenti in uso promiscuo, così come
prevede il contratto di lavoro nazionale dei dirigenti
dell'industria, che individua tale assegnazione quale componente
retributiva di ogni dirigente e soggetta all'applicazione della
normativa fiscale in tema di benefit. A proposito, comunque, la
società applica un regolamento con il quale è stata adottata una
car policy al fine di disciplinare diritti e doveri nell'utilizzo
di auto assegnate in uso promiscuo.
Al terzo quesito, rispondiamo che non è intendimento di questo
Governo regionale emanare provvedimenti di indirizzo per
individuare le linee guida in merito all'attribuzione ed
all'utilizzo dei veicoli per le società controllate e partecipate,
in quanto non si ritiene né opportuno, né legittimo sottoporre le
stesse ad un'ingerenza nella propria attività organizzativa.
Inoltre, la realtà delle società controllate e partecipate è molto
variegata e linee generali univoche per tutte potrebbero risultare
incoerenti con i singoli obiettivi gestionali, nel rispetto delle
norme e degli indirizzi strategici forniti dall'assemblea dei soci;
quindi devono avere la possibilità di attuare la propria azione
secondo le scelte dei singoli organi di amministrazione che ne
hanno piena responsabilità. È comunque intendimento del Governo
individuare quel percorso di approfondimento già più volte
sottolineato sulle società partecipate che ci consentirà di
stabilire punti fermi rispetto a tutta una serie di procedure, ed è
anche intendimento del Governo - e si sta procedendo in questo
senso - adottare tutte le procedure possibili per addivenire ad una
decisa azione di contenimento della spesa, là dove possibile e là
dove in linea con gli obiettivi programmatici. Mi preme
sottolineare che la recente legge di stabilità individua, dal comma
550 al comma 562, tutta una serie di provvedimenti nuovi e
significativi che dovranno essere, comunque, oggetto di
approfondimento per poi entrare nel merito dei nostri percorsi.
Grazie.
Président
- Merci. Pour la réplique, la parole au
collègue Cognetta.
Cognetta (M5S)
- Sì, grazie Presidente.
Non ce ne vogliano i "poveri dipendenti" di IN.VA. che hanno un
contratto meraviglioso con il quale possono avere l'auto aziendale,
a noi fa piacere...sì, lo so che sono i dirigenti...infatti, ma era
una battuta voluta. C'è un contratto che prevede specificatamente
che dobbiamo dar loro l'auto e quest'auto deve costare, alla fine,
43.000 euro all'anno, che proprio sono due spiccioli! D'altronde,
mi risulta che neanche il Direttore generale dell'USL abbia, per
esempio, in uso un'auto aziendale...quindi mi sembra giusto che 7
dirigenti - e anche di più - ce l'abbiano per IN.VA.!
Voi avete detto che c'è un regolamento di car policy. Lei ha
detto, Assessore, che c'è questo regolamento e ci farebbe veramente
molto piacere saperlo. I dirigenti di IN.VA. potrebbero comunque
capire che devono, diciamo così...mollare un benefit che,
sicuramente, è anacronistico, è costosissimo e non serve
assolutamente a nulla. Aggiungo a questo il fatto che, essendo 14
autoveicoli, come ha detto lei giustamente, ve ne sono altri 7 che
costano solo 14.000 euro, fatti i dovuti calcoli che ci ha dato
lei. Quindi, voglio dire, probabilmente quei 7 che usano i
dirigenti sono veicoli estremamente più costosi di quelli che,
invece, normalmente sono in uso alla società. Sono dati che ha dato
lei: 14 autoveicoli, 57.000 euro; i 7 in uso promiscuo 43.000
euro...vuol dire che 7 costano 14.000 e gli altri 7 tutta la
differenza. Infine, non ci è stato risposto sulle trasferte perché
non abbiamo i dati, quindi non sappiamo neanche come le usano
queste auto!
Alla fine, che cosa capiamo da questa semplice interpellanza?
Capiamo che sulle controllate e partecipate noi non abbiamo nessun
controllo, come abbiamo giustamente evidenziato in tutti questi
Consigli, e soprattutto che non c'è la voglia, da parte del
Governo, di andare a controllare il gestire. Però, poi ci si chiede
di mettere dei soldi, ci si chiede comunque sia di rimpinguare le
spese...spese assurde, come in questo caso. Ora, voi dovreste
rendervi conto che non si può più andare avanti così...io non so,
veramente...lei è Assessore al bilancio, sa benissimo quale sia la
situazione, anzi, la conosce meglio di noi. D'altronde, il "gran
capo" è andato a Roma giusto per capire quale sia il problema,
visto che non ce l'avete ancora detto e qui, invece, continuiamo a
spendere e a spandere senza problemi! Poi facciamo i
sofismi...guardiamo il 2012 è così, il 2013 è cosà... Ma vi volete
rendere conto che dobbiamo dare un'enorme sistemata a questo
sistema che, oramai, fa acqua da tutte le parti e che non possiamo
più permetterci? Il mio collega l'ha detto, ma l'hanno detto anche
gli altri: oramai, non è più tempo di questi benefit assurdi! Ma
che cosa ci vuole per farvelo capire? C'è il CCLN? Cambiamolo! Non
è un problema, si fa un accordo integrativo, non ci vedo niente di
strano! Gli si dice: "basta, non ho più soldi"...due minuti? No, ce
ne vorranno dieci...a dirgli: "non ho più soldi"...fine! ...mentre
invece, per tante altre cose, noi tagliamo semplicemente...lì sì
che ci vogliono due minuti!
Presidente
- Colleghi, vista l'ora, chiudiamo i nostri
lavori per questa mattinata. Ci rivediamo alle 15,30, ricordando
che è convocata una riunione dei Capigruppo alle 14,30. Grazie.
---
La seduta termina alle ore 12,56.
