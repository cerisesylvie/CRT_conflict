Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 1839 del 22 marzo 2006 - Resoconto
OGGETTO N. 1839/XII - Esclusione dei mangimi contenenti OGM
dall'alimentazione delle bovine lattifere. (Interrogazione)
Interrogazione
Informati dal comunicato del "Consorzio Produttori e tutela
della D.O.P. FONTINA" emesso in data 16/2/06 che comunicava che con
apposito regolamento si escludevano i mangimi contenenti Organismi
Geneticamente Modificati dall'alimentazione delle bovine
produttrici di latte;
Giudicato favorevolmente il provvedimento e in attesa di
poter visionare direttamente detto regolamento;
i sottoscritti Consiglieri regionali
Interrogano
l'Assessore regionale dell'Agricoltura per sapere:
1) se nell'alimentazione quotidiana delle vacche il
regolamento preveda delle percentuali di massima dei vari mangimi
in rapporto al fieno somministrato;
2) attraverso quali strumenti, periodicità e su quante
aziende individuate il Consorzio controlla la somministrazione dei
mangimi non contenenti O.G.M.;
3) se il Consorzio è a conoscenza che in passato siano stati
somministrati mangimi contenenti O.G.M.;
4) se è stata prevista una campagna di informazione ai
cittadini sull'argomento.
F.to: Bortot - Squarzino Secondina - Venturella
Presidente - La parola all'Assessore all'agricoltura e risorse
naturali, Isabellon.
Isabellon (UV) - L'argomento "OGM" è già stato dibattuto più
volte in quest'aula e in occasione di questa interrogazione devo
evidenziare con piacere che anche gli interroganti esprimono un
giudizio favorevole sulla presa di posizione del Consorzio
produttori e tutela della fontina. L'esclusione degli alimenti
provenienti da coltivazioni "OGM" nell'alimentazione delle
lattifere non può che essere salutato con favore, le produzioni
agricole valdostane "DOP" tradizionali hanno infatti puntato tutto
sul rapporto con la tradizione e con il territorio. Bisogna dire
che quella del consorzio è stata una decisione che è giunta al
termine di un percorso iniziato nell'ambito di un incontro alla
"Table de concertation agricole" nel novembre dello scorso anno e
provocato da una precisa domanda del sottoscritto circa
l'opportunità di ammettere cereali "OGM", anche se autorizzati a
livello europeo nella filiera fontina. In effetti, in sede di
"Table de concertation" avevo proposto, anche a seguito di una
maggiore sensibilizzazione che in questi ultimi tempi si è venuta a
creare sull'argomento, di valutare la possibilità di preservare la
filiera fontina dall'utilizzo degli "OGM" con l'adozione da parte
del consorzio di una propria deliberazione. In quella sede era
stato dato compito anche al consorzio di verificare la
disponibilità sul mercato di mangimi senza "OGM", in particolare
della soia, e il tutto era stato sottoposto al dibattito essendo la
"Table de concertation"
un tavolo allargato, dove c'è la
partecipazione di tutti gli attori della filiera, comprese le
associazioni di categoria, che devono tutelare le aziende agricole
interessate.
Venendo ai punti dell'interrogazione, rilevo due argomenti
distinti, benché la premessa sia nei soli "OGM". La prima riguarda
l'uso dei mangimi, indicata al punto primo come tecnica
consolidata, scientificamente voluta ed economicamente
irrinunciabile nell'alimentazione zootecnica con gli opportuni
corollari sui controlli e sull'uso. La seconda richiesta dei
restanti punti è specifica sugli "OGM".
Per quanto riguarda il primo punto, occorre rifarsi al
disciplinare di produzione della fontina, che accorda ai mangimi la
funzione di complementi di alimentazione. Non potrebbe essere che
così parlando di ruminanti, che hanno necessariamente come base di
alimentazione le fibre contenute nei foraggi. Il disciplinare
infatti dice:
"è possibile l'utilizzo di mangimi concentrati
conformi alla normativa vigente"
. Per quanto riguarda poi la
percentuale di massima, il tutto è regolamentato nell'articolo 4
del disciplinare, che è tanto preciso quanto severo al proposito.
L'elenco degli alimenti vietati è lungo e dettagliato, il
disciplinare pone poi vincoli sui vegetali ammessi
nell'alimentazione e percentuali precise oltre alle quali non è
consentito andare nella formulazione dei mangimi. Per capire il
grado di dettaglio del disciplinare, posso riportare due esempi:
sono vietate le farine di estrazione di arachide, di colza, di
ravizzone, di palmisto, le carrube, la manioca, le rape, in
generale tutti i sottoprodotti dell'industria alimentare. In merito
poi alla parte proteica, la soia integrale è invece ammessa, ma in
ragione non superiore al 5% della formulazione del mangime, 10% se
certificata biologica. Il controllo avviene in questo modo: il
produttore di mangime invia al consorzio la formula del mangime che
intende mettere sul mercato della fontina, il consorzio valuta la
congruità della formula con quanto stabilito dall'articolo 4 del
regolamento. Se tutto è in ordine, il mangimista può riportare sul
cartellino la dizione "autorizzazione del Consorzio produttori e
tutela della DOP fontina". La corrispondenza del contenuto del
mangime a quanto dichiarato dal cartellino è verificata dai servizi
veterinari dell'USL che collaborano con il consorzio, quindi qui
stiamo parlando di controlli. Per esaurire la risposta al punto n.
1 è necessario fare un accenno anche all'assistenza tecnica, che
tramite l'"AREV" e l'"ANABORAVA" è a disposizione degli allevatori.
Uno dei compiti di questi tecnici è proprio quello di valutare la
quantità di mangime necessaria per soddisfare le esigenze nutritive
degli animali, tenuto conto del livello delle produzioni e dei
foraggi aziendali, quindi il tutto è scientificamente
controllato.
Passando al punto n. 2, ho già risposto in parte prima, nel
senso che non è ancora attivo un piano di controllo sui mangimi
utilizzati in azienda specifico per gli "OGM", in quanto di recente
approvazione questa deliberazione da parte del consorzio. Il
consorzio interviene in maniera preventiva autorizzando solo quelli
che, oltre a rispondere ai requisiti del disciplinare, a questo
punto non contengono neanche "OGM". Siccome i produttori di latte
per fontina possono acquistare solo mangimi con l'autorizzazione
del consorzio, il controllo è su tutti gli allevamenti di
conseguenza. È chiaro che un piano di controllo che accerti che
qualche mangimista non abbia dichiarato il falso, cioè che utilizzi
"OGM" e non lo dichiari, deve essere messo in piedi. I controlli
più che basarsi sulla periodicità e sul numero di aziende tengono
conto, proprio grazie al meccanismo dell'autorizzazione, della
diffusione dei vari tipi di mangime, 10 mangimi coprono circa il
90% del mercato valdostano. Sarà quindi sufficiente integrare le
analisi già previste per gli obiettivi in atto con quelle per
ricercare la presenza di eventuali "OGM", quindi interveniamo su
delle procedure già esistenti. La definizione di un piano
complessivo dei controlli partecipato da USL, dal consorzio e anche
dai servizi dell'Assessorato è previsto per il mese di maggio.
In merito al punto n. 3 c'è da dire che è il consorzio stesso ad
essersi trovato nelle condizioni di esaminare la richiesta di
approvazione per un mangime che riportava in etichetta la dicitura
"soia geneticamente modificata"; questo è emerso poi a seguito
delle ultime normative europee che chiedevano di evidenziare tale
aspetto. La soia utilizzata a suo tempo era autorizzata a livello
comunitario insieme ad alcuni mais, quindi il consorzio non poteva
non autorizzare l'uso; d'altra parte i disciplinari di produzione
non possono vietare alimenti regolarmente autorizzati. Di qui la
scelta del consorzio di dotarsi di un atto di autodisciplina dei
produttori, questo è quello che è stato fatto, cosa che è alla fine
di quel percorso di riflessione e condivisione da parte di tutte le
organizzazioni agricole che ho ricordato in premessa. È stata
quindi adottata una linea di autodisciplina che è andata
ulteriormente ad inserirsi nell'applicazione del disciplinare.
Per il punto n. 4 posso confermare che una campagna di
informazione è prevista anche dagli accordi intercorsi in sede di
"Table de concertation", è evidente tuttavia che tale campagna non
potrà iniziare prima di 3 mesi dalla decisione del consorzio, tempo
di maturazione della fontina, quindi ci deve essere una tempistica
che deve essere indice di serietà anche sui tempi. Lo sforzo di
informazione dovrà essere incisivo, perché a fronte di questa
ulteriore limitazione produttiva già ho detto quanto restrittivo
sia il regolamento per l'alimentazione, i produttori si aspettano
un riconoscimento dal mercato che almeno copra i maggiori costi
sostenuti, perché il reperimento di mangimi con queste
caratteristiche può portare ad un aumento di costi per quel che
riguarda il loro reperimento. Nella decisione finale tale
considerazione ha pesato molto. Va bene mettere regole su regole,
questo è l'umore degli allevatori, limitazione su limitazione, ma
se poi il mercato resta fermo, ai produttori rimane solo l'aggravio
dei costi. Questa è l'azione che credo con l'apporto di tutti
coloro che possono sostenere tale linea sia auspicabile per il
futuro.
Presidente - La parola al Consigliere Bortot.
Bortot (Arc-VA) - L'interrogazione da parte del nostro gruppo
voleva solo mettere in evidenza un percorso che riteniamo giusto e
corretto. Da lì però a "firmare una cambiale in bianco" sia
all'Assessorato, sia al consorzio ce ne passa, nel senso che il
nostro compito è anche di controllare e verificare.
L'interrogazione è nata perché chiedendo il regolamento appena
approvato dal consorzio alle segretarie dei gruppi consiliari è
stato risposto:
"sono tutti in America"
e non si capiva chi
doveva autorizzare per farci avere questo regolamento. Le altre
preoccupazioni nascono invece dal fatto che l'Organizzazione
mondiale del commercio ha condannato l'Unione europea per le
restrizioni precauzionali introdotte sul proprio territorio per
quanto riguarda la libera circolazione e coltivazione di prodotti
"OGM". Questa è la cosa molto grave che ci fa capire chi comanda
nel mondo rispetto ai Governi e alle Regioni... la situazione si è
ulteriormente aggravata con una sentenza della Corte
costituzionale, che ha bocciato la legge del Ministero agricoltura
e foreste per quanto riguarda la legge quadro predisposta di
riferimento affinché le Regioni potessero poi delegiferare sulla
compatibilità coltivazione "OGM" e coltivazione normale e
biologica. Partendo da tutti questi presupposti e dal fatto che
andava assolutamente valorizzata tale deliberazione del consorzio,
è venuta la richiesta di capire se l'indicazione di non utilizzare
mangimi "OGM" nella produzione di fontina che noi riteniamo un
valore aggiunto fosse sufficientemente valorizzata, perché il
problema non è di aggravare di ulteriori controlli i produttori di
fontina, che penso che quanto a "scartoffie" ne abbiano dei pacchi,
ma il problema è di prendere iniziative atte a convincere, ad
introdurre questioni di eticità che diventa un valore aggiunto sul
non utilizzo degli "OGM". Il discorso dei controlli è che purtroppo
ormai nel mondo, soprattutto soia e mais sono produzioni - perché
le grandi produzioni vengono fatte in Argentina, negli Stati Uniti
e in una parte del Brasile - al 90% "OGM", quindi giusta
l'introduzione dell'"HACCP" per quanto riguarda la filiera e di
conseguenza i produttori di mangimi sono loro che garantiscono il
mangime non "OGM", ma se non c'è un ulteriore controllo del
consorzio e dell'Assessorato a campione, c'è il rischio che un
caso, due casi, tre casi - sappiamo che il mondo è fatto anche di
furbi - vanifichino tutto il lavoro e la deliberazione presa dal
consorzio. È possibile allora avere questa deliberazione del
consorzio? Penso di sì. Sulla base di questa deliberazione è
possibile verificare in che maniera è stato introdotto il divieto,
se esistono ancora margini per cui allevatori possono sfuggire o
meno? Questo era il senso della nostra interrogazione, ritengo
comunque, al di là di alcune iniziative che devono essere
intraprese perché la deliberazione del consorzio è recente, intanto
di tornare sull'argomento e in ogni caso dichiarare apertamente che
questo tipo di provvedimenti disciplinari vanno nella direzione non
solo di valorizzare il prodotto, ma anche di tutelare i cittadini
consumatori.
