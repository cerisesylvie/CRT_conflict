Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2155 del 9 luglio 1986 - Resoconto
OGGETTO N. 2155/VIII - RITARDO NELL'INIZIO DEI LAVORI PER IL
COLLEGAMENTO FUNI VIARIO AOSTA-PILA. (Interrogazione).
PRESIDENTE
: Do lettura dell'interrogazione in oggetto
presentata dal Consigliere Baldassarre:
INTERROGAZIONE
Nella seduta del Consiglio regionale del 29 novembre 1985 fu
approvata la
trattativa privata, molto discutibile, per il
collegamento funiviario Aosta-Pila.
In quell'occasione per sostenere, "arrampicandosi sui vetri",
la necessità della trattativa privata che ammonta ad un importo di
15 miliardi, si addusse l'urgenza dei lavori.
Ora, siccome sono passati diversi mesi, e quell'urgenza non
sembra più esistere per giustificare la trattativa privata;
il sottoscritto Consigliere regionale
INTERROGA
l'Assessore al Turismo, Urbanistica e Beni Culturali per
sapere:
1)
quando inizieranno i lavori del collegamento
funiviario Aosta-Pila ed i motivi che hanno indotto tale
ritardo;
2)
poiché sembra sfumata l'urgenza se ritiene valida
la scelta della trattativa privata.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
In merito a quanto chiede l'interrogante
rispondo dicendo che i lavori di disboscamento sono stati iniziati
da circa 2 mesi. Quelli di demolizione dei tralicci e dei
basamenti, sono iniziati dopo la concessione edilizia e
l'approvazione del progetto esecutivo, avvenuta alla fine di
maggio, da parte del Ministero dei Trasporti.
L'interpellante chiede anche come mai si è ricorsi alla
trattativa privata motivandola con ragioni di urgenza. Ribadisco
che è stata scelta la trattativa privata preceduta da una gara
ufficiosa, come il Consigliere Baldassarre ben sa, perché ne
abbiamo dibattuto ampiamente, dietro sua richiesta, in sede di
Commissione competente, alla quale abbiamo anche invitato i tre
tecnici nominati dalla Giunta (Gli ingegneri Landi e Berthod ed il
Prof. Marchi del Politecnico di Torino), che hanno ampiamente
spiegato, ribadendole anche in quella sede, le ragioni della
scelta.
Si è precisato infatti che in questo genere di appalti, del
tutto particolari, è quasi impossibile che un ente pubblico riesca
a predisporre un progetto che possa essere approvato dal Ministero,
in quanto il Ministero pretende il rispetto di determinate norme di
carattere tecnico, che può essere garantito soltanto dalle società
che costruiscono gli impianti e che sono anche depositarie di
alcuni particolari brevetti. L'urgenza è motivata dal fatto che,
pur avendo avuto a disposizione tempi piuttosto ristretti, siamo
riusciti, ugualmente ad ottenere dal Ministero dei Trasporti
l'approvazione del progetto esecutivo che ci è pervenuta nel mese
di giugno. Se avessimo dovuto percorrere un'altra strada non
avremmo ottenuto in tempo l'approvazione del Ministero e ci
troveremmo ancora con i progetti in alto mare.
Ribadisco quindi che la scelta della Giunta regionale di
effettuare una gara ufficiosa è stata giusta per la particolarità
del lavoro e che l'urgenza è stata motivata dal fatto che, se non
avessimo fatto così, non avremmo avuto l'approvazione del progetto
da parte del Ministero dei Trasporti, perché per qualunque altro
progetto presentato da un ente pubblico sarebbe occorso almeno un
anno per la sua approvazione. Questo è quanto ci hanno detto i
tecnici competenti in questo settore e noi, a livello di Giunta
regionale, abbiamo seguito puntigliosamente quanto ci è stato
consigliato.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Non era assolutamente mia
intenzione far arrabbiare l'Assessore Borbey. Quando un Consigliere
presenta un'interrogazione intende avere dei chiarimenti. È vero
che, dietro mia richiesta, era stata costituita una Commissione che
non ha funzionato perché dovevamo chiedere, ottenere e valutare
insieme, proprio in Commissione, le varie documentazioni.
Invece abbiamo sentito l'ingegnere-capo della Regione, che si è
trovato in enorme imbarazzo nello spiegarci i motivi della scelta
della trattativa privata. Non si tratta di una mia personale
constatazione, ma è una considerazione che interessa quasi tutti i
membri della Commissione. Naturalmente questa Commissione ha
tentato l'insabbiamento (uso un termine che può sembrare esagerato
ma non lo è) per non far proseguire i lavori, tanto è vero che io
fui costretto a presentare una interrogazione con richiesta di
risposta scritta per chiedere tutta la documentazione necessaria
che oggi è in mio possesso.
In quell'occasione l'unico motivo sostenuto dall'ingegnere-capo
che potesse giustificare il ricorso alla trattativa privata era
l'urgenza: ora, dal 29 novembre sino al mese di luglio...
Non so perché l'Assessore Borbey ha voluto dire che i lavori
sono iniziati, quando sa meglio di me che non è vero.
La settimana scorsa noi siamo stati a St. Rhémy dove c'era anche
l'ing. Canestrini, che è stato nominato direttore dei lavori ed in
merito c'è una delibera che ne prevede il compenso ("beato lui!")
per 250 milioni, il quale ha detto: "Forse inizieremo i lavori nel
mese di agosto". A questo punto o il direttore dei lavori non è al
corrente di particolari notizie oppure...
BORBEY
(fuori microfono): "...è stata fatta... Vai a
vedere!"
BALDASSARRE (P.S.D.I.):
Perciò ho fatto la richiesta.
Assessore Borbey, sono così costretto a mettere in dubbio quello
che ha detto l'ing. Canestrini durante il pranzo quando, alla mia
specifica domanda: "Ma sono iniziati questi lavori?" ha risposto:
"No. I lavori inizieranno nel mese di Agosto". Probabilmente si
riferiva all'effettivo inizio dei lavori.
Comunque la mia interrogazione, aveva l'intento di ottenere
queste notizie e ringrazio l'Assessore per quello che ha detto.
Ognuno rimane sulle sue posizioni ed io rimango nella convinzione
che in quelle condizioni non si doveva procedere con la trattativa
privata anche perché l'urgenza non era giustificata. Ritengo di
aver fatto il mio dovere e ringrazio, comunque, l'Assessore per le
risposte che mi ha dato.
