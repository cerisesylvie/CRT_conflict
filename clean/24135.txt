Classificazione
ENERGIA



Oggetto del Consiglio n. 3118 del 21 novembre 2007 - Resoconto
OGGETTO N. 3118/XII - Interpellanza: "Caratteristiche del
progetto di teleriscaldamento per la città di Aosta".
Interpellanza
Viste le risposte date dall'Assessore Marguerettaz ad una mia
interpellanza sul progetto di teleriscaldamento per la città di
Aosta nel Consiglio del 9 maggio u.s.;
Appreso dagli organi di stampa che la Soc Telcha
(Telechauffage Aosta), società costituita da due aziende private
(SEA, fratelli Ronc) e CVA, produrrà una potenza di 15 megawatt
elettrici e di 95 megawatt termici che verranno distribuiti in
città tramite una rete da realizzare;
Appreso altresì di un accordo intercorso tra la Telcha e la
Cogne Acciai Speciali;
Vista la mozione di indirizzo approvata dalla maggioranza del
Consiglio Comunale di Aosta;
Considerate le linee generali di tale mozione, che non
contempla però nessuna indicazione su quante abitazioni saranno
riscaldate con l'acqua residuale "prodotta" dalla Cogne Acciai
Speciali, utilizzata per raffreddare gli impianti;
Osservato che, probabilmente, per integrare il fabbisogno
energetico, si farà riferimento ad una fonte fossile finita quale
il metano mentre sarebbe possibile ricorrere in alternativa ad una
fonte rinnovabile quale la geotermia;
Ritenuto che sarebbe opportuna un'indagine per valutare se
agli Aostani non importi piuttosto che gli investimenti della CVA
(azienda di proprietà della Regione) siano orientati verso
politiche di risparmio energetico;
i sottoscritti Consiglieri regionali
Interpellano
il Governo regionale per sapere:
1) la quota di partecipazione della CVA nella soc. Telcha; i
metri cubi di metano necessari previsti quando il progetto sarà a
regime; il contenuto dell'accordo intercorso tra Telcha e Cogne
Acciai Speciali; a quali condizioni di utilizzo dell'area occupata
(acquisto, affitto, cessione temporanea) la Telcha si installerà
all'interno dell'ex area Cogne di proprietà di Valle Aosta
Structure;
2) se sarà servita solo l'area della città di Aosta o anche
altre in altri Comuni e i tempi previsti per la realizzazione del
progetto;
3) quali sono stati i parametri presi a riferimento della
Telcha per stabilire che i cittadini utenti realizzeranno un
risparmio sulla bolletta attuale del 20% e se sono stati esaminati
i costi delle bollette in caso di utilizzo di energia rinnovabile
geotermica;
4) quale valutazione viene data di questo progetto e se vi
sia intenzione di monitorarlo così da promuoverlo anche in altre
località della Valle.
F.to: Bortot - Venturella
Presidente
- La parola al Consigliere Bortot.
Bortot (Arc-VA)
- Questo argomento del teleriscaldamento
e della cogenerazione e di una centrale da costruire all'interno
dell'"area Cogne" con una società che si chiama "Telcha", con il
49% delle azioni di "CVA" e altre quote da parte della "SEA" e
altre quote dei "Fratelli Ronc", dovrebbe attirare una maggiore
attenzione di questo Consiglio sull'opera che andiamo a
intraprendere non tanto per quanto riguarda i costi, ma su come
alimenteremo questa centrale e cosa sarà la città di Aosta, quali
saranno i costi ad opera realizzata per i cittadini di Aosta di
questo teleriscaldamento, se tale teleriscaldamento è necessario
farlo - dato che abbiamo metanizzato la città meno di 20 anni fa -,
con quale fonte energetica e, se è necessario farlo, perché non
farlo dove la città di Aosta e i Comuni limitrofi non sono serviti
dal metano.
Non so se i Consiglieri seguono, penso di sì, la crisi
petrolifera che stiamo attraversando, qualche collega di "Forza
Italia" stamani citava gli onnivori consumi della Cina e dell'India
e credo che a queste cose non prestiamo mai sufficientemente
attenzione, mi spiego meglio. Abbiamo una società madre che è la
"CVA", che decide non si sa con quali criteri... per utilizzare per
questo teleriscaldamento una parte dell'acqua calda della
"Cogne"... che la città di Aosta deve essere riscaldata con altri
metodi e criteri rispetto alla metanizzazione che abbiamo scelto 20
anni fa. Diritti o meno di questa società, di cui è proprietaria
l'Amministrazione regionale, quindi dovremmo tornare sulle
strategie di tale società se le decide il Consiglio o se le decide
il Presidente della stessa, sta di fatto che la società fa una
proposta. Non si capisce bene cosa sia successo, perché ad
un'audizione alla quale ero presente - credo fosse la IV
Commissione - è arrivato il Sindaco di Aosta che ha detto: "noi,
tutto sommato, non ci siamo ancora pronunciati, non ne sappiamo
molto, approfondiremo".
Questo progetto rimane in sospeso per alcuni giorni, inizia ad
andare avanti, campagna stampa sui giornali, "spot" pubblicitari,
giornalisti a disposizione per far credere alla città di Aosta che
questo sarà il progresso e lo sviluppo con tale
teleriscaldamento... morale un mese fa una mozione della
maggioranza al Comune di Aosta che vorrei leggeste, non voglio fare
il primo della classe, ma quella mozione è di un generico e di un
superficiale... non approfondisce niente! Vi è stato poi un
emendamento dell'opposizione e credo che ci sarà un accordo per
approfondire i termini tecnici di questa grande opera, ripeto, una
mozione di un generico che fa paura!
Noi dovremo fare più attenzione alle fonti energetiche come
vogliamo riscaldare le nostre abitazioni, non parliamo di risparmio
energetico e poi sorvoliamo bellamente su un progetto, non lo
approfondiamo, facciamo finta di niente, tale progetto va avanti
con tutte le conseguenze che ricadranno sulla popolazione di
Aosta.
Veniamo al dunque: teleriscaldamento, la fonte principale è
l'acqua calda che verrebbe in parte recuperata, un 30% del
fabbisogno, dall'acqua calda del raffreddamento delle lavorazioni
della "CAS". A parte che vedremo come riusciranno ad abbattere
l'acidità e il PH di tale acqua calda, che corrode tutte le
tubazioni, ma questo è relativamente secondario, mentre per il 30%
del fabbisogno usiamo l'acqua calda e, tutto sommato, non ci
sarebbe niente da obiettare, il 70% dell'acqua calda la produrremo
utilizzando il metano: una fonte fossile finita e non rinnovabile.
C'è un piccolo particolare... sono stato chiamato prima ad
illustrare, ho i dati e li farò avere... il metano è una fonte
fossile finita, il metano - notizia dell'altro giorno - della
Russia nel 2008 aumenterà del 15%. Quando si dice ai cittadini di
Aosta: "pensiamo a tutto noi, il Comune non tira fuori una lira o
la Regione non tira fuori una lira, voi avrete una riduzione della
bolletta del riscaldamento del 20%", chi è che non ci sta? Nel
frattempo si faranno le opere, si tireranno fuori i soldi, nel
frattempo si ribalta la città di Aosta, nel frattempo con l'aumento
del 15% del costo del metano annuo, perché gli incrementi di
consumo del metano sono esponenziali, questi Signori non hanno
fatto uno "straccio" di proiezione su quello che costerà la fonte
primaria per scaldare l'acqua calda per il teleriscaldamento ad
Aosta, non hanno fatto una proiezione di quanto verrà a costare il
metano fra 5 anni, ma l'opera sarà fatta, la centrale sarà fatta,
qualcuno ci avrà guadagnato dei soldi, i poveri "gabbati" saranno i
cittadini ai quali si andrà a dire: "scusate tanto, pensavamo che
il consumo dei gas non aumentasse in questo modo esponenziale ogni
anno, che i prezzi fossero stabili al 2005, adesso non ci stiamo
più dentro, cari cittadini di Aosta, smenate i quattrini!".
Se deve essere teleriscaldamento, sotto la città di Aosta vi
sono dei laghi d'acqua, si va con le pompe di calore, si estrae il
calore con la geotermia, che è una fonte rinnovabile, si vede
quanto si può estrarre e si dimensiona l'impianto rispetto alla
fonte energetica rinnovabile che abbiamo, che è la somma dell'acqua
calda per raffreddare gli impianti della "Cogne" più gli impianti
di geotermia riscaldando l'acqua che abbiamo sotto i piedi. Sulla
base di questa somma, si lascia perdere il metano, si dimensiona
l'impianto e si vedrà quanta parte di Aosta o area extraurbana si
riuscirà a riscaldare con il teleriscaldamento. Qualcuno mi
risponde? L'Assessore La Torre?
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Caro Consigliere Bortot, l'ho ascoltata e
cercherò di rispondere. Intanto cercherò di rispondere puntualmente
alle sue 4 domande, poi le darò qualcosa di scritto.
Al punto n. 1 la risposta è questa: intanto la "CVA" partecipa
al 49% nella società "Telcha S.r.l.", a regime l'impianto
utilizzerà 18.100.000 metri cubi di metano circa. Non ci sono
problemi di alimentazione per la rete esistente, che è in grado di
garantire questo tipo di alimentazione. L'accordo con "CAS" è in
corso di negoziazione e disciplinerà le modalità di collegamento al
circuito di raffreddamento della "CAS" - perché, come lei sa,
questo è un impianto che in parte è di cogenerazione, quindi si
avvale anche del calore prodotto dall'acciaieria - e le condizioni
economiche di utilizzo del calore di dette acque rispetto ad un
prelievo da falda, disciplina dei diversi coefficienti di
"performance" della pompa di calore. In realtà, quindi, c'è una
diversa coefficienza rispetto alla pompa di calore, perché qui si
sta parlando di un calore generato con un altro metodo, quindi non
si può fare un paragone. Le condizioni per l'insediamento sono in
corso di definizione, comunque sono condizioni allineate a quella
che "VDA Structure" offre alle aziende che intendono insediarsi
nell'"Espace Aosta", nel rispetto delle procedure definite dalla
Regione. Non si fanno dunque trattamenti di favore e quindi per
l'area è stato richiesto un diritto di superficie trentennale.
Risposta alla domanda n. 2: ad oggi il progetto prevede di
servire la città di Aosta, arrivando fino alla prima "fascia
collinare", in quanto il servire zone più elevate in altezza
comporta la necessità di investimenti in impianti di pompaggio i
cui costi sono elevati. Detta fase di sviluppo sarà esaminata alla
luce dei risultati della prima fase di espansione, quindi un primo
anello facile da servire, un secondo anello più alto, ma ancora
economicamente vantaggioso, non è previsto un terzo anello più alto
per le effrazioni perché i costi non sarebbero giustificabili.
Risposta alla terza domanda: il risparmio del 20% fa riferimento
allo sconto applicabile, mediamente, agli utenti che utilizzano gas
metano o gasolio. Qui potrei fare una precisazione: uno sconto del
20% è uno sconto che deriva dall'utilizzo per cogenerazione di
calore della "Cogne", per un'economia di scala, da una gestione di
economia di scala, ma anche da una gestione dell'acqua che ha un
ricircolo tale che è più sfruttabile in termini di calore rispetto
ad un impianto di un condominio. Questo per rispondere in parte a
quello che diceva lei prima: se il metano aumenta, aumenta per
tutti anche per il cittadino utente. Il fatto di avere un impianto
che produce un'economia di scala e comunque anche un'economia per
cogenerazione con il calore della "Cogne", garantirà sempre, per
quanto il metano salirà, un prezzo più basso, che hanno calcolato
nella misura del 20%. Il delta quindi sarà sempre 20% meno, poi ha
ragione lei: il metano salirà, forse il metano come elemento
fossile non è il futuro, ma costerà sempre all'utente il 20%
meno.
Devono inoltre considerarsi i risparmi derivanti da: assenza di
manutenzioni ordinarie e straordinarie delle caldaie, che non è
poco; assenza di pratiche burocratiche (vigili del fuoco, ISPESL,
autorizzazioni alle emissioni...); assenza di pericolosità e non è
poco, perché le microcaldaiette diffuse sul territorio hanno una
potenzialità di rischio, in questo caso abbiamo centralizzato
l'impianto, quindi manca la fiamma diffusa; nuovi spazi disponibili
nei locali caldaie, c'è anche un recupero di spazi che per i
condomini e le case hanno un senso. Non esistono in Valle fonti
geotermiche di acqua calda da falda. Possiamo considerare le terme
delle fonti geotermiche, volendo, ma non esistono, le possiamo
cercare; inoltre le fonti geotermiche non profonde relative allo
scambio con il terreno presentano investimenti elevati con notevoli
consumi di energia elettrica. Nella realtà il progetto utilizza
acqua di falda, prelevata e riscaldata da "CAS", ed è considerabile
quindi a tutti gli effetti di origine geotermica. È una geotermia
pilotata, perché l'acqua è estratta dalla falda, viene usata per
raffreddare gli impianti della "CAS", questo calore che viene
sottratto nel raffreddamento viene riportato nella rete; la rete
beneficia di tale acqua calda, non è sufficiente l'acqua calda per
dare un servizio a tutta la città, è necessario intervenire con il
gas metano che garantisce un'ulteriore produzione, ma attenzione,
mentre si produce acqua calda e si utilizza gas metano, si crea di
nuovo una cogenerazione che produce energia elettrica.
Punto n. 4: il progetto può essere promosso in altre aree, ad
oggi la società è comunque focalizzata sulla città d'Aosta. Queste
sono le 4 risposte alle sue domande. Ultima considerazione finale.
Il teleriscaldamento è comunque un qualcosa che va a vantaggio dei
cittadini, le perplessità che lei ha sono perplessità che si
possono condividere o meno, sta di fatto che mai nessuno avrebbe
pensato che il petrolio arrivasse a 100 dollari al barile. In
realtà ci dobbiamo porre una domanda più complessiva rispetto a
quello che lei giustamente ha detto: se si andrà avanti di questo
passo, il problema è quello di una società e non solo di un
individuo. Se pensate quanto costa oggi un litro di gasolio o di
benzina e ci chiediamo cosa costa la mobilità urbana dei cittadini,
o la mobilità veicolare del traffico pesante che poi ricade sul
costo delle merci, dobbiamo pensare seriamente come società a
strutturare il nostro modo di vivere in maniera diversa, concepire
in modo diverso come costruiamo le case perché il primo risparmio
sta nel costruire in modo diverso le case, certificazione edilizia,
certificazione energetica, risparmio energetico per abbattere fino
al 50-60% la dispersione di calore delle nostre case, in una
cultura del risparmio che è dimostrato che in termini di energia
elettrica si può risparmiare dal 20 al 30% con una gestione oculata
dei sistemi degli elettrodomestici, con una capacità di mobilità
ripensata con delle città riorganizzate, con dei parcheggi rivisti.
In realtà e in ultima battuta anche con incentivazioni a tutte le
fonti energetiche alternative perché sappiamo che il solare termico
è una realtà pratica che funziona, lo dice anche la CE che il
solare termico deve diventare obbligatorio sulle nuove costruzioni,
una parte di produzione di acqua calda deve essere considerata
vincolata al momento in cui si rilascia la concessione edilizia; il
fotovoltaico non è oggi così conveniente perché i termini di
recupero dell'investimento sono lunghi, ma diventerà una realtà;
credo quindi che l'impegno di tutta la collettività non possa che
andare in questa direzione che è quella della tutela del cittadino
nel risparmio energetico. Il teleriscaldamento comunque ad oggi
resta e resterà una possibilità di scaricare dalle "spalle" del
cittadino almeno quel 20% di costi, che non sarà la soluzione
finale, ma il 20% in meno su una famiglia con reddito moderato
rappresenta soldi contanti che possono essere distribuiti alla
famiglia in altro modo.
Presidente
- La parola al Consigliere Bortot.
Bortot (Arc-VA)
- "Prendo" la sua risposta in modo
interlocutorio, Assessore. Qui abbiamo un protocollo d'intesa che
dovrebbe essere firmato fra la "CVA" e la Regione; su questo
protocollo chiedo che venga fatto un approfondimento, non lo chiedo
a lei, lo chiedo al Consiglio, ossia cosa stiamo andando a fare?
Ripeto: la sua risposta è interlocutoria, ma noi dobbiamo
intervenire su un risparmio energetico, non possiamo continuare a
riscaldare le nostre case come le abbiamo. Ho fatto un discorso con
un ingegnere, i dati sul metano, le riserve di metano... e i costi
ve li faccio avere, perché è tardi, è inutile che ve li legga.
Faccio l'esempio di Aosta: si stanno mettendo a norma gli edifici
scolastici, anche l'Assessore Viérin se mi vuole ascoltare... se
interveniamo in contemporanea alla messa a norma sugli edifici
scolastici con risparmio energetico, parlo dei nostri edifici
pubblici... c'è anche l'Assessore Cerise che ascolta... ho preso a
riferimento un edificio pubblico di 1.600 metri quadrati di
superficie e con 800 metri quadrati di tetto, sono 2.400 metri
quadrati... il risparmio energetico, la coibentazione costa 60
euro/mq con un'economia di scala su più superfici viene a costare
50 euro/mq. Prendiamo ad esempio il "Manzetti", se coibentiamo il
"Manzetti" pensando che vi sia da lavorare su una superficie di
2.400 metri quadrati, spendiamo 120mila euro, il ritorno in
risparmio energetico comprovato - siamo andati in 10 a Trento, a
Bolzano a verificarlo - è di 3 anni. Ripeto: il ritorno per
coibentare il "Manzetti" con un costo di 120mila euro è di 3/4
anni, ossia in 3/4 anni risparmiamo in gasolio il capitale che ci
mettiamo per coibentarlo. Vogliamo allora cambiare strada invece di
continuare a produrre calore, ad indebitarci con tutto il resto del
mondo e continuare a produrre calore per "case colabrodo"? Possiamo
fare un programma mettendo assieme le banche, la "Finaosta", le
risorse del Consiglio, del Comune, dei cittadini? Immaginate quanto
lavoro per le nostre imprese, quanta professionalità, e poi non
stiamo parlando di soldi a fondo perso: stiamo parlando di
investimenti che ci tornano e credo che investimenti del genere,
che ritornano in così poco tempo... ma neanche la più bella
finanziaria dell'Assessore Marguerettaz è in grado di garantire
questi investimenti!
Senza volere andare "sopra le righe" invito il Consiglio,
altrimenti presenteremo una risoluzione per sospendere questa
convenzione... incontriamoci con il Comune di Aosta, ma come
Consiglio, non come minoranza, riflettiamo un mese su questa cosa!
Persino l'Assessore Marguerettaz - siamo riusciti a convincerlo -
ha inserito nei progetti di ristrutturazione del "Billia" che si
presti un'attenzione particolare al risparmio energetico e a come
andiamo a scaldare l'acqua della nuova piscina. Abbiamo cominciato,
proseguiamo su tale strada, Assessore! Quello che insistiamo a
chiedere è fare una riflessione, questa cosa deve diventare una
cosa di tutto il Consiglio, su tale riflessione vediamo dove
reperiamo le risorse e ce le abbiamo, come coinvolgiamo i
cittadini, creiamo lavoro, tecnologie, aziende, professionalità, ci
teniamo il lavoro "in casa", abbiamo un ritorno in pochi anni dei
soldi che andiamo ad investire ma non continuiamo a produrre calore
che se ne va su per i tetti, i camini e se ne va fuori e
quant'altro, non ce lo possiamo più permettere!
Qualche azienda la possiamo anche riconvertire, non è detto che
la "CVA" non abbia una branca in uscita in questa direzione, i
"Fratelli Ronc" e anche la "SEA"... io non ho niente contro i
titolari di queste aziende. Si va lì e si dice: "cari Signori,
avete già una professionalità di un certo tipo in questo
settore...", ci sono soldi per la formazione, per la ricerca e lo
sviluppo, avevamo anche l'azienda che produceva i pannelli, la
"Qbuilding", che con i nostri lunghi tempi della politica è "andata
a quel paese" perché pensava che la Regione su questo settore si
mettesse con più determinazione... proviamo almeno a farlo! Diamoci
la fine dell'anno, può darsi che le feste natalizie, pasquali o di
fine anno ci portino un po' di buon senso. La domanda è: cosa
fareste voi a casa vostra se il riscaldamento è insufficiente?
Pensate di continuare a pompare calore o forse è il momento di
riflettere, visto che si può e ci sono le tecnologie per
intervenire sul risparmio?
Presidente
- Con questo punto si conclude la seduta
odierna, ricordo ai colleghi che domani si comincia con l'esame del
progetto di legge n. 180: "Nuove disposizioni in materia di
gestione dei rifiuti", come convenuto in sede di Conferenza dei
Capigruppo.
La seduta è tolta.
---
La séance se termine à 19 heures 51.
