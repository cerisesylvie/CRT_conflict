Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2224 del 4 giugno 1991 - Resoconto
OGGETTO N. 2224/IX Progetto di un collegamento ferroviario
tra l'Alta Savoia e la Valle d'Aosta.
(Interpellanza)
Presidente
Do lettura dell'interpellanza
presentata dal Consigliere Riccarand ed iscritta al punto 13
dell'ordine del giorno.
Interpellanza Si moltiplicano sul versante francese del Monte
Bianco le ini­ziative e i pronunciamenti a favore di un
collegamento ferro­viario tra l'Alta Savoia e la Valle d'Aosta.
La consapevolezza della necessità di trovare una alternativa
ferroviaria al trasporto di merci su gomma, si è ormai diffusa in
tutti i Paesi europei ed anche sulle direttrici del Monte Bianco ci
sono concrete possibilità di una riconversione dei tra­sporti merci
dalla gomma alla rotaia.
Tutto ciò premesso e ricordato che lo scorso 28 febbraio 1991 il
Consiglio regionale ha approvato una mozione che impegnava la
Giunta regionale a prendere gli opportuni contatti con i Sindaci
dell'Alta Savoia per esprimere il consenso della Valle d'Aosta
rispetto all'alternativa ferroviaria proposta e ad esa­minare la
concreta possibilità di realizzazione di tale tunnel
ferroviario,
il sottoscritto Consigliere regionale del Gruppo Verde
Alternativo
interpella
l'Assessore regionale all'Industria, Commercio, Artigianato e
Trasporti per sapere:
1) a che punto sono i contatti e le concertazioni con Sindaci
dell'Alta Savoia relativamente al progetto di un collegamento
ferroviario;
2) quali iniziative sono state assunte per esaminare la concreta
possibilità di realizzazione del tunnel ferroviario;
3) che cosa intende fare per accelerare iniziative e
consulta­zioni, studi e progetti in modo da poter fornire in tempi
brevi sufficienti elementi di valutazione alle Commissioni ed al
Consiglio regionale della Valle d'Aosta.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Lo scorso 28 febbraio il Consiglio
regionale ha approvato una mozione che impegnava la Giunta
regionale a prendere gli op­portuni contatti con i Sindaci
dell'Alta Savoia, per esprimere il consenso della Valle d'Aosta
all'alternativa ferroviaria rispetto alla proposta di un tunnel
stradale.
Quella mozione, che manifestava la volontà politica del
Consiglio regionale, è diventata ancora più pregnante, impor­tante
ed attuale alla luce di una serie di recenti posizioni, as­sunte
sul versante francese, in tema di collegamento ferrovia­rio tra
l'Alta Savoia e la Valle d'Aosta. Ci sono state infatti di­verse
iniziative, riunioni di Sindaci e di Amministrazioni co­munali, che
hanno perorato con forza questa causa.
Credo che ormai sia diffusa in tutti i Paesi dell'arco alpino,
la consapevolezza di dover affrontare il problema del trasporto
merci attraverso il potenziamento dei collegamenti ferroviari
internazionali. Un collegamento tra la Valdigne, cioè l'alta Valle
d'Aosta, la zona di Morgex e Pré-Saint-Didier, con la zona di Le
Fayet, inserirebbe la Valle d'Aosta in una direttrice fer­roviaria
che punta direttamente su Ginevra, Mâcon poi rapi­damente verso
Parigi, dirigendosi quindi su un asse molto inte­ressante per il
trasporto passeggeri e molto importante per il trasporto merci.
Con questa interpellanza vogliamo riprendere tale argomento,
verificare se ci sono già stati questi contatti fra
l'Amministrazione regionale ed i sindaci dell'Alta Savoia, se si
sono compiuti concreti passi in avanti per verificare la
possi­bilità della soluzione ferroviaria, anche tenendo presente
che l'altra alternativa possibile, su cui invece lavora il Governo
francese, è quella del raddoppio stradale del tunnel del Monte
Bianco. Adesso, infatti, si parla di un raddoppio ad una quota meno
elevata, che parta a monte di Le Fayet per uscire in prossimità di
Pré-Saint-Didier; si tratta pur sempre di una so­luzione che questo
Consiglio regionale ha già dichiarato più volte in passato di non
ritenere valida ed accettabile.
E' urgente, quindi, ed importante, che la possibilità di un
rac­cordo ferroviario tra la Valle d'Aosta e l'Alta Savoia sia
esplo­rata, studiata ed esaminata appieno. Si tratta di non perdere
altro tempo e di avere degli elementi certi, in modo da poter
valutare, come Consiglio regionale, se tale ipotesi è valida e
credibile, oppure se la dobbiamo scartare. Si tratta però di
elementi conoscitivi che dobbiamo avere in tempi brevi, per poter
impostare un ragionamento e fare delle scelte oculate in tema di
politica dei trasporti in Valle d'Aosta.
Presidente
Ha chiesto la parola l'Assessore
all'Industria, Commercio, Artigianato e Trasporti, Mafrica; ne ha
facoltà.
Mafrica (PCI-PDS)
Sì, ci sono stati dei contatti
con le autorità francesi, dai quali abbiamo tratto l'impressione
che si sia una sensibilità a tre li­velli: i Sindaci preferiscono
l'ipotesi ferroviaria, il Conseil Général de l'Haute Savoie
manifesta una pari disponibilità tra l'ipotesi stradale e quella
ferroviaria, mentre il Governo france­se preferisce l'ipotesi
stradale.
Il 27 aprile abbiamo incontrato monsieur Péllarin ed il 31
maggio il Presidente della Giunta ed il sottoscritto hanno
rice­vuto monsieur Charlet. Quest'ultimo in particolare, ha
solleci­tato un'iniziativa comune tra i due versanti del Monte
Bianco, cosa che credo si stia già realizzando, almeno in parte,
per la questione dell'espace Mont-Blanc e che, a livello di studio,
po­trà essere verificata per la questione del tunnel
ferroviario.
Il 14 maggio, insieme all'Assessore Martin, ho incontrato una
società di consulenza dell'IRI, che ci ha presentato un
avan-progetto di studio per la realizzazione di un tunnel
ferroviario tra Morgex e Le Fayet della lunghezza di 28,9
chilometri. Nel corso di quella riunione, alla quale ha preso parte
anche il re­sponsabile del Servizio trasporti, abbiamo chiesto che
quella proposta, ancora molto generica, venisse approfondita,
almeno sotto l'aspetto dei costi della ricerca e dei campi
d'indagine, on­de pervenire all'affidamento di un incarico vero e
proprio. Entro i primi dieci giorni di giugno dovremmo ricevere una
ri­sposta e, nel caso gli elementi forniti risultassero
interessanti, c'è la disponibilità a procedere oltre in quella
indagine.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Io mi dichiaro soddisfatto
soprattutto dell'ultima parte dell'in­tervento dell'Assessore
all'Industria, Commercio, Artigianato e Trasporti, cioè del punto
in cui ci ha informati del primo impor­tante passo verso lo studio
di un collegamento ferroviario.
Il fatto che, se ho ben capito, un gruppo di consulenza dell'Iri
esamini l'ipotesi di una galleria ferroviaria tra la Valdigne e Le
Fayet, mi sembra un passo in avanti significativo ed importan­te.
Chiedo all'Assessore di fare il possibile affinché sia
rispetta­ta
la scadenza del 10 giugno del 1991 per un ulteriore passo in
avanti di questo studio, in modo che effettivamente, entro l'estate
o la prima fase dell'autunno possiamo disporre di un primo quadro
di questa ipotesi da mettere sul piatto della bi­lancia per
confrontarlo con altre possibili.
Non dobbiamo assolutamente sciupare questa opportunità. Si
tratta di acquisire tutti gli elementi conoscitivi, opportunità,
costi, possibilità di attuazione e fattibilità di questa ipotesi
che, credo, potrebbe aprire delle prospettive veramente innovative
in tema di trasporti in Valle d'Aosta.
Mi riservo quindi di ritornare nel corso del prossimo mese di
luglio sull'argomento, per avere una conferma circa l'ulteriore
passo in avanti di questa progettazione e circa la formalizza­zione
di un incarico di consulenza che mi sembra importante e necessario
per un progetto che effettivamente deve essere esaminato con molta
attenzione da parte della Regione Valle d'Aosta.
