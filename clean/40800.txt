Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 125 del 3 ottobre 2018 - Resoconto
OGGETTO N. 125/XV - Interpellanza: "Notizie in merito
all'organizzazione dell'accoglienza dei migranti".
Bianchi (Président) -
Point n° 14.06 de l'ordre du jour.
La parole à la collègue Pulz.
Pulz (IC) -
Questa nostra interpellanza ci riporta allo
scorso mese di luglio, perché non abbiamo più avuto occasione di
affrontare seriamente il problema in quest'aula. Non è comunque
venuto meno durante l'estate il nostro sconcerto nell'apprendere
che la disposizione ministeriale riguardante il trasferimento in
Valle d'Aosta di 25 cittadini richiedenti protezione
internazionale, probabilmente di nazionalità siriana, è datata 26
luglio 2018. Il 26 luglio scorso, infatti, siamo rimasti in
quest'aula dalle nove del mattino fino all'incirca alle due di
notte del giorno successivo, tuttavia non è stato trovato il tempo
per informare questo Consiglio su quanto stava contestualmente
accadendo nelle stanze segrete del Palazzo, ovvero che la
Presidente della Regione Nicoletta Spelgatti concordava
direttamente con il Ministro dell'interno della Repubblica italiana
Matteo Salvini il respingimento di queste 25 persone disperate
sbarcate a Roccella Jonica in Provincia di Reggio Calabria e
destinate questa volta alla Valle d'Aosta. Tutto quanto ci è dato
sapere a tutt'oggi in quest'aula sulla questione è ciò che è emerso
in quei caldi giorni di luglio nella distrazione generale dei
media
locali e anche nazionali. D'altronde risale al decreto
luogotenenziale n. 545/1945 la devoluzione di tutte le attribuzioni
che le leggi vigenti conferiscono al Prefetto, responsabile verso
il Governo dell'esercizio dei poteri che per legge restano
riservati allo Stato.
Questo ci è stato risposto con una vera e propria lezione di
storia di cui sinceramente non sentivo il bisogno, avendo per tre
anni diretto l'Istituto storico della Resistenza, nella risposta
alla mia richiesta di accesso agli atti, in base all'ex articolo
116 del Regolamento di questo Consiglio. Con quell'accesso agli
atti avremmo in realtà voluto capire tutt'altro, ovvero quale fosse
stato il tenore degli scambi tra la Presidente Spelgatti e il
Ministro Salvini. Ci è stato risposto per iscritto, rifiutando 7
delle nostre 11 domande, che è da ritenersi non sussistente tale
diritto nel caso in cui gli atti dei quali si richieda la
conoscenza non siano riconducibili all'ambito del mandato
consiliare, trattandosi di documentazione non inerente all'attività
propria dell'Amministrazione regionale, bensì scaturente
dall'esercizio di funzioni esercitate dal Presidente della Regione
in qualità di organo statale e del cui corretto esercizio il
medesimo risponde in via esclusiva al Governo centrale.
Non vogliamo certo in questo frangente entrare nel merito
dell'antica questione dell'accorpamento di funzioni prefettizie e
presidenziali in Valle d'Aosta, ma non crediamo sia corretto fare
di quell'accumulo di poteri uno scudo perché la difesa
dell'autonomia, garantita da quell'accorpamento, finisce così per
calpestare l'autonomia stessa. Pure chi vi sostiene da un punto di
vista politico ha il diritto di sapere com'è andata veramente,
perché la gestione dei migranti è sì statale, ma ha ripercussioni
anche regionali e sono molte le Regioni che hanno saputo elaborare
un piano specifico di intervento e meno le risposte sono
trasparenti più nasce legittimo il sospetto che vi sia qualcosa da
nascondere, se le risposte competono solo a chi ci governa e non
alla comunità tutta.
Non abbiamo poi idea di quanta condivisione vi sia stata tra gli
Assessori e i Consiglieri di maggioranza, comunque da loro non è
trapelato nulla. D'altronde si dimentica spesso... e avevo cercato
di sottolinearlo già nell'interpellanza sul forte disagio rilevato
dai diversi servizi sociali del territorio a seguito della chiusura
del Servizio migranti tre anni or sono, quando la Giunta Spelgatti
non c'era ancora... e adesso parliamo di una delle Regioni più
ricche d'Italia e della sua incapacità di accogliere un numero
minimo di migranti disperati che scappano da quella stessa guerra
in Siria di fronte a cui davanti alla TV, magari cenando, versiamo
la nostra lacrimuccia di rito.
Un'ottima giustificazione per l'azione di governo comunque è
senz'altro pronta, perché nessuna delle cooperative che gestiscono
l'accoglienza in Valle d'Aosta mette a disposizione in questo
momento strutture confacenti a un'accoglienza allargata cosiddetta
"promiscua". Risultano tutte inadatte se a bussare alla porta c'è
un nucleo familiare, se ci sono donne e bambini. Anche se
chiaramente sui bandi di gara, per ottenere l'affidamento del
servizio, non c'è alcuna limitazione al genere, ma, di fatto, la
Valle d'Aosta si è fin dall'inizio orientata all'accoglienza di
singoli maschi adulti.
Noi poi non siamo potuti venire a conoscenza delle verifiche
eseguite sulle strutture presenti nella regione atte
all'accoglienza, ci viene però specificato, sempre nella risposta
al "116", che nel corso dei contatti con la Prefettura di Reggio
Calabria è stato segnalato che nel comune di Pollein vi sarebbe
stata la disponibilità di un appartamento per ospitare un nucleo
familiare di massimo sei persone. Possiamo quindi ritenere che noi,
come comunità valdostana, abbiamo fatto tutto quanto era nelle
nostre possibilità. Non siamo tenuti a lavorare ulteriormente per
creare condizioni reali, vere di accoglienza, strutture idonee ad
accogliere anche donne e minori e forse soprattutto una mentalità
meno ottusa e razzista, indegna di figli di immigrati quali siamo
in moltissimi in quest'aula, in questa regione, com'è stato già
sottolineato più volte, e in questo Paese, che ha risvegliato
addirittura l'attenzione preoccupata dell'ONU con il conseguente
invio in Italia di ispettori proprio per l'atteggiamento razzista
generalizzato nei confronti dei migranti.
A questo punto noi Consiglieri di Impegno Civico chiediamo
in
primis
che il Consiglio venga messo immediatamente al corrente
dell'iter di questa disposizione di trasferimento da parte del
Dipartimento per le libertà civili e l'immigrazione dei 25 nuovi
migranti in Valle d'Aosta, sino al suo annullamento disposto quel
26 luglio dalla Presidente e Prefetta Nicoletta Spelgatti
nell'ambito delle sue funzioni, direttamente concordato con il
Ministro dell'interno Matteo Salvini.
Ci rammarichiamo di dover ricordare che in questa sede ottenere
spiegazioni precise sull'accaduto è un diritto di noi Consiglieri,
perché abbiamo un ruolo ispettivo, ma soprattutto perché siamo
rappresentanti della cittadinanza valdostana tutta. Chiediamo
inoltre come questo Governo regionale, o a questo punto il prossimo
Governo, così ci portiamo avanti con i lavori, intenda organizzare
l'accoglienza, ben sapendo che ci troveremo all'improvviso a dover
affrontare altre richieste come la precedente e non potremo sempre
raccontare che una delle Regioni con più risorse economiche
d'Italia non è in grado di dare ospitalità a gruppetti di migranti,
fossero pure con pericolosi bambini e donne al seguito.
Président -
La parole au Président de la Région.
Spelgatti (LEGA VDA) -
Rispetto a questo tema, occorre
innanzitutto sottolineare, come peraltro anche riconoscono le
Consigliere nelle premesse della loro interpellanza, che si tratta
di una materia che esula dalle competenze regionali, collocandosi
invece in quelle prefettizie, perché spetta alle Prefetture e non
alle Regioni o agli Enti locali agire in nome e per conto del
Governo nazionale e
in primis
del Ministero
dell'interno.
Detto ciò, chiarito che si tratta di procedimenti e di
iniziative ministeriali condotte secondo disposizioni ministeriali,
è evidente che non può esistere alcun potere ispettivo dei
Consiglieri regionali sulla specifica questione. Questo anche se la
vicenda si inserisce nel contesto delle funzioni prefettizie che il
nostro ordinamento attribuisce al Presidente della Regione. In ogni
caso non si rilevano ragioni ostative per fornire le informazioni
di interesse su quanto accaduto, così come hanno già fatto gli
uffici regionali, riscontrando nelle scorse settimane la vostra
richiesta ai sensi dell'articolo 116 del Regolamento del Consiglio,
cosa che in altre Regioni non avrebbe potuto verificarsi.
Venendo al primo quesito, il 26 luglio scorso la Struttura
affari di Prefettura della Presidenza della Regione ha ricevuto una
comunicazione dal Ministro dell'interno che informava del previsto
trasferimento in Valle d'Aosta di 25 migranti dalla Calabria a
seguito di uno sbarco avvenuto a Roccella Jonica. Contattata la
Prefettura di Reggio Calabria, la struttura apprendeva che lo
sbarco riguardava principalmente nuclei familiari, senza peraltro
alcun altro dettaglio rispetto a provenienza e nazionalità di
queste persone. Le ricordo che nella risposta puntuale che le è
stata data di quattro pagine (risposta ufficiale da parte della
Prefettura) era stato sottolineato come non vi fosse alcuna
evidenza che tali nuclei familiari fossero di nazionalità siriana.
Se non risulta alla Prefettura, non capisco perché voi continuiate
a parlare di famiglie siriane, come hanno fatto tutti i giornali,
dando ovviamente informazioni false, perché questo non risulta alla
Prefettura.
Come di consueto in casi analoghi la Struttura Affari di
Prefettura ha quindi segnalato alla Prefettura di Reggio Calabria
la difficoltà di dare adeguata accoglienza ai nuclei familiari
viste le caratteristiche delle strutture reperite in Valle d'Aosta
per circa 330 posti, a seguito della gara per l'affidamento del
servizio di accoglienza, espletata sulla base dei bandi-tipo
redatti dal Ministero dell'interno. In quel momento era infatti
disponibile un solo alloggio adatto per un nucleo familiare di
massimo sei persone nel comune di Pollein. Dell'intera vicenda è
stata informata anche la Presidenza della Regione e, per evitare
disagi e criticità al sistema di accoglienza di eventuali nuclei
familiari destinati alla Valle d'Aosta, in qualità di titolare
delle funzioni prefettizie, mi sono personalmente confrontata con
il Ministro dell'interno al quale ho rappresentato la situazione e,
sì, è avvenuto tutto mentre ero qua in Consiglio. Il Ministro ha
preso atto delle criticità e successivamente le 25 persone sono
state collocate altrove. Il Consiglio regionale non è stato
coinvolto nel seguito della questione, perché, come ho detto in
apertura, trattasi di materia prefettizia in esecuzione di
disposizioni ministeriali.
Per quanto riguarda il secondo quesito, il Consiglio non potrà
essere coinvolto sull'organizzazione delle future forme di
accoglienza, che continuerà nel rispetto delle disposizioni
governative e delle nuove norme di iniziative ministeriali in
materia di immigrazione e di richiedenti protezione internazionale.
Non si tratta di un mancato coinvolgimento delle istituzioni
regionali per assenza di attenzione, semplicemente si tratta di un
piano distinto da quello regionale e di una competenza statale che
vede sì coinvolta la Presidenza della Regione, ma come titolare
delle competenze prefettizie.
Président -
La parole à la Conseillère Pulz pour la
réplique.
Pulz (IC) -
Presidente Spelgatti, sulla questione della
mancata accoglienza ha dichiarato, anche ora fra le righe, che è
stato montato un caso, ma mi permetta di dirle che è proprio il
contrario: il caso è stato montato sulla totale mancanza di
chiarezza in merito e anche dallo sbandierare come un successo
l'aver respinto 25 disperati, che fossero siriani oppure no. Troppa
sintonia del Governo locale con le politiche razziste del Governo
nazionale non può o non poteva che preoccuparci profondamente.
L'obiettivo del Governo nazionale, come dimostra il nuovo
pericoloso decreto Immigrazione, è chiaramente quello di colpire al
cuore il sistema dell'accoglienza e della protezione internazionale
riconosciuti dalla Costituzione italiana, in particolare il sistema
dello SPRAR (Sistema di Protezione per Richiedenti Asilo e
Rifugiati) costituito dalla rete degli Enti locali che, per la
realizzazione di progetti di accoglienza integrata, potevano finora
accedere al fondo nazionale presso il Ministero dell'interno. Il
fatto che tale sistema stesse funzionando bene non siamo noi a
dichiararlo, ma le amministrazioni locali che anche in Valle
d'Aosta stanno sperimentando con successo: a Saint-Rhémy-en-Bosses,
a Saint-Vincent, a Champorcher, ma il nuovo decreto Immigrazione
blocca la possibilità a Comuni nuovi di accedere allo SPRAR.
Assistiamo cioè allo smantellamento rapido di un sistema di diritti
e non di privilegi costruito a fatica, in nome, tra l'altro, di
un'emergenza che non esiste e proprio nell'ottantesimo anniversario
delle leggi razziste varate dal Governo fascista, con tutte le
tragedie che ne sono conseguite, perché - lo affermava Antonio
Gramsci - "la storia insegna, ma non ha scolari".
Anche la Lega buona in salsa valdostana, che si propone o si
proponeva come il governo del cambiamento, ma in effetti nessuno ha
specificato che il cambiamento sarebbe sicuramente stato il meglio,
cavalca le ansie da invasione della gente e fa dell'immigrazione un
tema di riferimento per la continua propaganda elettorale, a cui
abbiamo assistito anche oggi, senza forse rendersi conto del
pericolo insito nello sdoganamento, anche a livello locale, di un
clima di odio e di violenza verbale e non. Basta confrontare a
questo proposito i commenti apparsi sui
social
a proposito
della tragica rissa di un recente sabato sera: se il Sindaco di
Charvensod Ronny Borbey sottolineava come "
un nostro compaesano
è morto, un altro è ferito e la tragedia ha colpito due famiglie
nella nostra comunità, rifuggiamo la violenza in qualsiasi
forma
", su altre pagine
Facebook
sono apparsi commenti
violenti e ognuno di noi credo che abbia la responsabilità di
intervenire immediatamente cancellandoli, perché le pagine Facebook
non sono il nostro diario personale, sono pubbliche. D'altronde
meno di un anno fa io stessa ho organizzato, con la collaborazione
preziosissima della Presidenza della Regione, un importante
convegno sulla diffusione dell'odio
on line
che ha coinvolto
circa 500 studenti.
Noi siamo preoccupati per questo clima ascendente anche nella
nostra regione e credo sia normale pretendere che chi è eletto dai
cittadini per occuparsi del bene collettivo favorisca in tutti i
modi la convivenza civile, che sono poi quelle regole base che ci
insegnavano nella scuola dell'infanzia, e che non si fomenti l'odio
sociale, anziché lavorare sulle molteplici e reali problematiche
della comunità valdostana.
Dalle ore 17:26 riassume la presidenza il Presidente
Fosson
.
Fosson (Presidente) -
La parola al Consigliere
Viérin.
Viérin (UVP) -
Grazie, Presidente, per mozione d'ordine.
Non vogliamo intervenire sull'iniziativa di una collega, ma
riteniamo abbastanza grave quello che è stato risposto dalla
Presidente, che ha in pratica parlato delle funzioni prefettizie
della Valle d'Aosta dicendo che queste sono direttamente ed
esclusivamente dipendenti dal Ministero degli interni. Volevamo
semplicemente chiedere in questo senso se avevamo capito bene o se
effettivamente siamo diventati direttamente una provincia
dipendente da Roma o se esistono ancora le funzioni prefettizie,
che, in base al nostro Statuto e alle prerogative delle scelte
politiche del 1945, hanno un senso solo in Valle d'Aosta. Noi
vogliamo sottolineare a lei, Presidente del Consiglio, che queste
affermazioni sono molto gravi.
Presidente -
Faremo un approfondimento su quanto
riferito.
