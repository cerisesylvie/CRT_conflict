Classificazione
BENI CULTURALI



Oggetto del Consiglio n. 3174 del 24 gennaio 2018 - Resoconto
OGGETTO N. 3174/XIV - Interpellanza: "Verifica delle
responsabilità in merito alla perdita dei beni della "collezione
Righetti"".
Farcoz (
Président) -
Point n° 35 de l'ordre du
jour. Per l'illustrazione, la parola al collega Bertin.
Bertin (CC-MOUV) -
Riprendiamo qui una vicenda surreale
riguardante la collezione Righetti. Si potrebbe chiamare questo
film surreale e demenziale "il convoglio fantasma". Qualche
decennio fa l'Amministrazione regionale acquistò dal Signor
Righetti una collezione di oggetti, di beni riferiti alla tratta
ferroviaria valdostana, oggetti che evidentemente avevano un valore
di tipo storico e di memoria, che erano stati acquistati
dall'Amministrazione regionale in vista di realizzare una sorta di
museo della tratta ferroviaria valdostana, un museo che, visto lo
stato della tratta valdostana, rischia di essere quello attuale più
che quello che si voleva realizzare. Fatto sta che questi beni sono
stati acquistati all'epoca dall'Amministrazione regionale e sono
stati tenuti in vista della realizzazione di un museo, o comunque
di una valorizzazione di qualche genere. Questi beni vengono
avvistati l'ultima volta in un convoglio alla stazione di
Châtillon, da quel momento non si sa più niente di questa
collezione e del vagone che conteneva la collezione, diventa un
"vagone fantasma", siamo riusciti a perdere un vagone ferroviario,
operazione certo non semplice. Su questo argomento due anni fa
avevo presentato un'interrogazione chiedendo lumi rispetto a questa
collezione, la risposta era stata che non se ne sapeva niente, che
si sarebbe attivata una ricerca presso le Ferrovie nazionali per
riuscire ad avere qualche informazione riguardo al convoglio, ma
all'epoca ad una seconda interpellanza mi era stato risposto che
niente era stato segnalato da parte di RFI. Oggi ritorno sulla
vicenda per fare un po' il punto di questa strana storia e per
capire la fine che ha fatto questa collezione, se esistono delle
responsabilità e se l'ulteriore ricerca ha prodotto qualche frutto
e quali sono in generale gli intendimenti riferiti a questo bene, a
questo convoglio spariti.
Presidente -
Per la risposta, la parola all'Assessore
Guichardaz.
Guichardaz (PD-SIN.VDA) -
Non starò a ripetere per
l'ennesima volta la cronistoria della collezione scomparsa essendo
stata ampiamente illustrata in occasione di tre iniziative l'11, il
25 maggio 2016 e il 26 novembre sempre dello stesso anno. Tutte e
tre le iniziative, presentate nell'arco di poco meno di sei mesi,
furono rivolte dal collega Bertin all'ex Assessore all'ambiente, il
collega Luca Bianchi. Osservo peraltro che lei, collega Bertin, ha
mollato un po' l'osso mentre era in maggioranza, quando avrebbe
avuto tutti gli strumenti diretti a risolvere il mistero tramite il
suo Assessore collega Roscio. Lo dico, perché lei ha ragione da
vendere quando afferma che siamo in presenza di una situazione
surreale con i tratti di un film tragico, grottesco, comico,
demenziale - ha usato tutti gli aggettivi possibili e immaginabili
- come lo ha definito nei vari suoi interventi, un film che
purtroppo risale a circa 17 anni fa, quando non sedevamo su questi
banchi né lei, né io, collega Bertin, il cui oggetto del contendere
- il vagone e questa fantomatica collezione Righetti, com'è stato
già detto ogni volta che lei ha ripresentato le sue iniziative -
non è stato iscritto nell'inventario della Regione Valle d'Aosta,
nemmeno all'atto della dismissione dell'abrogato Museo minerario.
Per essere chiari, questa collezione non è mai stata nella
disponibilità - come le è già stato detto tutte le altre volte -
del comodante (della Regione Valle d'Aosta).
Nelle sue repliche, nei suoi interventi in aula ha più volte
richiamato l'urgenza di definire rapidamente la questione
invitando, nel caso non si risolvesse il mistero, alla denuncia
interrompendo però questa sua ansia di giustizia - e questo glielo
devo dire, collega Bertin - durante il periodo in cui è stato
Assessore il suo collega di movimento e su questo credo che lei non
possa che concordare.
Per chiudere comunque questo primo tempo del film, credo che il
suo suggerimento di allora vada raccolto e trasformato in atti
concreti. Dopo che i nostri uffici hanno cercato ed esplorato,
infruttuosamente per il momento, contatti significativi e poiché
allo stato le ricerche condotte, anche con l'interessamento di
Trenitalia e di RFI, non hanno dato esito, una volta presa
conoscenza in qualità di Assessore della questione, ho chiesto
all'Avvocatura regionale di valutare le iniziative giudiziarie
ritenute opportune a tutelare la posizione dell'Amministrazione; la
terrò informata su quale sarà il percorso più opportuno ed efficace
che i nostri legali riterranno di adottare.
Presidente -
Per la replica, la parola al collega
Bertin.
Bertin (CC-MOUV) -
Ritorno su questa questione, perché
siamo in fine legislatura, o adesso o mai più! Cerchiamo di fare il
punto finale su questa vicenda, per questo la invitavo a chiudere
questa faccenda. Non ho avuto tempo di assoldare un
detective
per cercare il vagone e quindi ho fatto a lei la
domanda, perché in questi periodi è lei l'Assessore, chiude lei la
legislatura, quindi, come l'ultimo chiude la porta, lei cerchi di
recuperare - come diceva una famosa battuta di un cartone animato,
anche quello tra il comico e il demenziale - i vagoni prima che i
buoi siano scappati. La invito pertanto a procedere rapidamente nel
recupero di questa collezione, che comunque l'Amministrazione
regionale ha pagato, tanto o poco che sia, è anche simbolico di una
certa superficialità con la quale si fanno le cose e si perdono
addirittura dei vagoni. Pertanto, Assessore, proceda rapidamente e
cerchi di fare quello che deve fare.
