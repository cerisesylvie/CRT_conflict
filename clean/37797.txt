Classificazione
ASSISTENZA SOCIALE
Alcolismo e tossicodipendenze
Politiche giovanili



Oggetto del Consiglio n. 1464 del 7 ottobre 2015 - Resoconto
OGGETTO N. 1464/XIV - Interpellanza: "Azioni poste in essere
per contrastare la diffusione di sostanze stupefacenti fra i
giovani".
Presidente
- Punto 15 all'ordine del giorno. Per
l'illustrazione, la parola al Consigliere Fabbri.
Fabbri (UVP) -
Grazie Presidente.
Con questa nostra interpellanza vogliamo riportare
all'attenzione del Consiglio un problema che sia sta espandendo
sempre più e che causa dei danni molto gravi, talora addirittura
irreversibili, sull'equilibrio psicofisico dei giovani e anche,
purtroppo, dei giovanissimi. Sono notizie di questa estate e tutti
abbiamo avuto conoscenza di episodi gravissimi, addirittura
mortali, nelle discoteche e nei luoghi di ritrovo dei giovani. C'è
un allarme particolarmente diffuso nelle famiglie e nella società
per l'uso e l'abuso di queste sostanze, soprattutto, come si
diceva, tra i giovani e i giovanissimi, anche perché questi
allucinogeni di sintesi, che derivano dalle anfetamine, hanno una
diffusione enorme proprio per la facilità con cui si riescono a
trovare, sia nei luoghi di ritrovo sia attraverso quei canali di
internet che impunemente riescono a fornire a chi lo chiede
qualsiasi tipo di sostanza.
È un tipo di uso di stupefacenti che è particolarmente
pericoloso, perché questi allucinogeni sono visti come una piccola
trasgressione, anche per la loro modalità d'uso - basta prendere
una pillolina e berci sopra qualcosa - e quindi danno la percezione
di una trasgressione momentanea che poi non ha dei grossi effetti
sull'organismo, mentre invece è questa una delle grosse
pericolosità della diffusione di tali sostanze.
Questa premessa giustifica la nostra interpellanza, con cui
vorremmo chiedere a chi di competenza quali sono le azioni poste in
essere, non solo di tipo repressivo o di indagine poliziesca, ma
anche le attività di prevenzione e divulgazione dei pericoli a cui
su va incontro con l'uso di queste sostanze. Oltretutto, è proprio
di questi giorni - lo abbiamo letto sui giornali - l'allarme
diffuso per le operazioni di polizia, che hanno portato
à la
une
proprio la diffusione e addirittura lo spaccio di queste
sostanze nelle scuole. Ora, siccome la prevenzione è di
fondamentale importanza ed è anche una delle caratteristiche del
nostro piano sociosanitario, anche nell'aggiornamento che verrà
presentato prossimamente, vorremo sapere quale è l'impegno delle
nostre strutture sanitarie e sociali per contrastare questo tipo di
fenomeno. Grazie.
Presidente -
Per la risposta, la parola all'Assessore
Fosson.
Fosson (UV) -
Sì, grazie.
Se c'è un problema aperto in Italia, soprattutto per quanto
riguarda la prevenzione e la cura delle dipendenze, è quello delle
droghe sintetiche, nel senso che è un fenomeno che sfugge ancora ad
un controllo preciso e quindi ad un'attività puntuale e codificata
del Ministero. E poi si hanno le conseguenze che abbiamo letto
tutti sui giornali, addirittura di morti in discoteca.
Mi si chiede se vi sia un monitoraggio costante della diffusione
di tali sostanze nei giovani. Il nostro servizio, il SERD, monitora
costantemente, per un proprio compito istituzionale, la diffusione
di tutte le sostanze stupefacenti presso i giovani e non solo. Il
monitoraggio dell'utenza dei servizi erogati dal SERD è un atto
dovuto, quale debito informativo obbligatorio verso il Ministero
della salute, il Dipartimento politiche antidroga e l'Assessorato
regionale alla sanità, che gestisce un osservatorio annuale che
redige una pubblicazione che si chiama "Libro dati SERD".
Con riferimento ai giovani e giovanissimi, i dati relativi
all'anno 2014 sono i seguenti: su 356 casi di consumo di sostanze
stupefacenti presi in carico dal SERD, i giovani sono il 20
percento, 71 persone, meno di 15 anni 3, tra 16 e 19 anni 22 e da
20 a 24 anni 46. Questo sicuramente è solo l'emergere di un
fenomeno, poi ci sono tutte le segnalazioni della polizia.
Cosa si fa per questo fenomeno? Oltre alle collaborazioni ormai
costanti del SERD con l'Ufficio regionale per i minori, oltre al
tavolo di lavoro importante con le forze dell'ordine, col
tribunale, con il Pangolo e con chi adesso gestisce la Cittadella
dei giovani, la quale ha messo nel suo programma una attività di
questo tipo, bisogna riconoscere che questo è un angolo ancora poco
conosciuto e le iniziative sia del Ministero sia le nostre incidono
poco. Perché questo? Lei diceva che il termine droghe sintetiche è
accostato alla piccola trasgressione. Infatti, questo è un fenomeno
nuovo e con il termine nuove droghe si indicano tutte quelle nuove
sostanze psicostimolanti, utilizzate ad esempio soprattutto per
rimanere "su di giri" mentre si è in discoteca. Tali composti sono
quasi sempre sintetici, cioè non sono derivati da piante o funghi,
ma sono preparati in migliaia di laboratori - questo è anche il
problema - diffusi in tutto il mondo e molto spesso con
caratteristiche domestiche, tali che il costo delle droghe,
specialmente sotto forma di compresse o di polvere, o di cristalli,
è davvero molto basso, pari a cinque o dieci euro.
Soprattutto, il drogato - chiamiamolo così - non è più
l'emarginato eroinomane o cocainomane come l'abbiamo conosciuto
finora, ma è un ragazzo insospettabile, spesso ben inserito e di
buona famiglia, che non arriva da uno specifico ceto sociale.
Spesso sono maschi vicini alla maggiore età, in media hanno meno
interessi rispetto agli altri ed è difficilissimo intercettarli,
proprio perché non percepiscono l'abuso come un rischio e quindi
non accedono ad alcun servizio; gli eroinomani o i cocainomani
ormai sanno che devono rivolgersi a qualche servizio, ma alla
maggior parte di essi il contenuto chimico che assumono è
sconosciuto. Quando va bene si tratta di amine stimolanti che
producono uno sballo di tipo ecstasy, quando va male la sostanza
stimolante è addizionata con polvere di marmo o di sostanze
topicide che sono altamente tossiche.
Purtroppo il fenomeno è fuori controllo. Esistono circa 470 tipi
di nuove droghe psicoattive, in continuo aumento e per tutti i
gusti; ogni anno ne vengono immesse sul mercato altre centinaia. Il
Dipartimento politiche anti droga fa fatica a intercettarle,
classificarle e inserirle nella tabella delle sostanze illegali.
Questo ritardo fa sì che la distribuzione risulti particolarmente
agevolata, visto che moltissime nuove droghe sono reperite
attraverso i canali di internet e spedite a domicilio, senza alcuna
possibilità di essere intercettate.
Che cosa fare, oltre alle solite iniziative e a una
collaborazione con le istituzioni scolastiche? Quest'anno partiremo
con una nuova campagna informativa strutturata e precisa nelle
scuole, ma il SERD sta già lavorando su questo. Da tre anni a
questa parte è attivo un gruppo di lavoro chiamato "Nuove droghe",
che si compone di un assistente sociale, un educatore, uno
psicologo e uno psichiatra. Tale gruppo è entrato in contatto
durante l'anno con una decina di giovanissimi consumatori di droghe
sintetiche. Il numero ovviamente è spurio, perché tutte le
rilevazioni statistiche e sociologiche non ci dicono quello che
vorremmo sapere, e tra l'altro il giovane consumatore è un
poliabusatore che assume alcool, droghe sintetiche e qualche volta
anche cannabis e stupefacenti tradizionali. Oltre a questo c'è
stato un potenziamento dell'attività chiamata Area intermedia: si
tratta di potenziare gli educatori sul territorio. Un'altra ipotesi
di lavoro, che ha avuto grande successo a Milano con il SERD del
professor Pietropolli Charmet, è di creare dei gruppi di genitori e
familiari di giovani consumatori: che sembrano aver dato avvio a
loro volta ad altri gruppi di volontari che collaborano attivamente
e direttamente sul territorio nei luoghi di consumo perché i
giovani drogati non si recano nelle strutture.
Sembra importante e forse riusciremo - è accennato nel piano di
cui lei ha avuto una bozza - a far partire il camper della
prevenzione. È un'esperienza che ha avuto molto successo in Emilia
Romagna: un camper-laboratorio che raggiunga luoghi in cui le nuove
droghe vengono consumate, come ad esempio discoteche e locali
notturni. L'avevamo già fatto alcuni anni fa: per ogni struttura si
prendeva un giovane con il ruolo di responsabile, gli si dava una
fascia di capitano e lui aveva il compito di monitorare quello che
succedeva all'interno della discoteca, tenendosi in stretto
contatto con una équipe fuori dai locali. Per intercettare e per
aiutare questi ragazzi, bisogna probabilmente proprio andare nei
luoghi in cui questi sballi hanno origine.
Il Ministero per ora non ha promosso una grande lotta contro
questo fenomeno. Se lei guarda il nuovo piano ministeriale di
prevenzione per quest'anno si dà un grandissimo spazio alla lotta
contro il tabacco e il fumo, ma su queste droghe leggere non c'è
ancora una attrazione specifica e una classificazione precisa. Io
penso che quello che stiamo mettendo in moto, per una piccola
realtà come la nostra, sia comunque di rilievo e cercheremo di
fare, come si dice, del nostro meglio. Grazie.
Presidente -
Per la replica, la parola al Consigliere
Fabbri.
Fabbri (UVP) -
Sicuramente sapevamo che le nostre
strutture e i nostri dirigenti non stavano con le mani in mano
davanti a un problema di questo tipo e lei oggi ce lo ha
confermato. La nostra richiesta per il futuro sarà probabilmente di
riuscire a confrontarci anche in Commissione, sulle azioni poste in
essere verso questo tipo di problema, anche per riuscire un po' a
divulgare la cosa e a tranquillizzare forse le famiglie, i
genitori, che il problema non è sottovalutato, viene affrontato e
sicuramente fa parte di quelle azioni di prevenzione che, come
dicevo prima, sono indispensabili per salvaguardare i nostri
ragazzi. Lei ha parlato addirittura di un 20 percento di minorenni,
mi pare di ricordare, che mi sembra una cifra molto, molto
alta.
Purtroppo si vede come la diffusione è sempre maggiore,
probabilmente anche perché non c'è la percezione della gravità di
questa cosa. Per cui è sempre più necessario puntare su questo tipo
di informazione e vedremo, monitoreremo e cercheremo di farci dire,
anche in Commissione, quali saranno le azioni in essere, in modo da
capire se si può svilupparle in qualche modo, oppure dare un aiuto
a questo tipo di iniziative. Con questo la ringrazio della risposta
e ringrazio soprattutto chi si dà da fare in questo campo:
sicuramente sono delle persone competenti e che non sottovalutano
di certo il problema. Grazie.
