Classificazione
AMMINISTRAZIONE REGIONALE
Amministrazione della giustizia
FORESTE E TERRITORI MONTANI
Tutela del patrimonio boschivo



Oggetto del Consiglio n. 901 del 18 settembre 2019 - Resoconto
OGGETTO N. 901/XV - Interrogazione: "Predisposizione di un
disegno di legge per il riconoscimento del rimborso chilometrico
agli operai idraulico-forestali".
Distort (Presidente) -
Punto n. 9 all'ordine del giorno.
Per la risposta da parte del Governo, la parola all'Assessore
Chatrian.
Chatrian (AV)
- Cercherò di rispondere in merito ai tre
quesiti che i colleghi ci pongono: quante sono le richieste di
rimborso chilometrico legate alle annualità pregresse presentate
alla Regione, se è già stato predisposto il testo di legge e a che
punto è il rinnovo del contratto integrativo.
Farei solo una premessa: come noto, sulla questione dei
cosiddetti "rimborsi chilometrici" è stata avviata una procedura
legale da parte di alcuni operai idraulico-forestali sulla quale ci
sono delle sentenze della Corte di Cassazione in data 10 dicembre
2018. Esaminate tali sentenze, il Dipartimento risorse naturali ha
richiesto un parere all'Avvocatura regionale al fine di essere
messo nelle condizioni di capire la sussistenza di eventuali
obblighi derivanti dalle citate sentenze. Sto cercando di fare una
fotografia del passato. L'Avvocatura regionale, con parere del 1°
aprile 2019, si è espressa asserendo che è fatto divieto per le
sentenze in materia di personale di estendere il giudicato, oltre
che in base ai principi processuali, anche per effetto
dell'articolo 41, comma 6, del D.L. 207/2008. La sopracitata
ordinanza non ha dunque efficacia al di fuori del rapporto dedotto
in giudizio. Allo stato non sono quantificate e dunque erogabili le
indennità per rimborso chilometrico di cui la Corte di Cassazione
ha dichiarato la titolarità in capo ai soggetti coinvolti nelle
cause in questione, in quanto i dipendenti parte in causa hanno
infatti riservato di quantificare le proprie competenze instaurando
un separato giudizio. È comunque precluso alla Regione di esporre
per il futuro, anche a vantaggio degli altri dipendenti non
ricorrenti, l'indennità di rimborso chilometrico la cui
corresponsione è vietata dal richiamato articolo 6, comma 12, del
decreto legge 78/2010. Pertanto, allo stato attuale, visto il
parere dell'Avvocatura regionale, il dipartimento è impossibilitato
a erogare i rimborsi chilometrici connessi all'utilizzo del mezzo
proprio, sia per quanto riguarda le annualità pregresse, sia per le
nuove assunzioni.
Per quanto puntualmente richiesto nell'interrogazione, alla
prima domanda rispondo che al dipartimento sono pervenute 319
richieste di rimborso chilometrico legate ad annualità pregresse;
tali richieste non contengono la quantificazione del rimborso
chilometrico e, conseguentemente, non è quantificabile la cifra
totale che l'erogazione dei rimborsi richiederebbe.
Per quanto riguarda la seconda domanda, posso rispondere che la
norma per regolamentare l'utilizzo del mezzo proprio degli operai
idraulico-forestali è in fase di stesura dalle strutture
competenti. Farei un passaggio in più, collega Gerandin. L'altro
ieri abbiamo incontrato i capisquadra per fare un'analisi del
lavoro del 2019 ma soprattutto per il triennio 2020-2021-2022 e
tecnicamente abbiamo concordato con il Segretario generale che
andremo ad inserire la modifica della "44" del 1989 nella
Finanziaria, nel suo collegato. A fine anno andremo a modificare
probabilmente in una maniera diversa l'impianto legislativo, in
modo che sia operativo, e chiederemo anche ai nostri operai
forestali di raggrupparsi in una macchina con più persone, in modo
da abbattere le disponibilità che dovremo comunque reperire e
inserire, allocare in bilancio, questo per dare una risposta
puntuale già per la stagione 2020.
Infine, per quanto attiene alla terza domanda, come comunicato
dal dipartimento, risultano avviate le trattative per il rinnovo
del contratto collettivo nazionale di lavoro per gli addetti ai
lavori di sistemazione idraulico-forestale, mentre per quanto
riguarda il contratto integrativo regionale di lavoro ad oggi,
questo sarà poi avviato a seguito del primo passaggio che sarà poi
fatto a livello nazionale.
Penso sia importante fare un'ulteriore valutazione sui cantieri
forestali, a seguito della nuova graduatoria sugli operai comuni:
tra qualche giorno assumeremo altre 11 persone nei cantieri con
scadenza a fine ottobre/primi di novembre... non so se avete avuto
modo di vedere, abbiamo iniziato a pubblicare i primi bandi, le
prime selezioni per quanto riguarda poi le 10 figure che andremo a
selezionare a tempo indeterminato. C'è inoltre l'intenzione di
avviare altre selezioni, sempre a tempo indeterminato, già nel mese
di gennaio-febbraio 2020 per 5/8 figure, oltretutto già inserite
nella delibera di Giunta approvata nel mese di giugno 2019.
Come Governo pensiamo - anche a seguito delle numerosissime
richieste da parte dei 74 Comuni e delle 14 Stazioni forestali, e
visto e considerato tutto ciò che riguarda la manutenzione del
territorio -- che sia fondamentale che il pubblico si attivi in
maniera efficace ed efficiente andando ad irrobustire,
relativamente al triennio 2020/2022, ulteriori squadre, in modo da
dare delle risposte sempre più puntuali, sia nel settore della
sentieristica, sia nel settore della forestazione, ma senza
dimenticare il settore delle sistemazioni montane.
Presidente -
La parola al proponente, Consigliere
Gerandin, per la replica.
Gerandin (MOUV')
- Grazie, Assessore, parto anch'io delle
considerazioni finali.
Fa sempre piacere apprendere che finalmente il settore della
cantieristica forestale - sia gli operai stagionali, in questo
momento, e anche una parte, seppur minore, di operai assunti a
tempo indeterminato - trovi finalmente copertura in un bilancio
regionale, laddove dà delle certezze che non sono legate ad
ipotetiche variazioni di bilancio a copertura di risorse necessarie
per garantire questo tipo di occupazione, ma trovi delle coperture
nel bilancio triennale. Questo è indubbiamente un buon messaggio.
Ci siamo battuti per anni per arrivare a queste risorse certe,
quindi è indubbiamente la strada giusta, per cui non può che essere
un motivo di compiacimento.
Non era però questo l'oggetto di questa interrogazione, si
sapeva che la garanzia per questo tipo di occupazione c'era nel
triennio, per cui i quesiti che sono stati posti vertevano su due
altre materie. La prima è quella che lei giustamente ha ricordato,
Assessore; peraltro l'avevamo già approfondita in un'audizione in
cui, a parere anche dell'Avvocatura regionale e quant'altro, si
desumeva che non era possibile estendere i benefici della sentenza
dei ricorrenti riguardo al rimborso chilometrico, se non legata al
fatto che questi dovevano essere oggetto di una causa, di un'azione
giudiziaria. Volevo sapere un po' i numeri. Indubbiamente sono
numeri importanti, perché 319 richieste di rimborso chilometrico
significa comunque che vi sono delle attese legate a personale che
ha utilizzato negli anni la propria automobile, il proprio mezzo
personale, per cui riconoscergli il rimborso chilometrico penso sia
giusto. Se effettivamente è stato utilizzato è un po' difficile da
spiegare come mai non si può. Però queste sono le regole, questa è
la legge, questa è la sentenza. Dico questo perché tra l'altro ho
qualche lettera che mi è stata inviata, ho le risposte a queste
richieste inviate in questo caso il 30 di luglio, dove si ribadisce
che non c'è la possibilità, c'è il divieto di estensione del
giudicato, dove indubbiamente lì si dice che se vogliono avere
contezza, se vogliono avere comunque un riscontro pratico e un
rimborso di questo utilizzo dei mezzi, devono andare a giudizio. Il
quesito era proprio questo, ci eravamo già trovati su questo, ne
avevamo già discusso. Gli stessi dirigenti, nella nota a margine,
dicevano che c'era necessità di legiferare in materia. Nella sua
risposta lei mi dice che verrà presentato in Finanziaria. Da una
parte, torno a dire, è bene che venga presentato, dall'altra c'è il
rammarico, perché anche nel 2019, tenuto conto che non è possibile
prevedere la retroattività, non ci sarà la possibilità di
riconoscere il rimborso chilometrico per chi utilizza il mezzo. Le
prime volte che se ne è parlato eravamo all'inizio della primavera,
probabilmente c'erano anche i tempi per presentare magari un
disegno di legge
ad hoc
che non andasse in Finanziaria e che
permettesse già nel 2019, e non a partire dal 2020, il rimborso
chilometrico. Però la risposta è questa. Speriamo che questo
disegno di legge venga approvato contestualmente con la Finanziaria
e con il bilancio triennale, e soprattutto che non venga impugnato,
perché è a rischio - lo avete detto anche voi - di impugnativa. La
prima parte è questa.
La parte che lascia ancora qualche dubbio in più è quella legata
al rinnovo del contratto integrativo regionale di lavoro. Lei mi
dice che avete avviato un confronto con le azioni sindacali. Me lo
aveva già detto il 5 maggio e speravo ci fossero alcune buone
notizie in merito, perché il rinnovo contrattuale non è così... per
quello che riguarda l'integrativo non è un percorso così facile,
nemmeno dal punto di vista economico della Regione, bisogna trovare
le adeguate coperture finanziarie. Davvero speravo che lei mi
dicesse qualcosa in più in merito a questi incontri con le azioni
sindacali. Finisco dicendo che proprio perché necessita di
coperture finanziarie, proverò a monitorare e chiederò ancora
ragguagli, perché io mi auspico che anche le risorse per il rinnovo
dell'integrativo regionale siano previste nella Finanziaria che
andremo ad approvare.
