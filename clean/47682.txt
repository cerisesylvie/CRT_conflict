Classificazione
ACQUE
Acque minerali e termali
CAVE, MINIERE E TORBIERE



Oggetto del Consiglio n. 3870 del 25 luglio 2024 - Resoconto
OGGETTO N. 3870/XVI - Interpellanza: "Revisione della legge
regionale 5/2008 in materia di disciplina delle cave, delle miniere
e delle acque minerali naturali, di sorgente e termali".
Bertin (Presidente) -
Punto n. 48. Ha chiesto la parola
il consigliere Aggravi, ne ha facoltà.
Aggravi (RV) -
L'interpellanza è un po' datata, ha quasi
un mese, ma pone dei quesiti che sono ancora più che validi.
Avevamo già avuto modo di discutere e di parlare del piano
regionale delle attività estrattive sempre con l'assessore Sapinet
nell'ottobre scorso, laddove al netto di alcuni altri quesiti,
l'Assessore, nel rispondere a quella che era sempre
un'interpellanza del sottoscritto, annunciava che, a fronte di un
piano datato nel marzo 2013, si stava ipotizzando di portare nel
corso del 2024, compatibilmente con la dotazione organica e le
risorse disponibili dell'Assessorato... avviare una procedura, in
particolare parlavo di una procedura di gara per l'assegnazione del
servizio di redazione del piano e di confronto appunto con gli
stakeholder
interessati.
Sappiamo che, tra l'altro, è stato oggetto, non soltanto, lo era
già in quella sede... ma anche e soprattutto quanto è emerso poi
nell'audizione avvenuta nelle Commissioni III e IV
dell'Associazione regionale produttori lapidei e riciclati della
Valle d'Aosta in cui si è, tra l'altro, anche parlato di un
passaggio non banale, ovvero il fatto che dalle direttive europee a
quelle nazionali e quant'altro si sta passando sempre più
dall'estrazione, quindi dalla coltivazione, al riutilizzo di
materiale da costruzione, cercando di minimizzare il più possibile
il ricorso alle cave. A fronte di tutta una serie di segnalazioni,
o comunque anche di osservazioni che, ripeto, sono nate anche
durante quella audizione, ma poi in realtà anche con altre
iniziative già poste al Governo regionale, ci sono due temi molto
collegati. Se da un lato si dice: "Bisogna riutilizzare il
materiale edile", dall'altro, bisogna anche permettere di creare
dei siti di lavorazione o di riciclo, di riconduzione di questo
materiale, con le problematiche connesse, anche che toccano il
piano dei rifiuti, abbiamo già avuto modo di parlarne, come,
dall'altro lato, c'è anche un discorso chiamiamolo più di mercato o
di richiesta di questa tipologia anche di riutilizzo e quindi di
uso di nuovo materiale.
A fronte di questo, con quest'interpellanza, vogliamo chiedere
quale sia lo stato delle attività in corso volte a definire la
revisione del vigente piano regionale delle attività estrattive. In
realtà, anche se è la terza domanda, l'anticiperei, perché è
direttamente collegata con questa, un altro tema è legato alla
revisione della vigente legge 5/2008 che è stato, tra l'altro,
oggetto anche di attenzione durante le Commissioni III e IV.
Chiediamo anche di capire se sia intenzione di dare corso a questa
revisione ed eventualmente, sulla base di quali direttrici, perché
immaginiamo che la revisione del piano debba necessariamente avere
anche un collegamento con la revisione della normativa vigente, non
soltanto perché dal 2008 in avanti le cose sono anche molto
cambiate, banalmente tutta la parte di direttive... arriva
successivamente, e poi con particolare attenzione a quello che ho
detto prima, ovvero il fatto delle logiche di recupero, il
riutilizzo dei materiali di costruzione, chiediamo quale sia
l'attuale politica adottata dalle strutture dell'Amministrazione e
sue emanazioni in merito alla previsione di acquisti o utilizzi di
materiali inerti riciclati nell'ambito degli appalti pubblici.
Questo anche perché gli operatori ci hanno segnalato che in molte
occasioni, proprio a partire dall'Ente pubblico, non c'è
quest'espressa richiesta, seppur poi le normative lo prevedono.
Dico anche questo, e concludo la presentazione, facendo anche una
considerazione più di carattere generale: di piani e di
pianificazioni in quest'aula, come in altre aule, se ne fanno
tantissimi, poi magari ci si dimentica o non si prevedono delle
politiche, ma questo non è neanche colpa della politica, è colpa
anche della produzione di tutti questi piani, che a volte uno
sovrasta l'altro, ma si rischia appunto di perdersi e di non
prevedere, come in questo caso, l'applicazione di politiche
semplici che possono anche avere un grande risultato. Chiediamo
quindi quale sia l'attuale politica dell'Amministrazione anche su
quest'aspetto.
Presidente -
Risponde l'assessore Sapinet.
Sapinet (UV) -
Grazie collega. Per rispondere al primo
quesito, il piano regionale delle attività estrattive vigente è
stato approvato con la deliberazione del Consiglio regionale n.
2898 del 27 marzo 2013 e, come è già stato fatto presente
nell'interpellanza richiamata, è necessario procedere con il suo
aggiornamento che si ipotizza e si ipotizzava nel corso del 2024
compatibilmente con la dotazione organica e con le risorse
economiche disponibili.
Siamo nel 2024 e stiamo affrontando le carenze di organico anche
facendo sinergia tra i vari dipartimenti, questo ci aiuta nella
difficoltà, così come ci aiuta anche nell'affrontare la tematica
l'aver accorpato opere pubbliche e viabilità con l'ambiente, al
fine appunto di consentire di avviare le procedure di gara per
l'assegnazione del servizio di redazione dell'aggiornamento del
piano stesso.
Per le valutazioni circa l'aggiornamento del piano si fa
comunque presente che l'attuale disponibilità di siti e tipologie
di materiale è comunque adeguata come potenzialità al fabbisogno,
sebbene sulla base dei rinnovi e delle nuove autorizzazioni
pervenute, si è potuto constatare una leggera ripresa della
produzione che è stata stagnante negli ultimi anni, con la
presentazione di nuove istanze da parte di società locali e non. Va
tenuto conto inoltre che la revisione del piano dovrà considerare
una revisione in diminuzione delle stime dell'attuale piano, alla
luce delle normative europee che fissano precise percentuali di
recupero del materiale da costruzione e della riduzione di consumo
del suolo, come ha espresso anche lei durante l'iniziativa. Vanno a
questo considerate le criticità legate all'orografia delle aree
interessate, l'alta valenza ambientale turistica del nostro
territorio, che sono elementi che andranno tenuti in
considerazione. Infine i nuovi indirizzi europei attenzionano
l'estrazione e la lavorazione di una tipologia di pietra
ornamentale molto presente nella nostra regione, le cosiddette
"pietre verdi" caratterizzate dalla presenza di amianto nella loro
matrice. Non sono state comunque presentate significative richieste
di ulteriori aree di attività estrattiva, a conferma che le aree
presenti nell'attuale piano sono probabilmente sufficienti, in
considerazione anche che non tutte le aree sono state oggetto di
autorizzazione o che i proprietari di tali aree non sono al momento
incentivati a sviluppare dei progetti di coltivazione.
Risponderei quindi al terzo quesito, per seguire il suo ordine,
riguardo alla legge 5/2008, la legge del 13 marzo 2008, la n. 5,
disciplina delle cave, delle miniere, delle acque minerali naturali
e di sorgente termali, disciplina unicamente l'attività
estrattiva.
L'impianto normativo è ancora attuale, non necessita di
importanti revisioni strutturali ma sicuramente di alcuni
affinamenti. La Regione invece non dispone di una normativa
specifica o di un piano che disciplini il tema dell'efficiente
utilizzo delle risorse e dei materiali. Tale argomento,
estremamente ampio e trasversale, richiede poi l'avvio di un
percorso partecipato che coinvolga tutti gli
stakeholder
dei
diversi settori, ovvero economico, produttivo e ambientale.
Riguardo al secondo quesito, molto interessante, che ci permette
anche di fare qualche passaggio sui recenti interventi in corso,
proprio in merito alla previsione di un'incentivazione e riutilizzo
dei materiali inerti e riciclati, sono in corso incontri e
approfondimenti con le associazioni di categoria, tra le quali la
neoformata Associazione ARPLER (l'Associazione Regionali Produttori
Lapidei e Riciclati), abbiamo accolto con favore la ricostituzione
di quest'associazione, stiamo lavorando per la deliberazione di un
tavolo di lavoro che possa permetterci un dialogo continuo e
sicuramente proficuo e costruttivo, come sembra essere così dalle
premesse. Ulteriori incontri quindi verranno sviluppati anche con
il CELVA, con le strutture regionali e con gli ordini professionali
al fine di inserire nei capitolati pubblici e negli elenchi i
prezzi e l'obbligo di percentuale di utilizzo dei materiali inerti
e riciclati. Probabilmente siamo già in ritardo ma è importante
arrivare all'obiettivo. L'utilizzo di materiale di recupero è già
comunque previsto e in uso per alcune lavorazioni edili, inoltre un
prossimo aggiornamento dell'elenco prezzi potrà proprio andare a
comprendere e dettagliare una serie di voci specifiche, già
individuate anche con le associazioni di categoria, le associazioni
che, come dicevo, sono state coinvolte e sono state coinvolte anche
nella fase di ripristino dei danni dell'alluvione. A questo
proposito è interessante comunicare un primo dato, che non è
definitivo, ma è comunque significativo, per l'intervento al
chilometro 9.4, che è stato oggetto del nostro sopralluogo, per un
primo parziale ripristino della viabilità sono stati impiegati
materiali di riciclo per circa 15 mila metri cubi, che
rappresentano circa la metà del rilevato che è stato
realizzato.
Presidente -
La parola al consigliere Aggravi.
Aggravi (RV) -
È comunque interessante anche quest'ultimo
passaggio, ieri ho avuto occasione, trattando con il Presidente, di
un'interpellanza, di parlare appunto anche di opere di mitigazione
del rischio in senso lato, forse le politiche anche di riutilizzo
di questi materiali potrebbero - perché no? - anche direttamente
portare a un utilizzo per quelle che sono opere non soltanto da
realizzare in momenti emergenziali, ma anche proprio di
mitigazione, di prevenzione del rischio in tutta una serie magari
di realtà già attenzionate e già sorvegliate.
Per quello che riguarda la prima risposta, mi soffermo
sull'ultimo passaggio che lei ha fatto sul discorso della revisione
delle stime, effettivamente sia per quello che riguarda un diverso
fabbisogno dei materiali, le logiche giustamente di protezione e
salvaguardia delle aree interessate da questo tipo di attività,
teniamo anche conto, soprattutto per gli impianti nuovi, o comunque
anche già esistenti e nei rinnovi, che poi nel frattempo l'impianto
non è proprio avulso dal fatto che intorno a sé si sia vissuto e si
siano realizzate delle strutture, magari anche residenziali, che
poi rischiano di mettere in difficoltà gli stessi impianti nel
momento del rinnovo. Questo è un tema non banale, e ne avevamo
anche già trattato con lei, perché altrimenti rischiamo che magari
degli impianti che sono lì da molti anni e operano nel momento del
rinnovo si trovano strozzati rispetto a un'urbanizzazione prossima
che non è colpa stessa di chi gestisce l'impianto.
Per quello che riguarda la legge 5, bene, abbiamo compreso qual
è il tenore, ovviamente sul tema del piano, essendo anche la parte
più applicativa, è quella che poi sarà più interessante e bisognerà
capire come fare.
Ben venga anche il discorso del tavolo, del coinvolgimento delle
controparti e, ripeto, il tema del potenziamento, o comunque di un
maggior utilizzo del materiale riciclato anche da parte dell'Ente
pubblico, può essere un buon volano di sviluppo.
Ovviamente il tema dei prezzi è un tema non banale, soprattutto
considerata la conformazione del nostro territorio e anche di
questo ne avevamo già parlato, perché gestire un cantiere nel
fondovalle ha dei costi, gestirlo invece da altre parti ovviamente
ha dei costi ben differenti.
