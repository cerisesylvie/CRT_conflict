Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 570 del 7 giugno 1989 - Resoconto
OGGETTO N. 570/IX - DIBATTITO IN MERITO ALL'APPLICAZIONE DEL
DECRETO MINISTERIALE PER LA DETERMINAZIONE DEGLI STANDARDS DEL
PERSONALE OSPEDALIERO. (Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco ed iscritta al punto
14 dell'ordine del giorno.
INTERPELLANZA
RICORDATO che per alcuni mesi, nel periodo novembre '88 - maggio
'89, si è sviluppato un ampio dibattito tra Regione, U.S.L. e
rappresentanze del personale sanitario in merito all'applicazione
del decreto ministeriale 13 settembre 1988, concernente:
"Determinazione degli standards del personale ospedaliero";
CONSTATATO che da alcuni mesi tutto tace e non si ha notizia né
di atti amministrativi, né di disegni di legge elaborati in
attuazione di tale decreto;
PREOCCUPATI che le inadempienze regionali possano essere assunte
a pretesto dal Governo per avviare procedure sostitutive;
i sottoscritti Consiglieri regionali del gruppo comunista
INTERPELLANO
l'Assessore alla Sanità ed Assistenza Sociale per conoscere:
1) i motivi per cui non si e ancora provveduto sul piano
amministrativo e su quello legislativo all'applicazione del D.M.
13.09.1988;
2) il giudizio della Giunta sulla possibilità di interventi
sostitutivi da parte del Governo;
3) le intenzioni della Giunta in ordine ai provvedimenti
attuativi del D.M. sopraricordato.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Nel settembre del 1988 era stato emanato un
decreto ministeriale, concernente la determinazione degli standard
del personale ospedaliero, che poneva alla nostra Regione, come a
tutte le Regioni, una serie di problemi importanti: determinare con
un meccanismo ponderato la situazione attuale dei posti-letto e far
derivare dalla situazione attuale la futura necessità di personale
in organico.
Le Regioni, come dice il decreto, entro tempi prefissati, devono
prima far conoscere al Ministero qual è la situazione
corrispondente ai posti-letto ed al personale, comparata con gli
standard previsti, e successivamente devono approvare, con il Piano
sanitario regionale, le modificazioni che ancora si rendessero
necessarie.
Qualora le Regioni non provvedano, quel decreto dispone anche la
possibilità di interventi sostitutivi da parte del Ministero.
Ora, nel periodo novembre - marzo (c'è un errore di trascrizione
nel testo dell'interpellanza) ci sono stati numerosi incontri tra
l'Assessore, il Presidente dell'U.S.L. e le organizzazioni
sindacali della sanità, e sono stati prodotti anche documenti di
contenuto lievemente diverso. Sembrava che il tutto dovesse
giungere a conclusione, ma poi per un certo periodo non si è più
avuta notizia di nulla.
L'interpellanza ha appunto lo scopo di conoscere le ragioni di
questo silenzio, durato per un certo periodo, nonché quello di
verificare a che punto ci si trovi con questi adempimenti, perché
c'è la preoccupazione, che penso sia condivisa, che il Ministero
possa intervenire, e quindi assumersi delle responsabilità, in una
situazione che non conosce, facendo perciò dei guai, invece che
dare soluzione ai problemi.
Con questa interpellanza, quindi, vogliamo conoscere a che punto
è la discussione, se sono stati presi dei provvedimenti e quali
sono le intenzioni della Giunta rispetto al Piano sanitario
regionale.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
L'applicazione del decreto ministeriale 13
settembre 1988 rappresenta per la Valle d'Aosta un impegno, sia di
rilievo tecnico, sia di decisione politica, essenzialmente per tre
motivi.
Primo: perché la Regione dispone di un Piano sanitario
aggiornato di recente, con legge n. 156 del 1988, che non ha potuto
tener conto dei criteri e dei parametri di programmazione stabiliti
nel sopracitato decreto. Tali criteri, imperniati sullo stretto
rapporto tra numero di posti-letto ed organico del personale,
nonché su una concezione dell'assistenza ospedaliera distinta dalle
restanti funzioni sanitarie gestite dall'U.S.L., non trovano
peraltro riscontro nell'impostazione dell'attuale Piano sanitario
regionale.
Secondo: perché, nel corso del periodo concesso alla Regione per
l'applicazione del suddetto decreto, sono stati presentati, a
livello nazionale, la bozza di Piano sanitario nazionale, che
comprende la materia già trattata nell'ambito del decreto sugli
standard, nonché i decreti legge di modifica delle strutture
amministrative dell'U.S.L. e degli ospedali, ponendo nuovi punti di
riferimento per l'applicazione del sopracitato decreto.
Terzo: perché sono tuttora in corso trattative con l'Ordine
Mauriziano di Torino, il cui esito è strettamente connesso con la
prossima applicazione dell'art. 20 della legge finanziaria 1988,
relativo al programma nazionale di investimenti in materia
sanitaria, nonché col programma di riorganizzazione delle strutture
ospedaliere regionali da prevedere nell'ambito dell'applicazione
del sopracitato decreto ministeriale.
In merito a tale problematica, la Giunta regionale, in data 24
marzo 1989, ha adottato un apposito provvedimento redatto
dall'Assessorato alla Sanità, per la redazione del quale si è
tenuto conto sia della proposta dell'U. S.L., sia delle
osservazioni delle organizzazioni sindacali incontrate nei primi
mesi di quest'anno. Si tratta ovviamente di un provvedimento
amministrativo, a cui devono seguire le modifiche delle tabelle
organiche del personale, previste dalla legge regionale n. 56 del
1988, nonché le modifiche alla impostazione generale del Piano
sanitario regionale vigente.
Tale provvedimento è stato consegnato in bozza, a livello
tecnico, al competente Servizio del Ministero della Sanità, per la
preventiva valutazione e per le intese che ormai sono giunte
pressoché al termine. Ovviamente la consegna di tale documento è
tenuta in debito conto dal suddetto Ministero, il quale, in attesa
che la Regione formalizzi il proprio provvedimento, non ha assunto,
né intende assumere, alcuna decisione per l'intervento sostitutivo,
nel senso che c'è la garanzia del Ministero che, essendo il
documento già preparato a livello tecnico, attenderà che la Giunta
lo faccia proprio e lo formalizzi.
Nell'evidenziare, infine, che il Ministero ha espresso, a
livello tecnico ed in linea di massima, una valutazione favorevole
su quanto indicato nella bozza del provvedimento, è evidente che la
Giunta, in breve termine, dovrà concludere l'iter formale della
prima fase di adempimento del decreto ministeriale sopracitato, per
poi passare, in ambito consiliare, alla modifica delle suddette
leggi regionali per conglobare nelle nuove modifiche quanto
contenuto dal programma degli standard formulato dalla Regione e
dall'U.S.L..
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi rallegro che il Ministero ha assicurato
che non vi saranno interventi sostitutivi, anche perché a volte il
Ministro, oggi dimissionario, ha dato prova di decisioni rapide ed
improvvise, non sempre apprezzabili.
Se ho capito bene, la Giunta ha già deliberato...
(...Interruzione dell'Assessore Lanièce...J
... E' già stata pubblicata?
(...Interruzione dell'Assessore Lanièce...)
... che non è stata ancora pubblicata, ma che è stata trasmessa
al Ministero come bozza, per possibili determinazioni. Mi sembra
poi che la Giunta intenda anche presentare dei disegni di legge al
Consiglio per le modifiche relative alla pianta organica, che si
rendessero necessarie in conseguenza dell'adozione della
delibera.
Diciamo allora che, anche se non se ne è venuti a conoscenza,
dei passi in avanti dovrebbero comunque essere stati compiuti; per
entrare nel merito, però, noi attendiamo di verificare i contenuti.
Invitiamo tuttavia la Giunta a verificare nelle forme possibili,
con il personale e le associazioni sindacali interessate, se le sue
determinazioni sono quelle più attendibili ed opportune.
