Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 3042 del 17 ottobre 2007 - Resoconto
OGGETTO N. 3042/XII - Interpellanza: "Flussi di lavoratori
immigrati nella regione".
Interpellanza
Visti
-
il D.C.P.M. 15 febbraio 2006 (Governo Berlusconi) che
fissava entro un limite di 170.000 i lavoratori extracomunitari
(stagionali e non stagionali) che potevano accedere nel territorio
dello Stato per l'anno 2006;
-
il D.C.P.M. 25 ottobre 2006 (Governo Prodi) che ha permesso
l'ulteriore ingresso di 350.000 lavoratori extracomunitari nello
stesso anno;
-
il D.C.P.M. 9 gennaio 2007 (Governo Prodi) che, in attesa
della determinazione della quota di lavoratori extracomunitari non
stagionali da ammettere in Italia per il 2007, ha stabilito che
possano nel frattempo entrare nel nostro Paese 80.000 lavoratori
stagionali;
Considerato che la ripartizione su base regionale di tali
flussi alimenta un costante incremento della popolazione
extracomunitaria anche in Valle d'Aosta, suscitando la
comprensibile attenzione e legittima preoccupazione di numerosi
cittadini residenti;
Atteso che il Governo è in procinto di stabilire ulteriori
programmazioni dei flussi di stranieri nel territorio
italiano;
ciò premesso, i sottoscritti Consiglieri regionali
Interpellano
il Presidente della Regione per sapere:
1) quali indicazioni previsionali ha trasmesso alla
Presidenza del Consiglio dei Ministri in merito ai flussi di
immigrati che la Regione Valle d'Aosta può sostenere nel proprio
territorio in rapporto alla reale capacità di assorbimento del
tessuto sociale e produttivo;
2) quanti lavoratori extracomunitari (stagionali e non
stagionali) sono entrati in Valle d'Aosta negli anni 2006 e 2007 e
quali sono gli attuali livelli (in termini assoluti e percentuali)
della presenza straniera nella nostra regione;
3) quali iniziative ha adottato o quali sono i suoi
intendimenti per limitare questo continuo aumento di stranieri
nella nostra regione.
F.to: Tibaldi - Lattanzi
Président
- Collègue Venturella, simplement pour vous
dire que nous avons procédé à demander l'avis sur l'amendement n°
12 sur le nouveau texte de loi n° 173, donc il y a l'avis négatif
que je vous ai fait distribuer. Si les collègues sont d'accord et
on avait convenu ainsi... collègue Tibaldi, nous pouvons discuter
l'objet n° 26.
La parole au Vice-président Tibaldi.
Tibaldi (CdL)
- Grazie ai colleghi che hanno consentito
questa piccola inversione dell'ordine del giorno. L'argomento è di
attualità: si parla di presenza di immigrati extracomunitari nella
nostra Regione, si parla di controlli sui flussi migratori verso la
nostra Regione, nei confronti dei quali in particolare la
Presidenza della Regione, viste anche le funzioni prefettizie
ricoperte dal Presidente, ha un indubbio ruolo e una funzione
importante. Nell'interpellanza abbiamo declinato gli interventi del
Consiglio dei ministri, che attraverso diversi decreti nel 2006 e
nel 2007 hanno fissato il limite di lavoratori extracomunitari
stagionali e non stagionali che sono stati ammessi nel territorio
dello Stato. In particolare merita sottolineare come il "Governo
Prodi" con un provvedimento del 25 ottobre 2006 abbia permesso
l'ulteriore ingresso a 350mila lavoratori nello stesso anno, oltre
ai 170mila che vennero già indicati dal precedente "Governo
Berlusconi". Naturalmente si procede per quote che vengono
stabilite in anticipo all'inizio dell'anno con determinati valori e
poi a conguaglio verso la fine dell'anno.
Siamo in questo periodo... siamo nella fase in cui anche le
Regioni hanno una voce in capitolo nei confronti della Presidenza
del Consiglio dei ministri per stabilire le parti di questi flussi
di immigrati che possono essere accolte all'interno dei propri
territori. Così immaginiamo abbia fatto la Valle d'Aosta, in
particolare un anno fa sollecitammo l'attenzione del Presidente
Caveri, affinché i flussi di immigrati che sarebbero arrivati in
Valle d'Aosta fossero sostenibili, ovvero compatibili con la reale
capacità di assorbimento del tessuto sociale e produttivo della
Regione. A distanza di un anno chiediamo conto di quello che è
stato fatto dal Presidente Caveri, quali indicazioni previsionali
ha trasmesso alla Presidenza del Consiglio dei ministri in materia,
quanti sono i lavoratori extracomunitari che nell'ultimo biennio -
anche se il 2007 non è ancora concluso, ma si avvia a conclusione -
sono entrati in Valle d'Aosta e quali sono gli attuali livelli
percentuali della presenza straniera nella nostra Regione. Qui non
si vuole fare allarmismi, ma non si vuole neppure abbassare la
soglia del controllo, che vede da parte della popolazione residente
una certa attenzione, se non una certa preoccupazione, a fronte
dell'ingresso indiscriminato di numerosi stranieri anche
all'interno del nostro territorio. Presidente, vorremmo chiederle
conto di questa situazione, ben sapendo che determinati valori sono
stati comunicati lo scorso anno, ipotizziamo che si siano
innalzati, oggi la presenza extracomunitaria, in prevalenza
maghrebina, ci risulta essere intorno alle 5.000 unità, è una
presenza oggi concentrata soprattutto in alcuni centri abitati ed è
meno manifesta in altri. Per queste ragioni vorremmo capire quali
sono le intenzioni della Presidenza della Regione finora
"adottate", soprattutto se vi è l'intento di contenere tale
continuo aumento di stranieri nella nostra Regione, fenomeno che
riguarda l'Italia senza però escludere la Valle d'Aosta.
Président
- La parole au Président de la Région,
Caveri.
Caveri (UV)
- Naturalmente le fornirò una serie di
tabelle a complemento del mio intervento, perché sarebbe difficile
da parte mia mettermi a scandirle Comune per Comune, quindi le
fornirò una serie di informazioni in calce. L'immigrazione di
cittadini non appartenenti all'UE dipende dalla regolamentazione
fissata dal Governo centrale e avviene sulla base di una
programmazione annuale che fissa le quote massime di ingressi nel
nostro Paese, ripartite per tipologie di rapporti di lavoro -
stagionali e tempi indeterminati -, per territorio, per nazionalità
e talora per specifici profili professionali. Le quote annuali
vengono stabilite con un decreto del Presidente del Consiglio dei
ministri, sentiti i Ministri interessati e le competenti
Commissioni parlamentari.
In merito ai 2 decreti flussi... relativi alle autorizzazioni
all'ingresso per l'anno 2006, si precisa che gli stessi, come
sommatoria di autorizzazioni all'ingresso, hanno tenuto conto del
totale delle richieste di assunzione di lavoratori extracomunitari
ancora all'estero presentate dai datori di lavoro sull'intero
territorio nazionale. In pratica è stata presa la decisione
politica di autorizzare l'ingresso di tutti i lavoratori, per cui
esisteva una domanda di lavoro concreta; non so se mi sono spiegato
per il 2006. Per quanto riguarda gli ingressi per lavoro stagionale
per l'anno 2007, la Conferenza delle Regioni aveva richiesto al
Governo proprio l'autorizzazione di soli ingressi per lavoro
stagionale, in attesa di verificare l'impatto sui mercati del
lavoro regionale delle precedenti autorizzazioni in corso di
rilascio con una certa lentezza a livello nazionale da parte dei
vari Sportelli unici per l'immigrazione, per le difficoltà
amministrative incontrate; in realtà nel 2007 ci si è trovati di
fronte ad una situazione di viva incertezza.
"Quanti lavoratori extracomunitari sono entrati in Valle", il
DCPM del 15 febbraio 2006 ha autorizzato - poi troverà la
documentazione apposita - 485 ingressi in Valle per lavoro
subordinato, oltre a 100 per lavoro stagionale. Con il DCPM del 25
ottobre 2006 sono stati autorizzati gli ingressi per tutte le
domande di lavoro subordinato presentate entro il 21 luglio. Da
marzo 2006 - e fino a luglio - negli uffici postali valdostani sono
state presentate oltre 800 domande di lavoro subordinato e di
queste circa 300 erano relative a lavoratori rumeni e bulgari, come
lei sa c'è stata poi una modifica dal 1° gennaio di quest'anno. Fra
l'altro, la comunità extracomunitaria più grande in Valle era
quella rumena, che è diventata comunitaria dal 1° gennaio di
quest'anno. Nel corso del 2006 abbiamo avuto l'ingresso di 90
lavoratori - una settantina per lavoro subordinato, anche
domestico, e una ventina per lavoro stagionale -, il dato 2006
comprende ancora i lavoratori rumeni e bulgari. Nel corso del 2007
abbiamo avuto l'ingresso di 231 lavoratori extracomunitari (una
trentina di essi per lavoro stagionale). Nel complesso nel biennio
registriamo nuovi ingressi di lavoratori per 321 unità; il dato è
pressoché definitivo, in quanto le domande ancora in istruttoria
potrebbero determinare al massimo poche unità di nuovi ingressi. A
fronte dei 321 ingressi si sono registrati oltre 200 dinieghi, la
maggior parte dei quali riferibili a rinuncia o incompletezza della
documentazione presentata da parte del datore di lavoro. Si ricorda
che il lavoro stagionale comporta il rientro obbligatorio del
lavoratore al Paese di origine al termine del rapporto di lavoro e
che è possibile solo per il lavoro agricolo e per quello
alberghiero (i rientri sono stati circa 50).
Per quanto riguarda gli attuali livelli di presenza straniera,
il dato è aggiornato a fine 2006 e si registra una percentuale di
4,44 stranieri extracomunitari residenti sul totale della
popolazione (valore assoluto di 5.547 unità). La popolazione
straniera nel corso del 2006 si è incrementata del 11,18%. Qui vi è
il dettaglio derivante dalle tabelle, che do per illustrate, le do
una copia, però diciamo, Presidente, che diamo per scontato che
consegno "brevi manu" le diverse tabelle: una delle quali è Comune
per Comune, l'altra è la situazione della popolazione residente
complessivamente e l'altra è quella concernente lo Sportello unico
per l'immigrazione, che dà in maniera compiuta i dati; naturalmente
resto a sua disposizione nel caso in cui la trattazione dei dati
non fosse stata esaustiva.
La presenza straniera della nostra società non si può ignorare,
né sottovalutare. In Valle d'Aosta l'immigrazione - soprattutto
questa - ha assunto maggiore consistenza a partire dalla seconda
metà degli anni '90. Oggi anche qui la presenza di immigrati è
divenuta un elemento strutturale della società e dell'economia
regionale. La presenza straniera è una realtà che interessa tutto
il territorio regionale, anche se in modo eterogeneo. All'inizio
del 2006 il 65% circa degli stranieri soggiornanti in Valle d'Aosta
ha un permesso di soggiorno per lavoro e quasi il 30% per motivi
familiari. L'impatto dell'immigrazione sulla qualità sociale e lo
sviluppo del territorio non è scontato e deve essere monitorato e
gestito. L'ingresso di stranieri nella nostra Regione dipende da
norme statali e comunitarie, la Regione naturalmente lavora
affinché prevalga l'integrazione e la pacifica convivenza con i
vari attori che a diverso titolo sono chiamati a disciplinare,
gestire e governare l'immigrazione. L'Unione europea è oggi in
questa materia la cornice di riferimento, ma restano i Governi
statali a svolgere un ruolo decisivo nel delineare le politiche
d'ingresso e d'integrazione. Cerchiamo naturalmente di non
limitarci a tradurre in pratica le politiche elaborate a livello
centrale: il primo atto concreto della mia Presidenza è la nascita
dello Sportello dell'immigrazione, che precedentemente non era nato
nel dubbio che questa rientrasse nelle competenze prefettizie del
Presidente della Regione, io ho ritenuto, pur in assenza di
interpretazione da parte del Viminale, che tale sportello dovesse
nascere e ha dato dei risultati positivi.
La logica è quella di disegnare una politica regionale per
assicurare condizioni dignitose per tutti e una maggior coesione
sociale fra nuovi e vecchi residenti, nel rispetto di regole, ossia
possiamo immaginare che, essendoci un quadro europeo, un quadro
fortemente nazionale, che influenziamo... è vero... con tale
scambio... per dire: "quest'anno ci sono 10 badanti bielorusse per
cui nel decreto mettetene 10, piuttosto che 5", ma oggettivamente
il tema è più complesso, come dimostrato dai Rumeni che oggi non
hanno più limitazioni di sorta: questa è la logica che ha portato
alla definizione di un programma di iniziative basato
sull'osservazione, monitoraggio e analisi del fenomeno, in tale
ottica si sono realizzati degli studi: uno "Presente e futuro
dell'immigrazione in Valle d'Aosta" (Michele Bruni, Dario
Ceccarelli), un secondo è stato uno studio antropologico in materia
di relazioni tra aspetti identitari e sanitari relativamente ai
cittadini immigrati in Valle d'Aosta, il terzo è "Immigrazione -
Dinamiche di integrazione e percorsi di inserimento in Valle
d'Aosta" (è la parte scolastica IRRE). Gli studi citati sono
conclusi e di prossima presentazione al Consiglio territoriale per
l'immigrazione.
La concertazione attraverso il Consiglio territoriale ha il
compito di analizzare e di promuovere interventi a livello
regionale per favorire i processi d'integrazione. La programmazione
delle politiche per l'integrazione sociale: quali la mediazione
culturale, l'alfabetizzazione linguistica, la formazione
professionale, l'estensione delle funzioni del Centro comunale
immigrati extracomunitari di Aosta su tutto il territorio regionale
- ed è quanto è avvenuto d'intesa con i Comuni -, seminari di
formazione e di diffusione di buone pratiche rivolte agli enti
locali.
Per quanto riguarda gli intendimenti, grazie agli elementi
forniti dagli studi, è in fase di elaborazione un progetto di legge
regionale in materia d'integrazione dei cittadini stranieri
immigrati in Valle d'Aosta che definisca un chiaro quadro di
riferimento per i diritti e, mi si consenta di dire, per i doveri
dei cittadini immigrati, in linea con le direttive europee e
nell'esercizio delle competenze della Regione in questa materia. È
una proposta di legge che avrò l'onore d'illustrare nei prossimi
mesi, prima della fine legislatura, credo vi sia bisogno di avere
un quadro di riferimento unico. Si tratta di costruire un modello
di convivenza e di rapido inserimento nel tessuto sociale ed
economico regionale delle diverse identità che oggi coabitano sul
territorio regionale, sottolineando quelle regole che tutti sono
tenuti ad osservare a garanzia dei diritti di tutti e delle
responsabilità individuali e collettive.
Fin qui la risposta un po' burocratica. Nella realtà dei fatti
dobbiamo evitare che l'immigrazione sia frutto nei flussi in Valle
d'Aosta di elementi di casualità, per cui vi sono oggi dei
filoni... non so gli Indiani che vanno a Verrès... sono frutto di
logiche familiari, gli Albanesi che oggi arrivano a centinaia con
una logica di "clan", anche nell'ambiente degli immigrati del
Maghreb vi sono fenomeni che possono preoccuparci.
Credo allora che il problema di fondo sia quello di capire come,
almeno nel mercato del lavoro - e questo è il lavoro che abbiamo
cercato di fare anche attraverso lo studio di Ceccarelli-Bruni -,
vi possa essere una corrispondenza offerta/domanda, che nasca
attraverso fenomeni... lo dico in particolare alla collega Viérin
che ha seguito per anni tale questione... in una logica di
cooperazione anche con i Paesi di provenienza, che ci possa
consentire, dal punto di vista formativo, di fare un'azione già in
quei Paesi di origine, cercando di portare qui non in una logica di
sfruttamento, ma in una logica d'integrazione dei lavoratori, che
poi possano essere realmente integrati.
Resta il dato assai negativo di una grandissima difficoltà che
nelle funzioni prefettizie verifico tutti i giorni, che è la
questione delle espulsioni. Questo è un tema gravissimo: le
espulsioni rischiano di essere molto spesso fittizie, per cui la
medesima persona viene colpita da 2-3 provvedimenti di espulsione
ed espulsa non viene mai: questo credo sia un problema che
ovviamente non è valdostano, è un problema di ordine pubblico che
crea situazioni di gravissima difficoltà. Ho visto nel mio
esercizio di funzioni prefettizie delle persone che pure si sono
viste respinte le istanze di richiesta di rimanere sul suolo
italiano presso il Giudice di pace, il paradosso della normativa
attuale è che, se tu non notifichi il provvedimento assunto dal
Giudice di pace, questa persona non può essere espulsa.
Chiaramente, essendo clandestina, tale persona non si fa trovare,
per cui nelle more del legalismo "all'italiana" abbiamo delle
situazioni non gravi in Valle d'Aosta, ma pur sempre di
irregolarità, sulle quali le forze dell'ordine vigilano, ma con
viva difficoltà di procedere realmente all'espulsione.
Presidente
- La parola al Vicepresidente Tibaldi.
Tibaldi (CdL)
- Ringrazio il Presidente Caveri per i
documenti che cortesemente fornirà per avere il quadro completo e
anche articolato della presenza di extracomunitari nella nostra
regione. Mi permetterei di fare alcune considerazioni. È, pur vero
che l'ingresso di stranieri nella nostra Regione avviene sulla base
di norme dell'ordinamento italiano e dell'ordinamento comunitario,
è altrettanto vero che però la Regione ha una sua potestà
d'intervento in merito e sappiamo che la sua potestà è anche
implementata da diversi fattori. Innanzitutto il Consiglio dei
ministri il 12 ottobre scorso ha approvato il documento
programmatico relativo alla politica dell'immigrazione degli
stranieri nel territorio dello Stato per il triennio 2007-2009.
Tale documento programmatico dovrà essere adesso trasmesso al
Parlamento, ma c'è un parere fondamentale che viene espresso dalle
Conferenze Stato-Regioni e Stato-città; in questo caso nella
Conferenza Stato-Regioni interviene il Presidente Caveri per quanto
riguarda la Valle d'Aosta ed immaginiamo che arrivi con delle
indicazioni previsionali. Le indicazioni previsionali però, se ho
capito bene, per il 2007 evidenziano un'incertezza sostanziale; mi
sarebbe piaciuto sentire dalla sua voce, Presidente, che come
Regione abbiamo più o meno individuato una quota di immigrati
sostenibili quantificabile in... quindi questa risposta non mi può
tranquillizzare, anzi mi desta un po' di preoccupazione, a maggior
ragione sapendo che lo scorso anno - in tale periodo - il Consiglio
regionale ha approvato una mozione, da lei peraltro condivisa e
sostenuta, dicendo che dal 2006 in avanti la Presidenza della
Regione si sarebbe attivata per dare delle indicazioni precise. È
auspicabile che tale incertezza nel giro di breve tempo si traduca
in idee chiare, perché la Valle d'Aosta ha dei vantaggi: il primo,
un territorio limitato rispetto ad altri territori italiani, quindi
facilmente controllabile; il secondo, demograficamente siamo
125mila anime inclusi gli immigrati extracomunitari e anche qui il
controllo sulla presenza umana in Val d'Aosta è più semplice
rispetto ad altre Regioni; il terzo, c'è una concentrazione di
poteri in capo alla sua figura, che, oltre ad essere il Presidente
della Regione, svolge funzioni prefettizie all'interno della
regione: questa è una situazione di relativo vantaggio, che ci
permette un monitoraggio più attento a livello regionale.
Presidente, quindi la invitiamo a colmare questo "gap" che oggi
ci ha confessato, per il 2007 siamo ancora in una situazione
d'incertezza. L'incertezza dell'amministratore si traduce poi in
problemi d'inclusione sociale, "in primis", di accoglienza, perché
oggi si fa solo riferimento all'inclusione sociale e
all'accoglienza, a quella somma di diritti che la società e
l'ordinamento italiano devono garantire a coloro che entrano in
Italia, di conseguenza a coloro di questi che verranno in Valle
d'Aosta. Giustamente non vi è solo una sommatoria di diritti da
riconoscere a queste persone, ma vi è anche un insieme di doveri
che tali persone devono osservare; pertanto l'indeterminatezza,
l'assenza di idee chiare da parte di colui che regge le sorti
dell'ordine pubblico in Regione rischia di trasformarsi nel solito
pasticcio "all'italiana", dicendo: "cominciamo ad includere questi,
ad accogliere questi altri e poi in qualche maniera si
integreranno". La realtà dei fatti è che la presenza straniera in
Valle d'Aosta è aumentata anche in quest'ultimo anno. Lei
giustamente cita la difficoltà di rendere esecutive determinate
espulsioni perché, da un punto di vista normativo, vi sono delle
lacune. È altrettanto memorabile un fatto che abbiamo potuto vedere
recentemente sul TG3 valdostano: che ormai i clandestini diventano
oggetto di notizia, vengono oscurati in volto, ripresi di spalle,
ma fanno notizia. Mi sembra questo un fatto che evidenzia che la
presenza clandestina in Valle d'Aosta non deve essere trascurata
perché comunque esiste e una quota di coloro che sono presenti
nella nostra Regione sono clandestini e non deve neppure essere
enfatizzata come quel senso civico che si vuole creare per forza
nell'ascoltatore, assolutamente no! Questi sono fatti che devono
allarmarci, che devono accentuare le nostre attenzioni, perché
anche in Valle d'Aosta, anche se l'equazione non è immediatamente
rapportabile, la microdelinquenza spesso porta la firma di autori
stranieri e alcuni di essi sono anche clandestini. Si possono
citare anche esempi di altro tipo, non solo negativi: il lavoratore
che è morto mentre stava eseguendo dei lavori di edilizia al
Supermercato "Lidl" di Quart era un clandestino che arrivava da
Torino ed era in carico a una ditta torinese. Sta di fatto che il
fenomeno rischia di sfuggirci di mano; di conseguenza, una Regione
con le nostre dimensioni territoriali e demografiche ha il dovere,
per favorire l'inclusione sociale e fare in modo che l'integrazione
fra i residenti e gli extracomunitari avvenga nel modo più "soft"
possibile, di attivarsi nella persona del suo Presidente in tutte
le direzioni in cui lo può fare. Auspichiamo che, nel momento in
cui lei si recherà a fornire il parere della Regione Valle d'Aosta
alla Conferenza Stato-Regioni in merito al documento programmatico,
lei abbia acquisito qualche dato in più da fornire alla Presidenza
del Consiglio dei ministri. Ci spiacerebbe che, ancorché piccoli e
facilmente gestibili, ci sfuggisse una situazione così importante
anche in termini di sicurezza in una Regione che invece dovrebbe
essere da modello e dare esempio ad altre che hanno problematiche
maggiori.
