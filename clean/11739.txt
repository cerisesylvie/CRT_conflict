Classificazione
EDILIZIA
Edilizia pubblica


Resoconto integrale del dibattito dell'aula
Oggetto del Consiglio n. 1434 del 28 giugno 1995 - Resoconto
SEDUTA ANTIMERIDIANA DEL 28 GIUGNO 1995
OGGETTO N. 1434/X Richiesta di ritiro di una delibera del CIPE
relativa all'edilizia residenziale pubblica. (Approvazione di
risoluzione)
Risoluzione Premesso che:
In data 27 maggio 1995, sulla Gazzetta Ufficiale, è stata
pubblicata la delibera del CIPE del 13 marzo 1995 (che riformula e
sostituisce quella del 13 novembre 1981) concernente i criteri per
l'assegnazione degli alloggi di edilizia sovvenzionata e la
determinazione dei rispettivi canoni.
Tale delibera di fatto abolisce il canone sociale e propone
aumenti degli affitti estremamente pesanti.
Tale questione tocca direttamente centinaia di migliaia di
famiglie assegnatarie di alloggi pubblici, per lo più appartenenti
alle fasce sociali più deboli (pensionati, famiglie monoreddito,
disoccupati, famiglie di nuova formazione) aggravando la loro già
precaria condizione economica.
Tale delibera sconvolge l'assetto normativo dei canoni
arrogandosi competenze non proprie e scavalcando prerogative e
compiti della Regione salvaguardate dalla stessa Costituzione.
Tale delibera è in contrasto con ogni orientamento teso a
riformare l'ERP e gli Enti Gestori affinché si rilanci questo
importante settore utilizzando i fondi ex-GESCAL giacenti presso la
Cassa D.D.P.P. e avviando programmi di sviluppo dell'edilizia
sovvenzionata a canone sociale.
Già l'applicazione dei cosiddetti Patti in Deroga nel mercato
privato dei fitti, oltre ad aver colpito duramente le condizioni
degli inquilini, ha determinato un incremento dell'inflazione e che
l'applicazione della succitata delibera del CIPE causerebbe una
ulteriore impennata inflazionistica.
Considerato che:
La delibera del CIPE del 13 marzo 1995 propone linee opposte a
quelle inserite nella legge-quadro per l'Edilizia Pubblica che
l'VIII Commissione Ambiente/Lavori Pubblici della Camera dei
Deputati ha recentemente approvato e che attende la discussione in
aula.
Il Consiglio regionale della Valle d'Aosta
Esprime un giudizio negativo nei confronti della delibera CIPE
succitata;
Chiede al Governo il ritiro della delibera e, come espresso
unanimemente dalla Commissione Parlamentare competente in data 1°
giugno 1995, che non emani alcun decreto attuativo della delibera
stessa attendendo l'applicazione della legge quadro sull'ERP e la
riforma degli IACP.
Ritiene che le caratteristiche della delibera CIPE, in
particolare in materia di canoni, scavalchino competenze ed
attribuzioni proprie della Regione a tal punto da rendere
necessario ed urgente lo studio e la presentazione di una istanza
alla Corte Costituzionale perché dichiari illegittimo l'articolo 8
della suddetta deliberazione.
Dà mandato al Presidente della Giunta regionale di provvedere
affinché gli Enti Gestori di ERP (comuni e IACP della Valle
d'Aosta), in assenza di nuova normativa regionale, non diano corso
agli aumenti dei canoni previsti dalla delibera succitata.
F.to: Chiarello
Presidente La parola al Consigliere Chiarello.
Chiarello (RC) La risoluzione va a mettere i punti su quello che
noi, come partito, difendiamo sull'edilizia pubblica
residenziale.
Mi sembra che con questa delibera CIPE, oltre ad aumentare i
prezzi e creare dell'inflazione sull'inflazione che sta già
galoppando, ha invaso le competenze delle regioni; se ha invaso
quelle delle regioni a statuto ordinario, figuriamoci quelle delle
regioni a statuto straordinario! Ecco, allora, da questo Stato
tante belle promesse, poi quando è ora di invadere il campo non si
guarda più di tanto.
Proprio per questo io dico che questo Consiglio dovrebbe
esprimersi sulla non legittimità della delibera CIPE, dicendo che
stiamo lavorando come commissione per cercare di fare due leggi,
quella sui canoni e sulla dismissione del patrimonio pubblico, che
ci potrà anche vedere separati; io ritengo che nel campo delle
priorità della Regione, se passa questa delibera, anche le nostre
leggi sui canoni e la legge sulla vendita del patrimonio pubblico
verranno messe in discussione, perché se il CIPE può legiferare e
bypassa la Regione, non so che cosa varranno le leggi regionali in
merito. Per questo ritengo importante dare un segnale. Volevo
segnalare che in questi giorni, proprio di questa mattina è la
notizia, anche i Sindacati nazionali si sono mobilitati contro
questa delibera, come dicevo, con altre motivazioni, però io
ritengo che in questo consesso si debba parlare della delibera nel
senso dell'invasione dei poteri della Regione.
Presidente La parola all'Assessore ai lavori pubblici,
Lavoyer.
Lavoyer (ADP-PRI-Ind) La Giunta pur condividendo in linea di
principio l'impostazione di tale risoluzione si rende disponibile
all'approvazione della stessa se da parte del presentatore vengono
accettate alcune modificazioni, in particolare nel testo e nella
premessa noi proporremmo l'abolizione dell'ultimo capoverso da
"l'applicazione dei cosiddetti patti in deroga" fino a "impennata
inflazionistica" perché riteniamo che questo tipo di argomentazione
abbia poco a che vedere con l'indirizzo di principio che sta alla
base della risoluzione.
Altra modificazione è nella parte "Considerato che la delibera
del CIPE del 13 marzo 1995 propone linee opposte a quelle
inserite"; noi vorremmo sostituire "linee incompatibili a quelle
inserite nella legge quadro". L'ultima modificazione riguarda
l'ultimo capoverso della risoluzione: "Dà mandato al Presidente
della Giunta..."; noi riteniamo che debba essere soppresso e
sostituito dalla seguente dicitura: "Ribadisce l'esigenza di una
celere conclusione dell'iter legislativo della legge n. 15 da parte
del Consiglio regionale stesso". Infatti riteniamo che con
l'approvazione della legge n. 15, in fase di esame all'interno
delle commissioni consiliari, il contenuto dell'ultimo capoverso
della risoluzione venga superato.
Presidente La parola al Consigliere Chiarello.
Chiarello (RC) Io avevo concordato queste modifiche, anche
perché, come avevo detto prima, è giusto che questo Consiglio dia
un segnale. Volevo leggere l'ultima: "Dà mandato al Presidente
della Giunta regionale di provvedere affinché gli enti gestori di
case di edilizia pubblica in assenza di nuova normativa regionale
non diano corso agli aumenti dei canoni previsti"... per voler far
sì che il Consiglio dia un segnale, almeno in questo senso, sono
d'accordo, poi sull'applicazione del mercato privato dei patti in
deroga, anche sull'edilizia pubblica, non sono assolutamente
d'accordo, però non è lo scopo di questa mozione.
Presidente Prendiamo atto che vengono accolti gli emendamenti.
La parola al Consigliere Borre.
Borre (UV) Ritengo che questa risoluzione sia opportuna perché
anche il sindacato, quindi SUNIA e il SICET ha indetto per il 1°
luglio e l'8 luglio una manifestazione in campo regionale dove
chiede alla Regione di approvare in tempi brevi la nuova legge sui
canoni e chiede che la Regione intervenga per ribadire il suo
diritto a legiferare in merito al problema dell'edilizia
residenziale. Però vorrei ribadire che la validità dell'operato del
gruppo di lavoro e della commissione nasce proprio dalla delibera
CIPE contestata dai sindacati che tutelano gli inquilini,
contestata, vedo anche qui da Chiarello, e mi auguro ripresa da
tutto il Consiglio, perché noi diciamo esattamente quello che il
sindacato chiede, il fondo di solidarietà, il fondo sociale, quindi
questa legge, la legge regionale, che è una delle prime che
dovrebbe essere approvata, mi auguro il giorno 14, è proprio
l'antitesi della delibera CIPE.
Presidente La parola al Consigliere Florio.
Florio (VA) Per carità, questa risoluzione si può votare, ma c'è
qualcosa che non capisco perché è vero che il disegno di legge che
la commissione ha approvato giovedì scorso comprende gli aspetti
che Borre evidenziava, ma comprende anche molti degli aspetti che
sono compresi a sua volta all'interno della delibera del CIPE e che
sono recepiti all'interno di quella legge.
Allora stiamo attenti a votare una risoluzione che da un punto
di vista di pronunciamento generale potrebbe dire il contrario di
quello che potremmo finire per discutere fra 15 giorni, articolato
per articolato all'interno di quest'aula.
Presidente La parola al Consigliere Borre.
Borre (UV) Chiarello dice chiaramente che dal CIPE è stato
affrontato il problema del canone in maniera scorretta, a parere
dei sindacati e anche a parere nostro.
Difatti abbiamo applicato un altro sistema: non entra in merito
alle due normative che abbiamo preso noi, quella della mobilità
obbligatoria e degli stranieri se non c'è la convenzione con il
paese estero, su questo non si dice niente perché ci va bene, però
è il principio è che è la Regione che deve deliberare, non il
CIPE.
Presidente La parola al Consigliere Tibaldi.
Tibaldi (LN) Per breve dichiarazione di voto. Pur condividendo i
principi di questa risoluzione, salvo qualche piccolo accenno
demagogico contenuto nel disegno iniziale, apprezzando gli
interventi modificativi dell'Assessore Lavoyer, nella parte
relativa alle premesse, non possiamo condividere il dispositivo
nell'ultima parte, in cui è modificato e dove è ribadita l'esigenza
di riforma della legge n. 15 secondo un orientamento che è già
stato individuato e costruito.
Sarebbe come dare delle indicazioni propedeutiche di voto sulla
discussione che verrà effettuata fra una quindicina di giorni,
quindi a nome del gruppo che rappresento e degli altri gruppi della
minoranza comunico l'astensione.
Presidente Passiamo alla votazione degli emendamenti
dall'Assessore Lavoyer di cui do lettura:
Emendamenti Viene soppresso l'ultimo paragrafo delle
premesse.
La parte del "Considerato che..." viene così sostituita:
"Considerato che:
La delibera del CIPE del 13 marzo 1995 propone incompatibili con
quelle inserite nella legge-quadro per l'Edilizia Pubblica che
l'VIII Commissione Ambiente/Lavori Pubblici della Camera dei
Deputati ha recentemente approvato e che attende la discussione in
aula."
Viene soppresso l'ultimo paragrafo e così sostituito:
"Ribadisce l'esigenza di una celere conclusione dell'iter
legislativo della leggen. 15 da parte del Consiglio regionale
stesso".
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Passiamo alla votazione del testo emendato di cui do
lettura:
Risoluzione Premesso che:
In data 27 maggio 1995, sulla Gazzetta Ufficiale, è stata
pubblicata la delibera del CIPE del 13 marzo 1995 (che riformula e
sostituisce quella del 13 novembre 1981) concernente i criteri per
l'assegnazione degli alloggi di edilizia sovvenzionata e la
determinazione dei rispettivi canoni.
Tale delibera di fatto abolisce il canone sociale e propone
aumenti degli affitti estremamente pesanti.
Tale questione tocca direttamente centinaia di migliaia di
famiglie assegnatarie di alloggi pubblici, per lo più appartenenti
alle fasce sociali più deboli (pensionati, famiglie monoreddito,
disoccupati, famiglie di nuova formazione) aggravando la loro già
precaria condizione economica.
Tale delibera sconvolge l'assetto normativo dei canoni
arrogandosi competenze non proprie e scavalcando prerogative e
compiti della Regione salvaguardate dalla stessa Costituzione.
Tale delibera è in contrasto con ogni orientamento teso a
riformare l'ERP e gli Enti Gestori affinché si rilanci questo
importante settore utilizzando i fondi ex-GESCAL giacenti presso la
Cassa D.D.P.P. e avviando programmi di sviluppo dell'edilizia
sovvenzionata a canone sociale.
Considerato che:
La delibera del CIPE del 13 marzo 1995 propone linee
incompatibili con quelle inserite nella legge-quadro per l'Edilizia
Pubblica che l'VIII Commissione Ambiente/Lavori Pubblici della
Camera dei Deputati ha recentemente approvato e che attende la
discussione in aula.
Il Consiglio regionale della Valle d'Aosta
Esprime un giudizio negativo nei confronti della delibera CIPE
succitata;
Chiede al Governo il ritiro della delibera e, come espresso
unanimemente dalla Commissione Parlamentare competente in data 1°
giugno 1995, che non emani alcun decreto attuativo della delibera
stessa attendendo l'applicazione della legge quadro sull'ERP e la
riforma degli IACP.
Ritiene che le caratteristiche della delibera CIPE, in
particolare in materia di canoni, scavalchino competenze ed
attribuzioni proprie della Regione a tal punto da rendere
necessario ed urgente lo studio e la presentazione di una istanza
alla Corte Costituzionale perché dichiari illegittimo l'articolo 8
della suddetta deliberazione.
Ribadisce l'esigenza di una celere conclusione dell'iter
legislativo della legge n. 15 da parte del Consiglio regionale
stesso.
Presidente Passiamo alla votazione.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Il Consiglio approva
