Classificazione
CASA DA GIOCO



Oggetto del Consiglio n. 752 del 28 luglio 2004 - Resoconto
OGGETTO N. 752/XII - Stato delle trattative per l'acquisizione
dei beni costituenti l'accerchiamento del Casinò.
(Interpellanza)
Interpellanza
Osservato che da qualche tempo non si hanno più notizie circa
lo stato delle trattative per l'acquisizione dei beni costituenti
l'accerchiamento alla Casa da gioco di Saint-Vincent;
Tenuto conto che la questione riveste un'oggettiva rilevanza
in riferimento alle future scelte strategiche circa l'attività del
Casino de la Vallée;
Richiamate tutte le precedenti iniziative del gruppo
"ARCOBALENO-Vallée d'Aoste" sul tema della profonda crisi in cui
versa la Casa da gioco valdostana;
Osservato inoltre che non si hanno più notizie del (pur
superato) piano strategico, depositato la scorsa estate presso gli
uffici del governo regionale;
il sottoscritto Consigliere regionale
Interpella
l'Assessore competente per sapere:
1) se le trattative per l'acquisto dei beni costituenti
l'accerchiamento del Casinò si sono arenate o sono ancora in corso
e, in quest'ultimo caso, con quali risultati;
2) se alla luce delle difficoltà evidenziatesi, anche in
riferimento ai nuovi contenziosi nel frattempo apertisi, la Giunta
intende confermare o meno la volontà di acquisire i detti
beni;
3) quando verrà portato all'attenzione del Consiglio
regionale, ai sensi di legge, il piano strategico del Casino de la
Vallée.
F.to: Curtaz
Président - La parole au Conseiller Curtaz.
Curtaz (Arc-VA) - Mi ricordo che, in occasione di una precedente
adunanza consiliare, l'Assessore si lamentava bonariamente che
eravamo sempre sul tema del Casinò e ogni adunanza consiliare
presentavamo delle iniziative su questo tema. Il nostro gruppo lo
ha lasciato tranquillo per almeno due adunanze consiliari, quindi
alla terza adunanza consiliare ci permettiamo di chiedere degli
aggiornamenti relativamente a due questioni, anche un po' diverse
fra di loro, ma che sono connesse riguardando entrambe la
situazione non brillante della casa da gioco. La prima questione,
che ha titolato l'iniziativa, riguarda le famose trattative per
l'acquisizione dei beni costituenti l'accerchiamento. Per non
tediare, non sto a rifare tutta la storia di queste trattative; di
nuovo, per quanto ne sappiamo noi, vi sono stati degli ulteriori
contenziosi che sono stati posti in essere da parte della proprietà
dei beni e in ogni caso non si hanno più notizie delle trattative,
che, se non ricordo male, sono portate avanti da "Finaosta" su
incarico della Giunta. Vorremmo capire, alla luce della nuova
situazione - se di "nuova situazione" si può parlare -, se gli
intendimenti dell'Amministrazione, corretti o inopportuni che
siano, vengono riconfermati oppure, se alla luce di queste nuove
difficoltà, per caso il Governo regionale abbia cambiato idea.
Ricordo che, nonostante gli sforzi dell'Assessore - a cui non
abbiamo problemi a riconoscere una certa "attività" nel settore -,
è passato un anno dall'insediamento del Governo e in questo ambito
non si è fatto un solo passo avanti, se non a livelli preliminari
di acquisizione di cifre per fondare una base di trattativa. Si
potrà dire che è già qualcosa e si potrebbe obiettare che analoghe
trattative su prezzi già individuati erano già state
infruttuosamente iniziate nella scorsa legislatura... quindi passi
concreti non ve ne sono, almeno per quanto ne sappiamo noi, poi
aspetteremo la risposta dell'Assessore per capire se potrà darci
notizie migliori.
Ancora un punto distante da questa tematica dell'accerchiamento
è quello del piano di sviluppo, qui mi rifaccio a quanto era stato
detto già questa mattina. Ci troviamo di fronte a un problema
procedurale piuttosto delicato, perché già la vecchia gestione
della "Casino S.p.A." ha depositato nell'agosto del 2003 un proprio
piano strategico, che è stato sommariamente depositato presso la
commissione competente. Questo piano strategico - che io stesso ho
definito superato dagli eventi e da una serie di questioni che nel
frattempo si sono succedute, superato quasi dal tempo perché è
passato un anno - tuttavia, non è mai stato portato all'attenzione
del Consiglio, come era doveroso fare nel rispetto della legge,
perché la legge istitutiva della "Casino S.p.A." prevede certi
obblighi a carico della società di gestione e della Giunta, fra cui
quelli di mettere il piano strategico a disposizione per una
discussione in Consiglio. Può darsi poi - perché voglio essere
onesto - che, una volta portato all'attenzione di tale Assemblea,
tale piano venga accantonato da tutte le forze politiche perché
ormai superato alla luce dei nuovi fatti, però doveva essere
portato in Consiglio regionale, si tratta di capire perché non è
stato portato. Si tratta di capire quando il Governo regionale
intende portarlo perché, mentre per i primi mesi potevamo
immaginare che la nuova situazione in evoluzione avrebbe reso più
opportuno che il Consiglio si occupasse di un secondo piano di
sviluppo, ormai è passato più di un anno e non vi è traccia di un
piano di sviluppo diverso sulla base di nuovi elementi, quindi
riteniamo che questo Consiglio, quanto meno per un adempimento
doveroso del dettato legislativo, si debba occupare anche di quel
piano superatissimo. Sarebbe in ogni caso l'occasione per un
dibattito generale, franco ed allargato a tutti i colleghi della
vicenda del Casinò, perché si tratta di un tema talmente importante
da non poter essere esaurito con il semplice scambio di richieste
di informazioni fra uno o più consiglieri di opposizione e il
Governo regionale.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - La mia bonaria lamentela sul fatto di avere
ogni Consiglio tutta una serie di richieste sul Casinò non è
assolutamente una mancanza di volontà di relazionare, ma solo
frutto di una considerazione che la discussione in Consiglio alla
fine deve portare ad un arricchimento e ad avere degli elementi che
permettano a tutti di fare un passo avanti, e non è il caso di
questa interpellanza. Non sta a me dare dei giudizi se le
interpellanze vanno bene o meno, ma ritengo che questo tipo di
iniziativa sia opportuna, perché permette di fare il punto della
situazione e quindi, da un certo punto di vista, sono lieto di
riaffrontare un argomento, per poter dare al Consiglio una serie di
elementi. Non trovo neanche le due questioni poste dal gruppo così
distanti, perché, di fatto, sono decisamente collegate e cercherò
di sviluppare questo ragionamento.
Alla prima domanda,
"se le trattative per l'acquisto dei beni
costituenti l'accerchiamento del Casinò si sono arenate o sono
ancora in corso e, in quest'ultimo caso, con quali risultati"
,
devo rispondere affermativamente, nel senso che le trattative sono
in corso. Per quanto riguarda la seconda domanda, dal punto di
vista del Governo, nulla è cambiato negli intendimenti, lo abbiamo
scritto nel nostro programma di legislatura: la volontà è quella di
acquisire la proprietà di queste aree perché riteniamo possa dare
quelle certezze e quelle garanzie che sono indispensabili per poter
immaginare un certo tipo di processo. Da questo punto di vista, non
vi è nulla di nuovo, perché se ripercorriamo nel tempo... si vede
che tutti gli interlocutori - siano essi appartenenti al Consiglio
regionale, siano essi appartenenti al Comitato di gestione o al
Consiglio di amministrazione della "Casino" - hanno affermato la
funzionalità del complesso rispetto all'attività della casa da
gioco. Concordo anche sul ragionamento effettuato dal Consigliere
Curtaz, nel senso che l'attività e gli obiettivi sono sempre stati
chiari, ma le "paludi" giuridico-amministrative non permettono di
concludere l'operazione.
Non sono qui a rappresentare degli alibi, ma una situazione;
quindi, rispetto all'ultima volta, sono qui a rappresentarvi le
ultime novità dal punto di vista giuridico e dei provvedimenti. Il
Consiglio era già stato informato su indagini penali che venivano
sviluppate sulle attività del gruppo "SAAV-SITAV", siamo a
conoscenza di un'indagine della Procura di Alessandria e
sembrerebbero esservi addirittura delle attività coordinate anche
con la Procura di Roma, tant'è che poco tempo fa presso
Saint-Vincent sono state acquisite dalla guardia di finanza tutta
una serie di documentazioni, abbiamo avuto le informazioni in
questo senso. Le responsabilità penali, da un certo punto di vista,
potrebbero preoccuparci, ma normalmente sono responsabilità
personali che non dovrebbero compromettere le attività della
società. Abbiamo purtroppo avuto conoscenza di un provvedimento
della Corte di giustizia inglese, un "order" inglese, che è rivolto
a Manfredi Léfèbvre e che colpisce una serie di beni mobili e
immobili per un valore di circa 60 milioni di euro e che al suo
interno ha una serie di proprietà mobiliari, proprietà su varie
società, fra cui compare la "Grand Hôtel Billia S.r.l." In questo
"order" inglese è stabilita una certa indisponibilità da parte di
Manfredi Léfèbvre di disporre di tutta una serie di beni. Su questa
vicenda si è sviluppato un confronto fra i nostri legali, che hanno
fatto un approfondimento tramite anche collaboratori inglesi e la
conclusione dei nostri avvocati - degli avvocati che assistono
"Finaosta" - è che questo tipo di provvedimento potrebbe comportare
dei rischi di revoca o di annullamento degli atti fatti da
"Finaosta"; nella parte iniziale "dell'order" si parla addirittura
di responsabilità penali. Capite che, a fronte di questi problemi,
il nostro operare diventa alquanto incerto, devo dire che
lamentiamo anche una non chiarezza, perché questo tipo di
provvedimento non lo abbiamo conosciuto tramite i legali della
proprietà, ma in modo indiretto, quindi, sotto alcuni aspetti, vi è
stata una mancanza di trasparenza. È vero che la controparte ha
addotto delle motivazioni che dovevano portare a dire: "questo è un
provvedimento che attiene alla sfera personale di Manfredi
Léfèbvre, quindi non incide sulle società". Diventa difficile per
noi slegare la figura di Manfredi Léfèbvre rispetto a quelle delle
società, perché fino a poco tempo fa si muoveva come il "dominus"
della situazione; può darsi che la situazione abbia avuto
un'evoluzione, ma non possiamo negare di aver avuto dei rapporti
con Manfredi Léfèbvre. Abbiamo preso atto di altri provvedimenti.
Hanno nominato un ispettore giudiziale in "SITAV", ai sensi
dell'articolo 2409, e questo contenzioso è da ricondurre ad una
lite interna alla società fra soci di minoranza e soci di
maggioranza; tutte queste azioni discendono da un'attività messa in
opera dalla "SUIT", che rappresenta i soci di minoranza.
In una situazione del genere paradossalmente si lavora tanto e
si conclude poco ma, se qualcuno ha una "ricetta" diversa - al di
là dell'abbandono di questo tipo di obiettivo -, si faccia avanti,
perché, se è vero, come è vero, che l'obiettivo nel tempo non è mai
cambiato, ci si trova con "un'anguilla" che non si riesce a
bloccare, è un problema senza fine. Per essere onesto, nelle ultime
fasi i legali della proprietà hanno manifestato una disponibilità
nel proporre alla Regione questo: "prendiamo atto che vi sono
queste difficoltà, immaginiamo di trovare una "soluzione-ponte",
dove andiamo a sottoscrivere un contratto preliminare, ponendolo
sotto una condizione sospensiva che permetterà di dare efficacia al
contratto solo nel momento in cui verranno definiti questi aspetti
relativi al contenzioso". Dal punto di vista di principio, la cosa
potrebbe avere anche un suo fondamento e abbiamo trasmesso a
"Finaosta" e ai legali il mandato di approfondire; dal punto di
vista strettamente giuridico, mi dicono che questo tipo di percorso
può avere una sua apprezzabilità, ma diventa difficile perché i
contenziosi sono in continua evoluzione e nascono a ripetizione.
Come possiamo allora individuare e fissare delle clausole
sospensive che poi garantiscano l'ente? La proprietà dice: "per
fare questo diamo un ulteriore incarico ad un legale terzo che
possa dirimere la questione". Credo che questa via possa anche
essere esplorata, non buttiamo via nulla, però sollevo due
problemi.
Il primo problema è un provvedimento che la proprietà ha messo
in atto nei confronti dei dipendenti, ha proposto dei licenziamenti
che riguardano quasi 50 persone e questo è propedeutico alla
chiusura della trattativa. È vero che vi sono delle motivazioni
anche dal punto di vista economico, dicono: "la gestione perde,
quindi non possiamo immaginare di proseguire". È vero però che, se
guardiamo la tempistica, questo tipo di provvedimento - i
licenziamenti - è venuto in un periodo particolare ed inoltre vedrà
la conclusione a metà agosto. Se questo tipo di provvedimento non
viene ritirato e nel frattempo non abbiamo concluso, diventerà
difficile immaginare la prosecuzione di una trattativa con un
albergo che verrebbe così a perdere la sua attività; quindi, per la
prosecuzione della trattativa, abbiamo chiesto il ritiro del
provvedimento e un approfondimento ai nostri legali, per poter
immaginare questa "soluzione-ponte", perché, così com'è oggi, non
abbiamo assolutamente la possibilità di concludere positivamente la
trattativa.
Relativamente alla terza questione, che vedo strettamente
connessa, vi ripropongo un ragionamento da me effettuato già altre
volte. Quel piano di sviluppo parte dall'assunto che il complesso
alberghiero del "Billia" e aree e pertinenze sia disponibile per lo
sviluppo del Casinò. Venendo a mancare questo elemento, non è
possibile discutere quel piano di sviluppo, perché è inattuabile,
perché è un piano di sviluppo che viene previsto su aree che non
sono nostre: è come fare un progetto virtuale su un terreno non di
nostra proprietà. Qualcuno mi dirà: "alt, non è vero, perché tutta
una serie di interventi sono fatti sulle proprietà regionali".
Vero, ma quegli interventi possono essere effettuati sulle aree
regionali perché certe attività, che in questo momento vengono
fatte lì, vengono spostate su aree del "Billia". È vero quindi che
l'attività di ristrutturazione ed altri interventi particolari
vengono fatti su aree e su immobili di proprietà regionale, ma
perché queste aree vengono liberate da attività amministrative, che
verranno poi spostate su aree che non sono nostre. Se questo
processo non viene messo in atto, tutto quel piano di sviluppo, (al
di là delle attività che non c'entrano con il Casinò e quindi un
ragionamento complessivo... il tiro a volo, la pista di "go-kart",
la pista di sci... non so neanche se è il piano di sviluppo che
deve ragionare su questo) è inattuabile, tant'è che già il
consiglio di amministrazione che ha presentato il piano - quindi
quello dell'anno scorso - ha detto nel verbale che il "Billia" è
indispensabile per parlare di questo piano di sviluppo.
Per essere concreto dico al Consigliere Curtaz: perché nel
disciplinare si parla dell'approvazione del piano di sviluppo in
Consiglio regionale? Per un motivo: perché quel piano di sviluppo
verrà finanziato con un fondo, che è quello del 6% previsto dal
disciplinare. Ma quel piano di sviluppo deve essere approvato e poi
questa approvazione è finalizzata al finanziamento di questo piano
di sviluppo o dei progetti... lì il tenore letterale potrebbe
creare ambiguità, ma voglio sorvolare su questo, se sono i progetti
o se è il piano... diciamo anche il piano, non voglio inoltrarmi in
questo momento nella discussione.... Se questo piano di sviluppo è
irrealizzabile, mi spiegate che "esercizio di stile" facciamo in
Consiglio regionale? Parliamo di cose che non possono essere
realizzate, infatti il consiglio di amministrazione attuale - e
avrete modo di vederlo, ho distribuito in commissione il bilancio -
dice che il piano di sviluppo deve essere rivisto. In più aggiungo
altri elementi: vi sono dei provvedimenti che, purtroppo, non sono
scelti, ma che "cadono addosso" come dei macigni; cito l'esempio
della norma contro il fumo; quindi entra in vigore una disciplina
in base alla quale, se non vi sono all'interno delle strutture
certi impianti, è vietato fumare; questo incide anche sul Casinò.
Mi si può dire: dov'è il problema? Non so cosa accadrà a
Saint-Vincent nel momento in cui si vieterà di fumare; vi dico cosa
mi è stato rappresentato dal consiglio di amministrazione: dicono
che in Usa è diversa la situazione ma, su certi "domini", i casinò
che hanno impedito alla loro clientela di fumare hanno perso il 30%
di clientela. Se questi sono i risultati, capite quale può essere
l'impatto di un mancato adeguamento a certe norme per permettere a
tutti di fumare, o perlomeno per creare delle aree fumatori e non
fumatori. Capite che il piano di sviluppo vero che dovremo fare
immediatamente sarà composto da interventi che dovranno essere
concepiti subito sulle aree regionali, per mettere a norma questo
tipo di attività. Ecco qual è il corso delle attività, che poi sono
le attività normali di un'azienda, che ha delle normative con una
loro evoluzione e che purtroppo vedono l'imprenditore nella
condizione di doversi adeguare; per cui non vi è alcuna volontà di
non discutere, ma di discutere con un obiettivo, portando dei
risultati e portando alla fine un giudizio positivo o negativo su
delle cose da fare, non su delle idee, che non hanno alcuna
possibilità di essere concretizzate in assenza di alcuni dati.
Président - La parole au Conseiller Curtaz.
Curtaz (Arc-VA) - La mia replica sarà necessariamente e
volontariamente assai più breve. Per quanto riguarda il primo
punto, l'Assessore ha confermato le notizie riportate dalla stampa
circa un "incancrenirsi" del contenzioso in atto, quindi
l'Assessore ha parlato di "paludi" giuridiche che non permettono di
chiudere la trattativa, ha immaginato dei possibili scenari,
condizioni sospensive, tutti discorsi di una certa fondatezza
teorica; poi, di fronte a questa sostanziale paralisi, l'Assessore
ha detto: "se vi è qualcuno che ha delle idee migliori, ce le dica,
noi ascolteremo i suggerimenti". Noi qualche suggerimento ve lo
diamo anche... ma lo ascoltate poco in generale, forse sono sempre
suggerimenti sbagliati! Non mi intendo di casinò, però di
trattative un poco potrei intendermi... un poco di buon senso:
credo che una qualsiasi trattativa debba avere un termine finale.
Adesso avete ripreso la trattativa da un anno, prima vi era già
stata una trattativa, ora vi è questa fase di congelamento;
vogliamo dire che questa trattativa deve chiudersi: a fine anno,
nel 2007, oppure quando volete! Ma ad un certo punto ci dovrà
essere una parola "fine", perché questa questione somiglia tanto
alla promessa di diminuzione delle tasse: l'"effetto annuncio"
infinito, "l'effetto annuncio" delle trattative che vanno avanti,
"vi sono dei piccoli passi avanti per la rottura
dell'accerchiamento" non basta. In base a questo tipo di promesse e
a queste cose il Ministro Tremonti è andato avanti tre anni,
l'Assessore ne ha quindi davanti ancora due. Prima che passino
altri due anni forse un paletto finale bisognerà metterlo a questa
trattativa, altrimenti passeranno altri quattro anni, con
l'Assessore impegnato a rispondere ai consiglieri di opposizione
ogni mese o ogni due mesi dell'andamento delle trattative, ma passi
in avanti non se ne vedono! Anzi, se possibile, dalla situazione
che lei ha disegnato la soluzione è obiettivamente più lontana
rispetto a otto mesi fa, quindi il consiglio che le do, se posso
permettermi, è quello di "envisager"
un termine finale, dopodiché
non si discute più. Faremo altre scelte e faremo altri piani
strategici e abbandoneremo tutto; vedrà che forse qualche spiraglio
verrà fuori.
Sulla seconda questione sono in totale disaccordo. Ho avuto
occasione di dire come da parte di questa Giunta, in particolare di
questo Assessore, forse per attitudine professionale, vi sia poco
senso istituzionale. Perché le dico questo? Lei mi ha fatto un
ragionamento che può essere pure vero, ha detto: "cosa discutiamo
di un piano di sviluppo che ormai è già superato dai fatti, che è
inattuabile?". Mi perdoni, Assessore, chi lo decide che questo
piano è attuabile o non è attuabile, se è un piano di buon senso o
non è di buon senso, se necessita dei correttivi, se è carta
straccia? Lo deve decidere il Consiglio regionale! Anzi, sono quasi
convinto che decideremo in questo senso, però invito anche il
Presidente della Regione a portare il piano in Consiglio ed
eventualmente il Presidente del Consiglio - come dovrebbe dal punto
di vista formale - a sollecitarne il passaggio in quest'aula. È
chiaro che questo piano, più lo lascia lì, più è privo di senso. La
legge non può dire che lei presenterà in Consiglio il piano che, a
suo insindacabile giudizio, sarà quello che potrà essere approvato
perché sarà quello attuabile, non è così: il Consiglio deve poter
esaminare quel piano e vederlo e, tra l'altro, leggerlo, perché non
è mai stato trasmesso neanche alle commissioni competenti. Vi è
stata un'audizione in cui lei ha fatto riferimento a delle linee
generali, oggi sentiamo parlare di altre cose estrose, tipo le
piste di "go-kart", mai saputo che questo piano contenesse la
previsione di piste di "go-kart"... ma per dire che forse non
sarebbe male, per capire qualcosa in più sulla vicenda del Casinò,
che tale piano venisse messo a disposizione del Consiglio, che poi,
se sarà il caso, prenderà atto che quel piano è ormai superato; il
passaggio però è doveroso in quest'aula, lei non si può sottrarre a
tale adempimento! Invito quindi il Governo regionale... invito
anche il Presidente del Consiglio a verificare se non debba
sollecitare che un atto, nei "cassetti" della Giunta da un anno,
venga in Consiglio in adempimento di una norma di legge; perché
credo che il Presidente del Consiglio, che accetta - troppo
supinamente secondo noi - le richieste della Giunta di iscrizione
all'ordine del giorno di punti pretesi urgenti, poi non si ponga il
problema del rispetto di una legge, che prevede che un piano debba
essere discusso da questa Assemblea.
