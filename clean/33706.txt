Classificazione
CONSULTE COMMISSIONI E ORGANI COLLEGIALI



Oggetto del Consiglio n. 1794 del 4 maggio 2011 - Resoconto
OGGETTO N. 1794/XIII - Sostituzione di una Consigliera
regionale in seno alla Consulta regionale per le pari opportunità
di cui alla legge regionale 23 dicembre 2009, n. 53. (Reiezione di
un ordine del giorno)
Presidente
- Con deliberazione n. 1216 del 26 maggio 2010
e n. 1686 del 9 marzo 2011 il Consiglio regionale ha provveduto
all'elezione, per la legislatura in corso, delle componenti della
Consulta regionale per le pari opportunità di cui alla legge
regionale n. 53/2009. Ai sensi della lett. c), comma 1,
dell'articolo 7 della legge regionale n. 53/2009 sono state elette
le Consigliere regionali Emily Rini, Hélène Impérial e Patrizia
Morelli. Con nota in data 6 aprile 2011 la Consigliera Hélène
Impérial ha rassegnato le dimissioni dalla Consulta regionale per
le pari opportunità. È pertanto necessario che il Consiglio proceda
all'elezione di una nuova Consigliera regionale ai sensi della
lett. c), comma 1, dell'articolo 7 della legge regionale n.
53/2009, in sostituzione della Consigliera regionale Hélène
Impérial, dimissionaria.
Colleghi, è pervenuto alla Presidenza un ordine del giorno a
firma dei colleghi dei gruppi ALPE e PD su questo argomento.
La parola al Consigliere Rosset.
Rosset (UV)
- Merci M. le Président.
A nome della maggioranza propongo, in sostituzione della
Consigliera Hélène Impérial, la Consigliera Manuela Zublena.
Presidente
- Vorrei pregare qualcuno del gruppo ALPE o
PD, se per cortesia volesse cominciare ad illustrare l'ordine del
giorno mentre questo viene distribuito...solo per anticipare i
tempi.
La parola alla Consigliera Patrizia Morelli.
Morelli (ALPE)
- Merci M. le Président.
Le dimissioni di Hélène Impérial - che già hanno suscitato
alcune reazioni da parte nostra nelle scorse settimane, e qui tengo
a precisare che non c'è assolutamente niente di personale, che,
anzi, personalmente sono dispiaciuta di queste dimissioni e del
fatto che la collega Impérial non sia più nelle condizioni di dare
il suo contributo alla consulta -, in realtà secondo noi non fanno
che risollevare il problema della composizione della consulta,
modificata secondo la legge n. 53/2009, che presenta secondo noi
essenzialmente delle criticità importanti, in particolare
all'articolo 7. Attraverso quella modifica si è voluto - ricordo
ancora le parole di una delle due relatrici - eliminare il problema
della composizione variabile della consulta, onde dare alla stessa
maggiore efficacia ed incisività. Come allora, anche adesso
dissentiamo profondamente da questa interpretazione, perché la
precedente consulta, se da un lato era giusto che fosse modificata
secondo la nuova concezione delle "pari opportunità" e non più
semplicemente secondo quanto era la designazione precedente di
Consulta regionale femminile, in realtà la modifica - lo avevamo
già detto e lo ricordiamo - era finalizzata più che altro a portare
sotto l'ala protettiva - per dirlo in modo fine - della maggioranza
la composizione della consulta. In realtà era semplicemente per
ovviare al problema, considerato dalla maggioranza un problema
importante, della presenza sgradita di alcune persone all'interno
dell'assemblea.
Attraverso l'ordine del giorno che presentiamo oggi, chiediamo
che la I Commissione possa avviare una riflessione condivisa, ampia
ed articolata, coinvolgendo l'Ufficio di Presidenza del Consiglio
regionale, sulla possibilità di revisione dell'articolo 7 della
legge n. 53, onde agevolare la maggiore partecipazione e
rappresentatività delle donne, snellire le procedure di nomina e di
eventuale sostituzione, favorendo così il regolare funzionamento di
questo importante organo istituzionale, poiché la nuova legge, a
nostro avviso, comporta tempi di sostituzione lunghi, macchinosi,
che devono sempre passare attraverso la votazione in Consiglio e
che determinano nell'attività della consulta un rallentamento.
Le dimissioni di Hélène Impérial non saranno le ultime, ci
saranno forse altre persone che si troveranno nella situazione di
dover dare le dimissioni per motivazioni loro, questo non ha niente
a che vedere con l'appartenenza alla maggioranza o alla minoranza;
semplicemente ci si può trovare nella condizione di non aver più la
disponibilità di tempo che questo organismo richiede. Inoltre, il
fatto di avere voluto limitare il numero delle Consigliere
regionali, determina un'evidente problematicità: in questo caso la
maggioranza ha diritto a due rappresentanti, viene proposto tra
l'altro di sostituire la collega Impérial con un Assessore...e, tra
parentesi, mi chiedo un Assessore quanto tempo possa avere da
dedicare alla consulta...ma se qualcun altro dovesse dare le
dimissioni, la maggioranza del Consiglio chi nominerà...un uomo,
all'interno della consulta? È vero che ci sono le pari opportunità,
però la legge parla chiaro, parla di Consigliere! Se con la
formulazione precedente le sostituzioni erano risolte in modo più
agile, adesso ogni nuova nomina delle 13 di competenza del
Consiglio, richiede una procedura molto più laboriosa. Ripeto: la
consulta non ha bisogno di rallentamenti, la consulta ha bisogno di
diventare operativa e di poter lavorare; già l'avvio è stato un
pochino macchinoso e adesso che finalmente sembra aver avuto un
avvio definitivo, tutte queste problematicità determinano ulteriori
lungaggini e rallentamenti!
Noi sottoponiamo quindi questo problema al Consiglio e chiediamo
di fare una riflessione; per questa legislatura probabilmente non
sarà il caso di ritornare sulla composizione dettata dall'articolo
7, ma in prospettiva chiediamo di fare una riflessione. Oltretutto
il fatto che ci siano questi problemi e che si sia voluto limitare
di molto il numero delle componenti dell'assemblea, tolgono anche
un po' di operatività alla consulta. Sembrava che la nuova legge
avrebbe dovuto risolvere questo problema; in realtà non si sono
risolti i problemi dovuti alla difficoltà di raggiungere il numero
legale per le assemblee. E il numero limitato è anche una
limitazione dell'attività dei singoli gruppi di lavoro che sono
formati da pochissime persone, perché su 23 bisogna suddividersi i
compiti, e il fatto di avere dei gruppi di lavoro molto limitati
già in partenza rende difficoltoso il lavoro delle commissioni,
poiché molto spesso ci si ritrova in due o tre persone (con le
conseguenze che vi lascio immaginare sull'operatività
effettiva!).
Chiedo quindi di prendere in considerazione questo ordine del
giorno e ricordo, in conclusione, che delle dieci consultrici
previste dall'articolo 7, sette sono di pertinenza della
maggioranza e tre della minoranza. Con il passaggio del PdL in
maggioranza ci si ritrova in una situazione di squilibrio, perché
le consultrici di pertinenza della maggioranza sono diventate otto
e quelle della minoranza due. Il fatto di aver rinviato alla seduta
odierna la sostituzione della collega Impérial rispetto alla seduta
precedente avrebbe potuto essere l'occasione per risolvere anche
questa anomalia, che avevamo già sottolineato e ricordato la volta
precedente.
Presidente
- La parola al Consigliere Donzel.
Donzel (PD)
- Egregio Presidente, cari colleghi, noi non
abbiamo votato la legge regionale istitutiva di questa consulta,
perché in quella sede avevamo espresso perplessità sulle modalità
con cui doveva essere costituita. Riconosciamo alle consultrici che
ne fanno parte impegno e zelo nello svolgere la loro attività, che
in alcuni casi ha dato anche dei riscontri significativi, quindi
non vuole essere una critica che si fa ad un impianto legislativo,
né alle persone che, invece, si impegnano e lavorano per migliorare
la condizione femminile in Valle d'Aosta.
Sta di fatto, però, che ci sono delle leggi che in sede
applicativa determinano delle oggettive difficoltà e questa ne è un
caso; se andiamo a confrontare come funziona la Consulta della
Regione Piemonte o la Consulta comunale di Torino, vediamo che è
data possibilità di partecipare a tutte le Consigliere elette,
principio che usiamo tranquillamente anche nelle nostre commissioni
consiliari. In alcuni casi vengono poste limitazioni al diritto di
voto, come usiamo noi nelle commissioni consiliari, cioè ci sono
dei consiglieri eletti nella I Commissione, però a tutti e 35 è
data libertà di accesso ai lavori della commissione. Che poi
qualcuno abbia diritto di voto, non significa che gli altri non
possono partecipare...immagino la Consulta femminile che deve
esaminare un progetto di legge che magari tocca delle importanti
questioni riguardanti la condizione femminile delle pari
opportunità...mi immagino il fatto che qualcuno non possa avere
accesso a quel dibattito fra le Consigliere regionali e, nel caso
in specie, potrebbe essere sia la Consigliera dimissionaria, sia la
Consigliera non eletta.
Allora, sinceramente, senza che questo possa essere affrontato
in questa riunione, perché chiaramente serve una riflessione,
l'ordine del giorno ha proprio l'obiettivo di aprire una
discussione per consentire il funzionamento della consulta, non per
impedirne il funzionamento. Andando ad un'impostazione in cui si è
voluto rigidamente esprimere le quote di maggioranza e di
minoranza, sarebbe stato un atto di simpatia, un atto di liberalità
della maggioranza, in sede di sostituzione di una sua componente,
richiedere l'applicazione della legge vigente e applicarla anche
nei confronti della minoranza. Questo gesto di zelo
nell'applicazione delle leggi c'è solo per quanto riguarda la
sostituzione dei componenti di maggioranza, ma per quelli di
minoranza si può aspettare: non c'è nessuna fretta di applicare la
legge se la legge riguarda la minoranza! Questo è un fatto
estremamente grave dal punto di vista politico, dice di un
atteggiamento squisitamente arrogante che ogni volta c'è
nell'applicare le norme! Quando tocca la maggioranza la legge va
applicata alla lettera, se riguarda la minoranza si può
aspettare...che fretta avete? È un problema di poltrone, si dirà e
si farà la polemica...qui la minoranza è a caccia di poltrone! Se
invece la poltrona riguarda la maggioranza, stai certo che dalla
sera alla mattina si trova un componente, anche se è Assessore e
deve occuparsi di mille questioni importanti come quella dei
rifiuti che stanno per sommergere la Valle d'Aosta...invece no,
l'Assessore può trovare il tempo di andare in consulta, perché
quella poltrona deve essere stabilmente occupata e non deve mancare
quel voto!
È quindi opportuno ripensare questa norma nell'ottica molto
sensata che è quella che usiamo normalmente nelle attività
consiliari: a nessun consigliere è mai preclusa la partecipazione
ad una riunione in cui si riuniscono i consiglieri. Si potrà
mettere eventualmente una limitazione del voto, se si teme che la
minoranza partecipi in massa alle riunioni, cioè le due Consigliere
di minoranza potrebbero stravolgere gli equilibri di voto,
però...ecco, è un principio legato anche al ruolo che svolge il
Consigliere, quello di poter accedere a discussioni importanti che
possono avere ricadute sulla maturazione di leggi positive per la
condizione femminile e le pari opportunità. Tutto questo ribadendo
che non si tratta di una critica rivolta a quelli che correttamente
lavorano con impegno e zelo all'interno di questo quadro normativo
vigente.
Presidente
- La parola alla Consigliera Segretario Emily
Rini.
Rini (UV)
- Grazie Presidente.
Ho ascoltato con molta attenzione le parole dei Consiglieri
Morelli e Donzel. Permettetemi però di non essere d'accordo su
quanto è stato affermato, soprattutto sulle considerazioni fatte in
merito all'ingerenza della politica nella consulta. La collega
Morelli lavora parecchio con me nella consulta e sa che questo non
si è mai verificato, non c'è mai stato questo tipo di problema;
anzi, vorrei sottolineare come la consulta, dopo un primo periodo
di rodaggio, sia adesso nel pieno della sua attività ed abbia
cominciato a raccogliere i frutti del lavoro delle persone che, con
grande impegno e a titolo gratuito - sottolineo -, si impegnano per
questa causa e cominciamo a vedere i frutti del nostro lavoro.
Entrando nel merito dell'ordine del giorno, su questo credo che
ci asterremo, poiché il fatto di una dimissione credo che sia un
evento del tutto straordinario e non ordinario e, come tale, non
credo meriti un iter diverso da quello che oggi affronteremo.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Ovviamente manteniamo l'ordine del giorno e ribadiamo
assolutamente la validità dei suoi contenuti. L'ingerenza della
politica può darsi che non avvenga così palesemente all'interno
degli organi della consulta, è ovvio, è all'origine, l'ingerenza
della politica, nella nomina delle consultrici. In questo senso
riteniamo che invece la consulta dovrebbe essere un organo di larga
rappresentatività del mondo femminile, così come era secondo la
precedente legge.
Manteniamo quindi l'ordine del giorno.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
francamente dispiace la scarsa apertura alla riflessione e anche al
voler guardare dentro una realtà che si è creata.
Riconosco che non sia stato facile il passaggio dalla consulta
precedente alla consulta attuale; però, come la legge che abbiamo
visto stamani che riguardava i Vigili del fuoco...sono leggi che
nel giro di pochi mesi cambiamo, sostituiamo, modifichiamo,
eccetera. In sede applicativa ci si rende conto che esistono dei
problemi, ecco, anche dalla povertà delle argomentazioni portate in
risposta all'ordine del giorno dalla maggioranza, francamente c'è
un po' di amarezza a non tenere in conto come in altre Regioni ad
esempio sono coinvolte tutte le rappresentanze delle organizzazioni
sindacali! Qui nessuno si è accorto - o fa finta di vedere - che le
organizzazioni sindacali sono sottorappresentate in questa
consulta...sì, non ufficialmente, forse qualcuno perché è iscritto
ad un sindacato...c'è stato un tentativo di infilare rappresentanti
sindacali...per esempio, da questo punto di vista, abbiamo visto
stamani il ruolo determinante delle organizzazioni sindacali su una
legge: hanno convinto maggioranza e minoranza a modificare una
legge...quindi l'importanza di avere nella consulta rappresentanti
delle organizzazioni sindacali.
Questa "miopia", questo legare tutto a confermare certi numeri,
francamente mi pare restrittivo, e soprattutto ritorno su un punto:
per quanto riguarda personalmente il Partito Democratico, ritengo
lesivo delle funzioni della Consigliera regionale non poter avere
accesso, anche senza diritto di voto, a determinati problemi che
riguardano pareri inerenti leggi regionali che la consulta può
emanare. Ritengo che questa cosa meriterebbe - non dico di avere,
qui, risolto il problema - una riflessione congiunta tra
maggioranza e minoranza, per consentire un miglior funzionamento
della Consulta per le pari opportunità.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Intervengo su questo argomento solo per dire nella chiarezza che
ancora una volta l'opposizione ha colto l'occasione, a fronte della
sostituzione di un membro della Consulta per le pari opportunità,
di rimettere in gioco il discorso che abbiamo fatto a monte sulla
legge. Questa è una legge che abbiamo voluto e che abbiamo votato
scientemente.
Crediamo che la consulta oggi lavori meglio che nel passato,
quindi tutte le cose che sono state dette non ci trovano
assolutamente d'accordo; per cui, siccome ritengo sia strumentale
il discorso fatto dall'opposizione in questo momento, noi della
Stella Alpina votiamo contro l'ordine del giorno.
Presidente
- La parola al Consigliere Lattanzi.
Lattanzi (PdL)
- Grazie Presidente.
Anch'io, in sintesi, per chiarezza, per onestà intellettuale:
non siamo d'accordo su quello che voi state tentando di fare, che è
quello che il collega Salzone stava illustrando all'aula, cioè
utilizzare questo momento di normale sostituzione - che peraltro la
legge prevede - per riportare di nuovo tutto il discorso. Ripeterei
le stesse cose che ha detto Franco...aggiungo una cosa: non solo
siamo convinti che l'attuale sistema funzioni meglio, ma è più
corretto, perché voi ci avete propinato per 15 anni che la consulta
ed i metodi di organizzazione della consulta erano metodi
super
partes
e non politici, quando sappiamo che quella era la
"balla" del secolo! Che si faceva più politica lì che nelle sezioni
dei partiti, che in quel posto alcune donne venivano coinvolte per
motivi politici e altre venivano escluse per motivi puramente
ideologici e politici!
Non stiamo quindi a tornare indietro...tu Patrizia non c'eri, ma
noi c'eravamo, e in tempi non sospetti; quindi posso apprezzare la
tua onestà intellettuale perché non conosci la storia, ma noi, che
la storia e le cicatrici le abbiamo, abbiamo già dato! Quindi non
torniamo indietro su processi ideologici e politici, se questo deve
essere fatto come è fatto, venga fatto nella trasparenza, tutto il
resto è solo cercare di mettere confusione, di creare una cortina,
di far finta che siamo tutti apolitici come certe parti della
Magistratura, quando poi
super partes
non si è, e non si è,
e non si è!
Noi non cambiamo pertanto assolutamente il parere che abbiamo
espresso qualche tempo fa, quando abbiamo approvato convintamente
la legge.
Presidente
- La parola al Consigliere Segretario Emily
Rini.
Rini (UV)
- Grazie Presidente. Molto brevemente, visto
che già mi sono espressa, volevo ricordare a Donzel che più che di
scarsa argomentazione si tratta di ferma convinzione della validità
dell'apparato normativo. Non mi sembrava il caso di tornare su
tutto l'ampio dibattito che è stato fatto in quest'aula e, a nome
del gruppo dell'Union Valdôtaine e della maggioranza, chiedo un
voto contrario.
Presidente
- Pongo in votazione l'ordine del giorno che
recita:
Ordine del giorno
Il Consiglio regionale della Valle d'Aosta/Vallée
d'Aoste
Ricordata la legge regionale n. 53 del 23 dicembre 2009
"Disposizioni in materia di Consulta regionale per le pari
opportunità e di consigliera regionale di parità'' che all'articolo
7 fissa la composizione della consulta stessa in 23 componenti, di
cui tre consigliere regionali elette dal Consiglio regionale, in
ragione di due per la maggioranza e una per la minoranza;
Ricordato che lo stesso articolo dispone anche l'elezione da
parte del Consiglio regionale di dieci componenti scelte tra gli
organismi di cui alla lettera a) comma 1 dell'art. 7, almeno tre
delle quali devono essere espressione della minoranza
consiliare;
Considerate la rigidità della norma attuale e
l'imprevedibilità del numero di consigliere donne elette in
Consiglio regionale e ricordato che la legge istitutiva della
Consulta regionale per la condizione femminile del 23 giugno 1983,
n. 65 prevedeva la partecipazione di diritto di tutte le donne
consigliere regionali;
Constatata l'oggettiva complessità del meccanismo di
sostituzione di eventuali consultrici dimissionarie o decadute che
richiede la convocazione del Consiglio regionale causando un
rallentamento dell'attività della consulta e una difficoltà di
svolgimento dei lavori della consulta stessa;
Ricordato che la legge regionale 65/1983 prevedeva la nomina
di una consultrice effettiva e di una supplente, in caso di
impossibilità a partecipare della prima, da parte dei vari
organismi rappresentati, andando così a favorire la continuità e la
regolarità dell'attività e a contenere il rischio della mancanza
del numero legale in assemblea o della troppo esigua partecipazione
ai gruppi di lavoro;
Impegna
la I Commissione consiliare
ad avviare una riflessione condivisa, ampia ed articolata,
coinvolgendo l'Ufficio di presidenza del Consiglio regionale, sulla
possibilità di revisione dell'art. 7 della legge regionale n. 53
del 23 dicembre 2009, onde agevolare la maggiore partecipazione e
rappresentatività delle donne, snellire le procedure di nomina e di
eventuale sostituzione, favorendo così il regolare funzionamento di
questo importante organo istituzionale.
F.to: Bertin - Cerise Giuseppe - Chatrian - Donzel - Carmela
Fontana - Louvin - Morelli Patrizia - Rigo
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- Pongo in votazione la sostituzione della
Consigliera - nel caso specifico dell'Assessore - che sostituisce
la Consigliera Hélène Impérial:
Consiglieri presenti e votanti: 32
Schede nulle: 4
Schede valide: 28
Schede bianche: 6
Hanno riportato voti:
Manuela Zublena: 20
Carmela Fontana: 1
Hélène Impérial: 1
Presidente
- In base all'esito della votazione proclamo
eletta, nell'ambito della Consulta regionale per le pari
opportunità, l'Assessore Manuela Zublena, alla quale facciamo gli
auguri di buon lavoro.
Il Consiglio
Premesso che:
- con legge regionale 23 dicembre 2009, n. 53, concernente
"Disposizioni in materia di Consulta regionale per le pari
opportunità e di consigliere/a regionale di parità", la Regione ha
provveduto al riordino della Consulta regionale per la condizione
femminile, istituita ai sensi della legge regionale 23 giugno 1983,
n. 65, che ha assunto la nuova denominazione di Consulta regionale
per le pari opportunità;
- l'articolo 7 della legge regionale 53/2009 prevede che la
Consulta per le pari opportunità è composta nel modo
seguente:
"a) da quattro componenti, designate congiuntamente:
1) dalle associazioni e dai gruppi femminili che abbiano
un'effettiva rappresentatività a livello regionale, abbiano come
finalità istituzionali quanto previsto dall'articolo 5, comma 1,
siano democraticamente strutturate e svolgano a livello regionale
attività non circoscritte ad interessi di categoria
professionale;
2) dalle commissioni femminili delle organizzazioni sindacali
maggiormente rappresentative a livello regionale;
3) dalle commissioni o movimenti femminili delle
organizzazioni dei lavoratori autonomi e delle organizzazioni
imprenditoriali maggiormente rappresentative a livello
regionale;
4) dalle commissioni o movimenti femminili, a livello
regionale, dei partiti, movimenti o gruppi politici;
5) dalle commissioni o movimenti femminili delle
organizzazioni di volontariato maggiormente rappresentative a
livello regionale;
b) dal/dalla consigliere/a regionale di parità di cui
all'articolo 14;
c) da tre consigliere regionali elette dal Consiglio
regionale con voto limitato a due nomi. Almeno una consigliera deve
essere espressione della minoranza consiliare. La perdita della
condizione di consigliera regionale comporta la decadenza dalla
Consulta;
d) da dieci componenti elette dal Consiglio regionale fra le
componenti degli organismi di cui alla lettera a) con voto limitato
a sette nomi. Almeno tre componenti devono essere espressione della
minoranza consiliare;
e) da cinque componenti designate dal Consiglio permanente
degli enti locali e scelte fra le donne elette negli enti locali
della Regione, rispettando la proporzione fra le elette nelle
assemblee e negli organi esecutivi degli enti stessi. La perdita
della condizione di eletta negli enti locali comporta la decadenza
dalla Consulta.";
Visto che con deliberazioni n. 1165/XIII del 21 aprile 2010,
n. 1216/XIII del 26 maggio 2010 e n. 1686/XIII del 9 marzo 2011 il
Consiglio regionale ha provveduto alla elezione delle componenti in
seno alla Consulta regionale per le pari opportunità, ai sensi
delle lettere c) e d) del comma 1 dell'articolo 7 della legge
regionale 23 dicembre 2009, n. 53, per la legislatura in
corso;
Precisato che, ai sensi della lettera c) del comma 1
dell'articolo 7 della legge regionale 23 dicembre 2009, n. 53, sono
state elette le seguenti Consigliere regionali:
1 - Emily Rini;
2 - Hélène Impérial;
3 - Patrizia Morelli (espressione della minoranza);
Considerato che con nota in data 6 aprile 2011, la
Consigliera regionale Hélène Impérial ha rassegnato le dimissioni
dalla Consulta regionale per le pari opportunità;
Ritenuto, pertanto, opportuno procedere alla elezione di una
nuova Consigliera regionale, ai sensi della lettera c) del comma 1
dell'articolo 7 della legge regionale 23 dicembre 2009, n. 53, in
sostituzione della Consigliera regionale Hélène Impérial;
Richiamata la legge regionale 23 dicembre 2009, n.
53;
Visto il parere favorevole rilasciato dal Direttore della
Direzione Affari generali della Presidenza del Consiglio, ai sensi
dell'articolo 3, comma 4, della legge regionale 23 luglio 2010, n.
22, sulla legittimità della presente deliberazione;
Delibera
di eleggere in seno alla Consulta regionale per le pari
opportunità, ai sensi della lettera c) del comma 1 dell'articolo 7
della legge regionale 23 dicembre 2009, n. 53, la
Consigliera regionale Manuela Zublena, in sostituzione della
Consigliera regionale Hélène Impérial, per la durata della
legislatura in corso.
