Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1078 del 7 novembre 2019 - Resoconto
OGGETTO N. 1078/XV - Interpellanza: "Adozione di misure per
rendere più attrattivo il sistema sanitario regionale per i medici
già in servizio".
Farcoz (Président)
-
Point 23 à l'ordre du jour.
Pour l'illustration, la parole à la collègue Russo.
Russo (M5S) -
In questa interpellanza parliamo nuovamente
del problema della carenza di medici e dell'aspetto strettamente
connesso della scarsa attrattività del nostro sistema sanitario
regionale, non solo per i medici che devono venire a lavorare nel
nostro sistema, ma anche per i medici che già vi lavorano. A oggi,
secondo l'ultimo dato che ho reperito in questi ultimi giorni,
mancano 49 specialisti. La carenza di medici comporta un servizio
di diagnosi, assistenza e cura più scadente, che penalizza in
particolare le fasce più deboli della popolazione che non possono
permettersi l'alternativa dell'assistenza sanitaria privata.
Le cause di tale fenomeno sono molteplici e non è questa la sede
per ripeterle, ma il sistema sanitario regionale è poco attrattivo
non solo per il personale medico che potrebbe arrivare da altre
zone d'Italia, ma anche per i medici che già vi lavorano a causa
del livello retributivo più basso rispetto a molte altre regioni e
di una possibilità di carriera limitata, non solo rispetto al
vicino Piemonte e alla Lombardia, ma anche rispetto alla Francia e
alla Svizzera. La fuga dei medici verso le altre regioni o altri
paesi non vuol dire solo perdere risorse umane in cui si è
investito a livello economico per la formazione, ma significa anche
perdere qualità in assistenza e cura, qualità raccolta in anni di
esperienza di lavoro nei nostri presidi ospedalieri.
Come confermato dalle recenti dichiarazioni dell'associazione
medici e dirigenti sulla carenza di specialisti e sui loro
stipendi, lo stipendio dei medici valdostani risulta essere
inferiore a quello che viene proposto nel vicino Piemonte, ma anche
nel Molise, nel Lazio, nella Campania, nella Basilicata, nella
Calabria e nella Sicilia. Vi riporto i dati del conto annuale del
Tesoro sulla spesa regionale per i medici: nel 2012 abbiamo
destinato quasi 30 milioni di euro per la spesa regionale per i
medici, invece nel 2017 si è arrivati a 25 milioni e 800 mila euro,
cioè con una riduzione di 4 milioni di euro.
Una Regione piccola e periferica come la nostra deve per forza
lavorare sull'aspetto dell'attrattività interna dello stesso
sistema sanitario regionale, altrimenti il sistema imploderà
ulteriormente. La proposta di legge che discuteremo nelle prossime
settimane sulle modalità con cui rendere più attrattivo il nostro
sistema sanitario per i medici che arriveranno è certamente uno
strumento. Abbiamo ipotizzato una busta paga di 600 euro lordi in
più, una maggiore tolleranza temporale riguarda allo svolgimento
dell'esame della conoscenza del francese, che i dirigenti devono
comunque sostenere per poter esercitare in valle, le procedure per
l'ottenimento delle borse saranno più semplici e sarà ampliato il
requisito di residenza, il tutto per due anni. Sicuramente questa
legge potrà in qualche modo aiutare a risolvere il problema, però
io ne vedo alcuni aspetti carenti, ma poi quando saremo in
Commissione ne parleremo.
Richiamate le recenti affermazioni dell'Assessore regionale alla
salute e politiche sociali per cui nel prossimo bilancio potrebbero
essere destinate ulteriori risorse economiche per risolvere almeno
in parte il problema delle indennità dei medici, ricordato che
siamo in definizione e i lavori sono già avanti del documento
economico di finanza regionale e della nuova legge di bilancio
2020/2022, chiediamo
all'Assessore:       quali misure si
intende mettere in atto per risolvere il problema dell'attrattività
del nostro sistema sanitario regionale per gli stessi medici che
sono già in servizio; se, tra queste misure, è presente anche
quella di valutare un aumento degli stipendi dei medici già in
servizio presso il nostro servizio sanitario regionale; in caso di
risposta positiva, entro quando si intende attuarlo.
Président
-
La parole au collègue Baccega.
Baccega (UV) -
La ringrazio collega Russo, perché questo
ci permette di dare alcune anticipazioni rispetto al dibattito
all'interno della Commissione, comunque già aperto dai media
rispetto ad alcune riflessioni fatte dal sindacato. Rendere
maggiormente attrattivo il sistema sanitario regionale della Valle
d'Aosta, e quindi avere la possibilità di avere più medici, è stato
uno degli obiettivi più importanti dell'Assessorato, per il quale
ormai da mesi si stanno concentrando le forze sia a livello
politico sia a livello tecnico da parte delle strutture competenti
dell'Amministrazione regionale e della USL.
Ricorderà che ci siamo trovati in Commissione, credo fosse il
mese di febbraio, e si diceva che il francese è un blocco e si era
lavorato su questa questione. Abbiamo verificato che non è solo il
francese, ma c'è dell'altro. Quindi l'obiettivo è duplice e parlerò
delle due situazioni, quella della attrattività e quella di coloro
che devono comunque rimanere nel contesto valdostano per prestare
servizio in sanità. L'obiettivo è duplice, da un lato essere
attrattivi verso coloro che devono scegliere la nostra regione per
sviluppare la propria carriera professionale, dall'altro è
necessario implementare idonee misure per riconoscere e incentivare
la professionalità a tutti coloro che sono già operativi. Sul primo
fronte, come è noto, la Giunta regionale ha approvato nella seduta
del 25 ottobre il disegno di legge recante disposizioni urgenti per
l'attrattività del servizio sanitario regionale, che prevede una
serie di suggestioni che vanno dalla possibilità di avere dei
contratti a tempo determinato fino a 36 mesi, contratti nei quali,
per coloro che sono indicati per le particolari strutture che sono
indicate come criticità (questo è fondamentale), viene poi adottata
la possibilità di fare l'esame di francese all'interno dei 18 mesi
successivi, periodo che consentirà ai candidati di avere un corso
di lingua bandito dall'azienda USL; ovviamente tutto questo
limitatamente ai casi di effettiva accertata carenza di
specialisti. Ci sarà una delibera di Giunta che, sulla base delle
indicazioni dell'azienda USL, classificherà alcune strutture come
in forte criticità e allora si andrà ad avviare questo percorso,
non per tutti e non a
random
, per incentivare la
partecipazione ai concorsi a tempo indeterminato, perché una volta
superato l'esame di francese allora si avvierà il concorso a tempo
indeterminato, per avere la situazione di stabilità in quella
particolare struttura.
Sul secondo fronte, con riferimento al personale già in servizio
presso l'azienda sanitaria, si sta lavorando su diverse misure che
troveranno concretezza a partire dalla legge di stabilità in corso
di lavorazione. Una importante operazione è quella che intende
stabilmente consolidare le risorse aggiuntive regionali per
finanziare il fondo per la retribuzione di risultato e per la
qualità della prestazione individuale, di cui ai vigenti contratti
collettivi nazionali di lavoro relativi al personale di livello
dirigenziale dell'area sanità. Più precisamente l'impegno che si
intende assumere è quello di prevedere la distribuzione delle
risorse a tutta la dirigenza medica, medica veterinaria,
professionale, tecnica amministrativa. Queste risorse, essendo
consolidate nel richiamato fondo, non saranno più correlate al
perseguimento di specifici obiettivi e alla prestazione di ore
aggiuntive, ma saranno destinate a tutte le aree, quindi tutti
avranno diritto a ricevere la quota parte. L'importo preventivato
nelle annualità precedenti era di 900.000 euro, ora sulla base di
una serie di interventi che sono già stati fatti nel 2019,
arriviamo a un totale complessivo di 1 milione e 520 mila euro.
Quanto alle modalità distributive, queste risorse saranno ripartite
nei fondi per la retribuzione di risultato delle diverse aree
dirigenziali, proporzionalmente al numero dei dipendenti a tempo
indeterminato presenti in ciascuna area alla data del primo gennaio
2020 e seguiranno le norme distributive previste da tali fondi e
dai contratti di lavoro rispettivamente vigenti. I contratti di
lavoro sono contratti di lavoro nazionali, quindi il contratto di
lavoro che insiste in Valle d'Aosta, insiste in Piemonte, insiste
in Lombardia e sono degli ulteriori valori aggiuntivi che vanno a
determinare delle differenze. Facendo un calcolo, 1 milione e 520
mila euro, prevede per i 385 dirigenti una maggiorazione annua di
circa 4 mila euro, 3948 euro annui.
Un'altra misura, che si intende mettere in atto in sede di
deliberazione di indirizzo dell'azienda per il 2020, riguarda una
rivalutazione delle risorse da destinare alla LPA, la libera
professione aziendale, che va anche nella direzione di ottimizzare
quanto possibile le lista d'attesa. È una misura che
inevitabilmente abbassa anche le liste d'attesa, pur nei limiti che
questo istituto deve rispettare, ovvero il suo utilizzo in via
eccezionale e temporanea per far fronte a specifiche problematiche
non immediatamente risolvibili, ma spostandolo di struttura in
struttura certamente può dare al comparto dei risultati di
carattere generale. Nel caso specifico le risorse saranno destinate
per contrastare ulteriormente la carenza di medici e dare piena
attuazione al piano regionale di governo delle liste di attesa.
Una terza misura riguarda la previsione di risorse aggiuntive
quantificabili in circa un milione di euro, destinati a una
puntuale pesatura delle strutture complesse, semplici
dipartimentali e semplici, nonché incentivare il riconoscimento di
nuove alte specializzazioni. Sempre dal punto di vista economico
retributivo, oltre a quanto illustrato, è necessario soffermarsi
sul rinnovo contrattuale della dirigenza relativo al triennio
2016-2018 che, dopo la sottoscrizione della preintesa avvenuta nel
mese di luglio 2019, dovrebbe diventare efficace, secondo le
notizie che provengono dalla contrattazione nazionale, entro pochi
mesi. Quindi dalle prime informazioni disponibili risulta un
aumento medio
pro capite
mensile lordo busta di 200 euro.
Inoltre saranno introdotti dei nuovi meccanismi contrattuali che
prevederanno degli aumenti sulla retribuzione di posizione, circa 2
mila euro pro capite. Raddoppierà anche l'indennità di guardia
notturna, da 50 a 100 euro per notte e 120 euro per chi lavorerà in
pronto soccorso.
Questo rinnovo ha un costo per l'Amministrazione regionale, per
la solo dirigenza, di oltre un milione e mezzo di euro. A proposito
dei contratti si evidenzia che al bilancio di previsione è stata
richiesta l'istituzione di un apposito capitolo di bilancio per
assicurare all'azienda gli opportuni trasferimenti finanziari, ma è
una questione prettamente tecnica.
Per concludere voglio comunicare che è in previsione a breve la
rivisitazione dell'atto aziendale. Si tratta di un momento
importante, un'occasione per rivedere complessivamente
l'organigramma aziendale, al fine di rispondere in modo sempre più
efficace ed efficiente ai bisogni di assistenza, ma ciò anche e
soprattutto per dare delle visioni di carriera per chi è in questo
momento bloccato da parecchi mesi. Se da una parte il bilinguismo
era una difficoltà all'accesso, ora lo abbiamo superato: noi
crediamo fortemente nel bilinguismo e facciamo in modo che coloro
che verranno a lavorare in Valle d'Aosta possano apprendere il
francese.
Una conclusione, brevissimamente. Non è solo il denaro, ma è
anche dare la possibilità di crescere, la possibilità di avere
prospettive di carriera rispetto a questa legge e a questo percorso
che si sta muovendo, poter disporre di strutture efficienti. Lo
dico perché sono i colloqui di questi giorni con medici del resto
d'Italia che chiamano in Assessorato. Io ovviamente poi li rimando
alla direzione strategica, ma è importante capire che cosa succede
nel resto d'Italia. I beni strumentali, le strumentazioni che
abbiamo: prima ho parlato della sala ibrida che è una chicca per
una regione come la Valle d'Aosta, quindi avere beni strumentali
performanti e di nuova generazione danno sicuramente attrattività.
E poi poter contare anche su iniziative importanti nella sanità di
montagna, nella quale andiamo a creare delle prospettive: il
progetto di ricerca CMP3 che è stato fortemente pubblicizzato in
tutto il paese e che è un'attrattiva. Ci hanno scritto da Tokyo!
Perché vogliono venire in Valle d'Aosta a guardare a quel progetto
di
staff
e anche i progetti di staff di multidisciplinarità
innovativi. Quindi non è solo denaro, ma è anche e soprattutto
possibilità di carriera, possibilità di avere strumentazioni di
livello, possibilità di guardare a un futuro anche operativo e di
lavoro molto sano per chi vive in Valle d'Aosta. La ringrazio per
l'interrogazione, perché mi ha permesso di dire delle cose a cui
tenevo molto.
Président
-
Pour la réplique la parole à la
collègue Russo.
Russo (M5S) -
Grazie Assessore. Mi è molto chiaro che
quella dello stipendio è una questione delicatissima ed è una,
soprattutto in una professione come questa, delle componenti
importanti del riconoscimento del lavoro che fanno i medici, che
non è un lavoro qualunque, che è un lavoro di grandissima qualità,
di grandissima responsabilità e che necessita però di una
professionalità altissima. La professionalità, lo sappiamo
benissimo, in tutti gli ambiti è garantita ed è sentita quando c'è
uno stipendio adeguato, quindi il fatto che noi comunque avessimo
uno stipendio per i nostri dirigenti medici decisamente inferiore a
molte altre regioni è penalizzante per il nostro sistema, che
abbiamo già detto essere collocato in una zona periferica
dell'Italia. Quindi, se non garantiamo neanche uno stipendio
adeguato, i medici qui non arriveranno mai: potremo fare tutti i
concorsi che vorremo, ma i medici non arriveranno, tanto più in
questo contesto attuale di crisi economica che c'è e non possiamo
negarla.
Come ho già discusso in altri momenti negli scorsi Consigli è
importantissima sicuramente, come ha detto lei, la questione delle
possibilità di carriera, ma è ancora più importante, e spero che
lei abbia proseguito in quel lavoro che ha detto che avrebbe fatto,
che è la questione della valutazione del benessere dei dirigenti
medici. Come i medici stanno dentro i reparti? Come percepiscono la
dirigenza stessa, oppure come percepiscono la direzione strategica,
l'assessorato e la USL? Quindi sono tantissimi settori.
Noi qui abbiamo davanti una grossissima possibilità secondo me:
andremo sempre più a peggiorare e il nostro sistema imploderà,
oppure riusciremo a cogliere - lo ripeto, perché per me è
fondamentale - quei 4,9 milioni di euro in più che abbiamo...
Voce fuori microfono.
... sì, in tre anni, ma per la riorganizzazione e la gestione
delle liste di attesa certamente sì. Se i medici hanno delle
attrezzature più adeguate, saranno sicuramente più motivati a
lavorare!
