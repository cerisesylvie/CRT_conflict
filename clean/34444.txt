Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2225 del 8 febbraio 2012 - Resoconto
OGGETTO N. 2225/XIII - Disegno di legge: "Modificazioni alla
legge regionale 10 novembre 2009, n. 37 (Nuove disposizioni per
l'organizzazione dei servizi antincendi della Regione autonoma
Valle d'Aosta/Vallée d'Aoste), e alla legge regionale 23 luglio
2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale)".
Articolo 1
(Modificazione all'articolo 2 della legge regionale 10
novembre 2009, n. 37)
1. Il comma 4 dell'articolo 2 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione autonoma Valle d'Aosta/Vallée
d'Aoste), è sostituito dal seguente:
"4. Il Corpo valdostano dei vigili del fuoco può inoltre
svolgere le funzioni relative ai servizi antincendi aeroportuali,
presso l'aeroporto regionale, secondo la normativa vigente in
materia e sulla base di specifiche convenzioni stipulate dalla
Giunta regionale con la società concessionaria.".
Articolo 2
(Modificazione all'articolo 10 della l.r. 37/2009)
1. Il comma 2 dell'articolo 10 della l.r. 37/2009 è
sostituito dal seguente:
"2. La Scuola regionale antincendi è posta sotto la
responsabilità del Comandante regionale dei vigili del
fuoco.".
Articolo 3
(Modificazione all'articolo 13 della l.r. 37/2009)
1. L'alinea del comma 2 dell'articolo 13 della l.r. 37/2009 è
sostituito dal seguente: "Il Comandante regionale dei vigili del
fuoco:".
Articolo 4
(Modificazioni all'articolo 15 della l.r. 37/2009)
1. Il comma 1 dell'articolo 15 della l.r. 37/2009 è
sostituito dal seguente:
"1. Per lo svolgimento delle funzioni attribuite al Comitato
centrale tecnico-scientifico per la prevenzione incendi e al
Comitato tecnico regionale per la prevenzione incendi di cui agli
articoli 21 e 22 del decreto legislativo 8 marzo 2006, n. 139
(Riassetto delle disposizioni relative alle funzioni ed ai compiti
del Corpo nazionale dei vigili del fuoco, a norma dell'articolo 11
della legge 29 luglio 2003, n. 229), è istituita, presso il Comando
regionale dei vigili del fuoco, la Commissione tecnica regionale
per la prevenzione degli incendi, composta:
a) dal Comandante regionale dei vigili del fuoco, con
funzioni di presidente;
b) dal Vicecomandante regionale dei vigili del fuoco;
c) da un ingegnere designato dall'ordine degli ingegneri
della Valle d'Aosta;
d) da un esperto designato dal dipartimento prevenzione e
sicurezza degli ambienti di lavoro dell'Azienda regionale sanitaria
USL della Valle d'Aosta (Azienda USL).".
2. Il comma 2 dell'articolo 15 della l.r. 37/2009 è
sostituito dal seguente:
"2. La Commissione può essere integrata, previa
autorizzazione dell'ente di appartenenza, da un dirigente o da un
funzionario del Corpo nazionale dei vigili del fuoco, o dei
corrispondenti Corpi o servizi delle Regioni a Statuto speciale e
delle Province autonome, nonché da eventuali esperti, anche non
appartenenti all'Amministrazione regionale, la cui partecipazione
sia ritenuta necessaria per la trattazione di particolari
tematiche.".
Articolo 5
(Modificazione all'articolo 28 della l.r. 37/2009)
1. Alla lettera a) del comma 2 dell'articolo 28 della l.r.
37/2009, le parole: "agli articoli 40 e 41" sono sostituite dalle
seguenti: "all'articolo 40".
Articolo 6
(Modificazione all'articolo 32 della l.r. 37/2009)
1. Al comma 1 dell'articolo 32 della l.r. 37/2009, le parole:
"servizi antincendi di altri enti pubblici" sono sostituite dalle
seguenti: "servizi delle Regioni a Statuto speciale e delle
Province autonome".
Articolo 7
(Modificazione all'articolo 35 della l.r. 37/2009)
1. La lettera d) del comma 1 dell'articolo 35 della l.r.
37/2009 è sostituita dalla seguente:
"d) gestire i servizi antincendi aeroportuali, qualora
previsto dalle convenzioni di cui all'articolo 2, comma
4.".
Articolo 8
(Sostituzione dell'articolo 40 della l.r. 37/2009)
1. L'articolo 40 della l.r. 37/2009 è sostituito dal
seguente:
"Articolo 40
(Strutture dirigenziali)
1. A capo del Corpo valdostano dei vigili del fuoco è posto
un dirigente che assume la denominazione di Comandante regionale
dei vigili del fuoco.
2. Il Comandante è coadiuvato, nello svolgimento delle
proprie funzioni, da altro dirigente che assume la denominazione di
Vicecomandante regionale dei vigili del fuoco.
3. In caso di assenza o impedimento del Comandante, il
comando vicario è svolto dal Vicecomandante.
4. Il Comandante e il Vicecomandante regionali dei vigili del
fuoco, oltre al diploma di laurea, devono essere in possesso di
entrambi i seguenti requisiti:
a) appartenenza al ruolo del personale professionista del
Corpo valdostano dei vigili del fuoco, del personale permanente del
Corpo nazionale dei vigili del fuoco o dei corrispondenti Corpi o
servizi delle Regioni a Statuto speciale e delle Province
autonome;
b) servizio effettivo, per un periodo di almeno cinque anni,
nel profilo professionale di ispettore antincendi direttore o
ispettore antincendi del Corpo valdostano dei vigili del fuoco o in
un profilo professionale almeno equivalente del personale
permanente del Corpo nazionale dei vigili del fuoco o dei
corrispondenti Corpi o servizi delle Regioni a Statuto speciale e
delle Province autonome.
5. Gli incarichi di cui ai commi 1 e 2 possono essere altresì
conferiti a chi ricopra, o abbia ricoperto per almeno un anno
nell'ultimo quinquennio, un incarico corrispondente a quello di
Comandante provinciale nel ruolo del personale permanente del Corpo
nazionale dei vigili del fuoco o dei corrispondenti Corpi o servizi
delle Regioni a Statuto speciale e delle Province autonome.
6. L'incarico di Comandante o Vicecomandante è incompatibile
con la titolarità di cariche pubbliche elettive.
7. In caso di contestuale assenza o impedimento del
Comandante e del Vicecomandante, i compiti connessi alla gestione
operativa-tecnica possono essere affidati ad un ispettore
antincendi direttore o ad un ispettore antincendi, con almeno
cinque anni di anzianità nel ruolo, designati dal
Comandante.".
Articolo 9
(Sostituzione della rubrica del capo IV del titolo II della
l.r. 37/2009)
1. La rubrica del capo IV del titolo II della l.r. 37/2009 è
sostituita dalla seguente: "Reclutamento del personale
professionista appartenente all'area operativa-tecnica".
Articolo 10
(Modificazione all'articolo 42 della l.r. 37/2009)
2. La lettera a) del comma 2 dell'articolo 42 della l.r.
37/2009 è sostituita dalla seguente:
"a) età non inferiore ad anni diciotto e non superiore ad
anni trentadue, con esclusione di qualsiasi elevazione. Il limite
massimo di età si applica anche a coloro che sono titolari di un
posto nell'organico di una pubblica amministrazione. Per il
personale volontario operativo o istruttore del Corpo valdostano
dei vigili del fuoco il limite massimo di età è elevato ad anni
trentotto, con esclusione di qualsiasi elevazione;".
Articolo 11
(Sostituzione della rubrica del capo V del titolo II della
l.r. 37/2009)
1. La rubrica del capo V del titolo II della l.r. 37/2009 è
sostituita dalla seguente: "Sanzioni disciplinari per il personale
professionista appartenente all'area operativa-tecnica".
Articolo 12
(Sostituzione della rubrica del capo VI del titolo II della
l.r. 37/2009)
1. La rubrica del capo VI del titolo II della l.r. 37/2009 è
sostituita dalla seguente: "Cessazione dal servizio del personale
professionista appartenente all'area operativa-tecnica".
Articolo 13
(Modificazione all'articolo 89 della l.r. 37/2009)
1. Al comma 3 dell'articolo 89 della l.r. 37/2009, le parole:
"alla struttura regionale competente in materia di servizi
antincendi" sono sostituite dalle seguenti: "al Comando regionale
dei vigili del fuoco".
Articolo 14
(Disposizioni di coordinamento)
1. Le parole: "la struttura regionale competente in materia
di servizi antincendi", ovunque ricorrano nella l.r. 37/2009, sono
sostituite dalle seguenti: "il Comandante regionale dei vigili del
fuoco".
2. Le parole: "dirigente della struttura regionale competente
in materia di servizi antincendi", ovunque ricorrano nella l.r.
37/2009, sono sostituite dalle seguenti: "Comandante regionale dei
vigili del fuoco".
Articolo 15
(Abrogazioni)
1. Sono abrogati:
a) l'articolo 41 della l.r. 37/2009;
b) la lettera b) del comma 1 dell'articolo 102 della l.r.
37/2009.
Articolo 16
(Modificazione all'articolo 11 della legge regionale 23
luglio 2010, n. 22)
1. Dopo il comma 2 dell'articolo 11 della legge regionale 23
luglio 2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale), è inserito
il seguente:
"2bis. Sono altresì incarichi dirigenziali fiduciari i posti
di Comandante e Vicecomandante regionali dei vigili del fuoco,
conferiti con contratti di lavoro subordinato a tempo determinato,
cui si applicano le disposizioni relative ai requisiti
professionali previsti dall'articolo 40 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione autonoma Valle d'Aosta/Vallée
d'Aoste). Agli incarichi di cui al presente comma si applicano le
disposizioni di cui all'articolo 10, comma 1. Il conferimento degli
incarichi di cui al presente comma a dipendenti regionali ne
determina il collocamento in aspettativa senza assegni per l'intera
durata dell'incarico. Fatti salvi i requisiti di cui all'articolo
40 della l.r. 37/2009, tali incarichi possono essere conferiti a
personale del Corpo nazionale dei vigili del fuoco o dei
corrispondenti Corpi o servizi delle Regioni a Statuto speciale e
delle Province autonome, previo collocamento fuori ruolo, in
comando o in altro analogo istituto previsto dall'ordinamento di
appartenenza.".
Articolo 17
(Disposizione transitoria)
1. Gli incarichi dirigenziali in essere alla data di entrata
in vigore della presente legge cessano alla scadenza naturale o
alla diversa scadenza stabilita per contratto. I nuovi incarichi
dirigenziali sono conferiti in conformità alle disposizioni di cui
all'articolo 40 della l.r. 37/2009, come sostituito dall'articolo 8
della presente legge, e al comma 2bis dell'articolo 11 della l.r.
22/2010, come introdotto dall'articolo 16 della presente
legge.
Articolo 18
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Crétaz.
Crétaz (UV)
- Merci M. le Président.
Con la legge regionale 10 novembre 2009, n. 37 (Nuova
disposizione per l'organizzazione dei servizi antincendi della
Regione autonoma Valle d'Aosta) la Regione, a più di 10 anni dalla
costituzione del Corpo valdostano dei vigili del fuoco, avvenuta il
1° gennaio 2000, ha disegnato una nuova organizzazione del predetto
Corpo, ponendosi tre obiettivi principali: il potenziamento del
Corpo valdostano dei vigili del fuoco; il rafforzamento del ruolo
del Corpo valdostano dei vigili del fuoco nel sistema valdostano di
protezione civile; la valorizzazione dell'unicità del Corpo
valdostano dei vigili del fuoco nelle sue due componenti: quella
del personale professionista e quella del personale volontario.
A circa due anni dall'entrata in vigore della nuova legge
regionale, a seguito dell'applicazione della nuova normativa si
rende necessario rivederne, alla luce dell'esperienza sin qui
maturata, almeno in parte l'impostazione, in particolare per quanto
concerne la struttura organizzativa per la parte che riguarda
l'assetto dirigenziale che si pone quale centro motore del
personale professionista del Corpo valdostano dei vigili del
fuoco.
La legge regionale n. 37/2009 prevede oggi la suddivisione della
dirigenza in due aree: una operativa-tecnica, per la quale è
necessario, quale requisito di nomina, l'appartenenza al ruolo del
personale professionista del Corpo valdostano dei vigili del fuoco,
del personale del Corpo nazionale dei vigili del fuoco o dei
corrispondenti Corpi o servizi delle Regioni a Statuto speciale e
delle Province autonome; una strategico-amministrativa, aperta
anche a soggetti esterni al Corpo. Tale impostazione era
indirizzata ad una valorizzazione della professionalità del
personale professionista del Corpo valdostano dei vigili del fuoco,
senza peraltro rinunciare ad un elemento che poteva portare ad
un'apertura verso le potenzialità di professionalità diverse da
quelle provenienti dall'interno. La connotazione del Corpo
valdostano, che ancora risente dell'impostazione organizzativa del
Ministero dell'interno, ha determinato all'atto pratico la
necessità di determinare con chiara precisione le funzioni
dirigenziali ed i rapporti tra i dirigenti in modo da chiarire
meglio i ruoli degli stessi dirigenti.
Il disegno di legge n. 175 disciplina un modello diverso,
prevedendo l'istituzione della figura del Comandante e del
Vicecomandante, entrambi di nomina fiduciaria in analogia con
quanto già previsto con la legge regionale 8 luglio 2002, n. 12
(Nuove norme sull'ordinamento e sul funzionamento del Corpo
forestale della Valle d'Aosta e sulla disciplina del relativo
personale. Modificazione alla legge regionale 23 ottobre 1995, n.
45 e abrogazione di leggi regionali in materia di personale
forestale), per il Corpo forestale della Valle d'Aosta. L'obiettivo
è quello di rivedere la catena di comando che rende meglio i ruoli
e valorizzando la provenienza dei dirigenti del Corpo, che diventa
requisito obbligatorio per ottenere l'incarico di Comandante e di
Vicecomandante. Le altre modifiche riguardano: lo svolgimento del
servizio aeroportuale (articolo 1), con l'obiettivo di dare alla
Regione la possibilità di stabilire nella convenzione con la
società concessionaria le condizioni per lo svolgimento del
servizio, possibilità che oggi non esiste, in quanto la legge
attuale prevede che tale servizio sia svolto obbligatoriamente dal
Corpo valdostano dei vigili del fuoco; la valorizzazione del Corpo
valdostano dei vigili del fuoco volontari, sia attraverso
l'elevazione a 38 anni dell'età massima per la partecipazione al
concorso (articolo 10), stabilita in 32 anni per tutti gli altri
candidati, sia attraverso una maggiore considerazione a livello di
valutazione dei titoli per il concorso, dal servizio prestato come
volontario (articolo 10/bis) presentato dal Presidente della
Regione come emendamento in commissione. Le modifiche presentate
tendono in maggior parte a definire nei particolari questa nuova
impostazione ed a ridisegnare i ruoli e le competenze in relazione
ai nuovi assetti della dirigenza del Corpo valdostano dei vigili
del fuoco. Si tratta di modifiche tese a migliorare la gestione del
Corpo valdostano dei vigili del fuoco e quindi ad incidere
significativamente sulla creazione di un migliore clima
organizzativo interno che determini anche un ulteriore
miglioramento nell'efficienza di questo servizio particolarmente
importante per la nostra Regione, consci comunque che il servizio
prestato è sempre stato di elevatissima professionalità e che
questa professionalità viene riconosciuta ogni volta the i nostri
vigili sono impegnati in attività fuori Valle. Grazie.
Presidente
- La discussione generale è aperta.
La parola al Consigliere Bertin.
Bertin (ALPE)
- Grazie Presidente.
Con il disegno di legge in discussione oggi interveniamo su una
legge approvata dal Consiglio regionale, la n. 37/2009, recante
"Nuove disposizioni per l'organizzazione dei servizi antincendio
della Regione Valle d'Aosta". Questa legge è stata approvata nel
novembre 2009, una legge complessa ed articolata che interveniva
sull'organizzazione dei servizi antincendio. Già all'epoca avevamo
evidenziato una certa necessità di approfondimento perché sono
leggi come detto piuttosto complesse, che avrebbero necessitato di
un maggiore approfondimento. In effetti con questo disegno di legge
si interviene per la quinta volta in poco meno di due anni
dall'entrata in vigore della legge n. 37/2009. In poco più di due
anni cinque interventi sono oggettivamente troppi, a mio avviso, ed
evidenziano una certa approssimazione nella concezione della legge
in questione; non sono giustificate altrimenti un numero così
elevato di modifiche. In commissione abbiamo audito molti
interventi da parte dei diversi rappresentanti delle categorie
coinvolte, interventi interessanti da cui abbiamo avuto
suggerimenti, osservazioni e critiche su questo disegno di legge
molto tecnico, sul quale l'apporto delle categorie interessate è
stato utile. Cogliamo anzi l'occasione per ringraziarle.
Con questo disegno di legge si modificano diversi aspetti della
legge n. 37; anzitutto si interviene sul comando istituendo il Capo
dei vigili del fuoco ed il vice. Avevamo già evidenziato, in
occasione della discussione della legge di due anni fa, le
possibili problematiche rispetto alla catena di comando, dovute
all'aspetto amministrativo ed a quello tecnico, che ne sono
coinvolti, in ragione anche della particolarità del Corpo dei
vigili del fuoco. Con questo provvedimento si cambia l'impostazione
del modello precedente e si impone un modello organizzativo analogo
a quello adottato da parte della Regione per il Corpo forestale
valdostano, che è caratterizzato da due figure dirigenziali
fiduciarie. È su questo incarico fiduciario che si concentrano le
nostre maggiori perplessità. È un discorso generale quello del
rapporto fiduciario dei dirigenti, c'è una crescita delle nomine
fiduciarie nell'ambito della dirigenza regionale, e questo è solo
uno degli aspetti; abbiamo l'impressione di una tendenza sempre
maggiore al far ricorso al rapporto fiduciario. A nostro avviso
questo ricorso dovrebbe essere limitato a casi eccezionali, anche
perché abbiamo notato che il sistema dello
spoil system
"alla valdostana" non ha prodotto i risultati attesi, cioè non ha
dato maggiore efficacia ed efficienza alla burocrazia regionale
diminuendone la terzietà; tanto più il rapporto fiduciario non è
consigliabile in queste posizioni dirigenziali che richiedono
competenze estremamente elevate e particolari, e che sono legate
anche a delle normative molto complesse. È garanzia di tutti avere
in queste posizioni dirigenti scelti essenzialmente per la loro
capacità e professionalità, e che si assumono direttamente le
responsabilità di quello che fanno. Presenteremo su questo aspetto
degli emendamenti, anche se riteniamo di conoscere quale sarà il
risultato già da ora.
Un altro aspetto evocato dalla legge è la presenza dei vigili
del fuoco all'aeroporto di Saint-Christophe, una questione di non
poco conto, soprattutto in termini economici. Abbiamo più volte
espresso qual è la nostra posizione sull'aeroporto di
Saint-Christophe, un aeroporto che movimenta un numero molto
limitato di passeggeri. Se ricordiamo i risultati ridicoli della
convenzione fra Aosta e Angers dell'anno scorso, che ha portato in
Valle poche decine di turisti e di utilizzatori, nel complesso
poche centinaia, quella dell'aeroporto è un'idea insensata, frutto
di megalomania ed irresponsabilità, che non risponde a nessuna
domanda da parte del territorio, né degli operatori economici e
turistici. È un giocattolo della politica che non risponde a
nessuna esigenza economica e che costerà molto ai valdostani, si
potrebbe definire un "costo della politica". Rimanendo alla
questione dei vigili del fuoco, i costi sono altissimi; in questo
momento, mentre stiamo discutendo, ad esempio ci sono sei vigili
del fuoco che stanno all'aeroporto e che l'aeroporto sia aperto o
chiuso è lo stesso...in questo momento fra l'altro credo sia
chiuso. Oggi la categoria di questo aeroporto è la quarta, una
categoria che impone la presenza di sei vigili del fuoco, presenza
che è legata ai vari turni, alle malattie ed alle ferie, e che
richiede un numero complessivo di una quarantina di operatori
destinati a questa attività. Il nostro aeroporto è avviato ad
aumentare di categoria arrivando fino alla sesta categoria, il che
vedrebbe aumentare il numero di vigili presenti nell'aeroporto
passando da 40 a 85, vale a dire, guardando i numeri dell'anno
scorso, che rischiamo di avere più vigili in aeroporto che
passeggeri! Considerato un costo annuale lordo di 40.000 euro e
calcolando una stima al ribasso, 85 vigili verrebbero a costare
all'anno una cifra di poco inferiore a 3.500.000. Sappiamo poi come
funzionano questi aeroporti, in Italia ce ne sono una cinquantina e
sono quasi tutti in deficit ed in perdita costante per la
collettività, si perdono denari in misura inversamente
proporzionale alla dimensione della struttura e del bacino di
utenza. Il settore aeroportuale in Italia rappresenta un problema
grave, che non riguarda solo la nostra Regione, ma per noi, che
arriviamo ultimi in questa "follia" di inseguire un aeroporto, non
fa altro che aggravare la situazione.
Un altro intervento significativo di questo provvedimento
riguarda il concorso per accedere al ruolo, in particolare riguarda
l'età: l'età passa da 32 anni previsti finora a 38 anni; non si
capisce bene se compiuti o non compiuti, il che può voler dire
anche 39 anni (o poco meno). Se immaginiamo che il concorso durerà
un anno, è possibile che nel nuovo organico dei vigili introdurremo
dei lavoratori di 41 anni in un'attività che richiede una certa
freschezza atletica ed un'età più giovane. È un aspetto del tutto
antieconomico assumere una persona di 40 anni, quando si spendono
decine di migliaia di euro per formarla e, nel giro di una
quindicina d'anni, non è più idonea al servizio ed è prossima alla
pensione. È una questione economica che non sta in piedi! Finora si
è scelto 32 anni anche in ragione delle particolari necessità che
ha il Corpo dei vigili del fuoco. Si giustifica questo innalzamento
dell'età dicendo che si è in analogia con quanto avviene a livello
nazionale, ma le cose non stanno così, anzitutto perché a livello
nazionale il limite dei 37 è riservato solo a chi ha già svolto le
funzioni come discontinuo all'interno del corpo dei professionisti;
si tratta di una sorta di stabilizzazione, anche perché il servizio
antincendio a livello nazionale è basato sui discontinui e quando
si bandiscono i concorsi si cerca di attribuire anche ai
discontinui, che prestano questo servizio in modo continuo al di là
del nome, la possibilità di essere stabilizzati e di far parte del
corpo dei professionisti. Erano stati evidenziati anche altri
aspetti in occasione delle audizioni rispetto al concorso, una
parte per quel che riguarda le prove del concorso, ritenendo
necessario il mantenimento della prova pratica per i mestieri, e
per quel che riguarda i distintivi e le altre questioni legate ai
rapporti interni. Da questo punto di vista il Governo regionale ha
preso l'impegno di disciplinare la questione con delibere di
Giunta, pertanto almeno questo aspetto marginale è stato preso in
considerazione.
Presenteremo anche su questo argomento dei 38 anni un
emendamento, tendente a giustificare l'aumento a 37 anni soltanto
per quei vigili del fuoco che abbiano lavorato in collaborazione
con i professionisti e che abbiano già avuto indirettamente una
formazione che giustifica questa loro maggiore possibilità di età,
avendo già collaborato nel Corpo dei vigili del fuoco.
Altre questioni erano state evidenziate nelle audizioni su
questa situazione piuttosto complessa, che rischieremo di
affrontare in un sesto provvedimento legislativo su questa legge.
Il Corpo dei vigili del fuoco va valorizzato proprio per le
caratteristiche che ha, ed è importante farlo, perché è un corpo
che risponde in modo efficiente in varie occasioni...quando ha
rappresentato la Valle d'Aosta intervenendo a L'Aquila, o in altre
circostanze, facendo fare bella figura alla nostra Regione per le
capacità tecniche e per la disponibilità in generale, risultando un
buon ambasciatore della Regione all'esterno, soprattutto nei casi
di calamità naturale.
A nostro avviso però questo provvedimento non va nella direzione
della valorizzazione del Corpo dei vigili del fuoco, crediamo che
cambi poco o niente e che le cose restino come erano prima.
Grazie.
Presidente
- La parola al Consigliere Lattanzi.
Lattanzi (PdL)
- Grazie Presidente. Le leggi non nascono
perfette e, ancor di più, hanno bisogno di adeguarsi ai mutamenti
dello scenario che di volta in volta si rende necessario per
ottimizzare l'efficacia e l'efficienza delle norme attuative.
La "37/2009" aveva bisogno di una puntualizzazione e di una
migliore efficacia ed efficienza; crediamo che con il disegno di
legge n. 175 si arrivi a chiarire meglio le operatività che erano
nella missione della "37/2009". Noi abbiamo bisogno di sapere con
chiarezza chi comanda ed a chi sono imputate le responsabilità del
comando dei vigili del fuoco; abbiamo bisogno di sapere il livello
della professionalità che il Corpo dei vigili del fuoco
professionistico deve esprimere nell'espletamento dei propri
gravosissimi impegni. Abbiamo la necessità di rendere ancor più
professionali le eccellenze che già abbiamo, abbiamo bisogno che
queste eccellenze possano interfacciarsi con il loro lavoro sul
piano nazionale ed internazionale. Crediamo che con il "175", con
questi pochi articoli - perché la "37" aveva un impianto di per sé
già sufficiente - si possa ottenere questo obiettivo, ed è per
questo che convintamente abbiamo ascoltato con attenzione i
protagonisti di questo lavoro, cioè le persone che ci hanno detto
cosa serviva e come dovevamo migliorare la legge n. 37 per rendere
più efficace ed efficiente il Corpo dei vigili del fuoco.
Abbiamo sentito i dirigenti, i capireparto, cioè quelli che
scendono sul campo tutti i giorni, e proprio ascoltando le loro
esigenze ci siamo convinti, anche attraverso degli emendamenti che
la Giunta e la commissione hanno voluto proporre, che non solo
questi miglioramenti erano necessari, ma pure urgenti, e per questa
ragione li condividiamo. Abbiamo avuto la possibilità di tornare
sulla "37" e conoscerne le potenzialità; da qui a qualche mese
potremo finalmente bandire anche il concorso, che andrà a colmare
dei vuoti di organico che in questo momento stanno facendo soffrire
il Corpo dei vigili del fuoco, ed abbiamo scoperto come in alcuni
articoli della "37" ci siano delle potenzialità enormi per
migliorare la qualità professionale dei vigili professionisti. Mi
riferisco alla necessità che il prossimo concorso possa venire
incontro alle richieste di professionalizzazione che proprio dal
Corpo dei vigili del fuoco arrivavano, mi riferisco alla
specializzazione dei mestieri, al fatto che il concorso tenga conto
della qualità degli uomini che si assumono, e non solo di una
graduatoria generalista che poi confligge con le necessità di
integrazione dei nuovi inseriti con quelli già presenti
nell'organigramma del Corpo dei vigili del fuoco. Abbiamo appreso
come fosse importante avere un vicecomandante che potesse, in tempo
reale, in assenza del comandante nominato, prendere in carico le
responsabilità enormi che il dirigente ha, quando il corpo deve
operare in tempo reale ed a volte anche in connessione con altri
corpi, vedi la protezione civile o altri corpi della sicurezza
statale. Abbiamo potuto fare nostri alcuni bisogni legati al
riconoscimento di alcune professionalità che abbiamo nel corpo dei
volontari. Quando il collega Bertin in maniera un po' sarcastica
commentava il fatto che si derogasse ai volontari che hanno almeno
tre anni di esperienza l'opportunità di partecipare a questo
concorso, anche se in età più avanzata rispetto ai 32 anni, cioè a
38 anni...credo che non faccia un buon servizio a quegli uomini che
intanto avrebbero come minimo tre anni di esperienza (che è il
minimo di anni richiesto), ma in realtà hanno da quattro a sette
anni di attività sul campo con corsi e specializzazioni nel Corpo
dei volontari. Ma soprattutto non fa giustizia a quei volontari
che, oltre al volontariato ed alla specializzazione, hanno prestato
un'opera ancora più vicina a quella professionale: penso
all'attività discontinua, al fatto di prestarsi, rendersi
disponibili a colmare i vuoti di organico che ci sono e che, a
causa dell'assenza del concorso, venivano utilizzati per colmare
questi vuoti. Il fatto che con il disegno di legge n. 175 si vada a
riconoscere questa professionalità ottenuta sul campo credo sia un
vanto; approvando questo disegno di legge potremo riconoscere a
questi uomini che hanno fatto il loro lavoro.
Il "175" è quindi uno strumento di miglioramento della legge n.
37, è uno strumento di trasparenza, perché il fatto di poter
nominare fiduciariamente uomini di cui ci si fida vuol dire
assumersi delle responsabilità e la gente chiede che ci si assuma
delle responsabilità. In questi giorni assistiamo alle polemiche
sulla protezione civile, perché quando le cose non funzionano sono
i politici che vengono chiamati in causa su chi è stato messo,
quindi è normale che sia possibile indicare in maniera fiduciaria
chi si ritiene abbia le competenze per assumere ruoli dirigenziali
così delicati. Non stiamo parlando di un chirurgo che deve saper
operare, stiamo parlando di un dirigente della Regione che deve
decidere e deve godere la fiducia di chi affida a lui l'operatività
professionale di alcuni uomini. Non ci nascondiamo dietro alle
dita, perché è inutile che stiamo qui a raccontarci che fino ad
oggi tutti i dirigenti tecnici erano solo dei tecnici, non sono
tecnici neanche quelli che si dicono "tecnici", e lo sappiamo!
Noi crediamo che questo sia un atto di onestà intellettuale, di
trasparenza, quindi non ce ne vergogniamo, anzi lo valorizziamo. La
trasparenza è quello che i cittadini vogliono e la trasparenza è
quello che noi dobbiamo dare, ne abbiamo parlato fino a qualche
istante fa. Per questi motivi noi, il "175", cioè il miglioramento
della "37", la professionalizzazione del corpo, il miglioramento
del corpo e soprattutto l'opportunità di riconoscere le competenze
agli uomini che lavorano sul campo, riteniamo che sia un atto
doveroso e dovuto da questo Consiglio.
Presidente
- Se non vi sono altri iscritti a parlare,
dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente. Ringrazio anzitutto
il relatore Crétaz che ha voluto evidenziare le parti più
significative di questo progetto, che è una modifica della
"37".
Questa modifica evidenzia quei punti che in questo intertempo
hanno lasciato delle perplessità, soprattutto nell'ambito del
comando; il fatto che non vi fosse un vicecomandante ha creato
delle difficoltà operative, per cui si è creduto opportuno
provvedere, anche con l'accordo delle forze sindacali.
Approfittando di questa modifica importante, si è cercato di
evidenziare alcuni aspetti che erano collegati con la parte di
selezione del personale nell'ambito dei concorsi e si è prevista
una modifica dell'età. Credo che questo sia comprensibile: mentre
diciamo che allunghiamo le pensioni di anni, mi sembra si debba
accettare che ci sia la possibilità di innalzare l'età di
partecipazione, perché è un dato ormai oggettivo su cui si fondano
una serie di criteri a livello europeo, non solo nazionale. Su
questo tema c'è stato un dibattito abbastanza esteso...per capire
che c'è, al riguardo, una coralità piuttosto ampia, anche se questo
può creare qualche problema. A livello nazionale da tempo era 37
anni, si è ritenuto di innalzare di un anno e chiaramente uno ha 38
anni nel momento in cui li ha compiuti, altrimenti ha 37
anni...
(interruzione del Consigliere Louvin, fuori
microfono)
...siccome mi è stata posta la domanda, ho solo dato la
risposta.
Condivido molto le osservazioni che il collega Bertin ha fatto
sulla caratteristica del Corpo dei vigili del fuoco, sul loro
impegno durante le calamità quando hanno portato in alto e con
grande onore il nome della Valle d'Aosta. Soprattutto voglio
ricordare che sono stati presenti in tutte le calamità che
purtroppo si sono succedute. Oggi anche una nevicata è una calamità
e, come avete visto, si è cercato di mandare del personale per
soccorrere i paesi che sono rimasti isolati nelle Marche, come in
altre località, su richiesta della Protezione civile: i primi ad
essere presenti sono stati proprio i vigili del fuoco che hanno la
professionalità richiesta. Ricordo che questa professionalità è
stata attribuita loro nel momento dell'intervento in Abruzzo, dove
gli aspetti più delicati sono stati seguiti e sono diventati
operativi grazie all'intervento dei vigili del fuoco della Valle
d'Aosta, quindi questo, credo, che vada nella logica che lei
ricordava e in cui mi riconosco. Si è tenuto conto anche del
servizio prestato dai vigili del fuoco volontari, come ricordava il
collega Lattanzi, che ha fatto presente che in questo ambito c'è
stato da parte nostra l'impegno, nel momento in cui verranno
proposti i concorsi per vigili del fuoco, di attivare quei
meccanismi che permettano di individuare i mestieri e di
valorizzare queste professionalità che già c'erano all'interno, e
per poterle graduare a seconda delle esigenze. Questo era
l'atteggiamento che era stato preparato a suo tempo e che era stato
anche sottolineato.
Il collega Bertin ha ricordato il problema collegato al servizio
prestato dai vigili del fuoco per quanto riguarda l'aeroporto. Qui
abbiamo modificato il "deve" con il "può" non a caso, perché il
discorso è molto delicato, al di là delle categorie, e lui ha
ricordato alcuni passaggi. Non siamo ai livelli di certe categorie,
anche se si è passati dalla quarta alla sesta in questo periodo,
autonomamente, come lei sa, non era una cosa concordata e questo
comporta un aggravio di presenze dei vigili del fuoco che a nostro
avviso va rimodulato, tenendo conto di programmazioni che possono
essere diverse. Se noi lasciavamo il "deve", era automatico che
doveva essere prestato il servizio; oggi, dicendo "può", diciamo
alla società che gestisce l'aeroporto che essa ha un obbligo, ma
questo obbligo può essere asservito sia dal personale dei vigili
del fuoco di ferma, sia da altro personale che abbia le
caratteristiche e che può lavorare in convenzione per garantire
quelle ore di presenza legate al flusso di traffico. Queste sono le
ragioni che ho voluto ricordare, in particolare ringraziando ancora
tutti gli intervenuti, per dire che questa rimodulazione di alcuni
aspetti non può che portare benefici, soprattutto darà la
possibilità - nel momento in cui ci saranno i concorsi - di
rimpolpare la situazione di oggi ed avere una disponibilità di
effettivi che sia collegata alle reali necessità.
Sottolineo ancora quanto sia importante il modulo che abbiamo
seguito, uguale a quello di Trento, cioè della forte sinergia fra i
vigili del fuoco di ferma e quelli volontari; è un aspetto
caratterizzante che ha ricordato anche il prefetto Gabrielli in
occasione della presenza per questo campionato che si è svolto
sulle nevi della Valle d'Aosta, sottolineando che questa forte
integrazione aiuta a creare un modulo che è vincente, soprattutto
per quanto riguarda delle realtà di montagna dove l'intervento
immediato può risolvere alcune problematiche.
Credo quindi ci siano gli elementi per apportare dei
miglioramenti importanti a questa legge n. 37, che è un caposaldo
per quanto riguarda la parte relativa ai vigili del fuoco e ci
auguriamo che possa dare i benefici attesi.
Presidente
- Passiamo all'esame dell'articolato.
All'articolo 1 vi è l'emendamento n. 1 della II Commissione, che
recita:
Emendamento
Al comma 1 dell'articolo 1 le parole: "Giunta regionale" sono
sostituite dalla seguente: "Regione".
Pongo in votazione l'articolo 1 nel testo così emendato:
Articolo 1
(Modificazione all'articolo 2 della legge regionale 10
novembre 2009, n. 37)
1. Il comma 4 dell'articolo 2 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione autonoma Valle d'Aosta/Vallée
d'Aoste), è sostituito dal seguente:
"4. Il Corpo valdostano dei vigili del fuoco può inoltre
svolgere le funzioni relative ai servizi antincendi aeroportuali,
presso l'aeroporto regionale, secondo la normativa vigente in
materia e sulla base di specifiche convenzioni stipulate dalla
Regione con la società concessionaria.".
Consiglieri presenti: 34
Votanti e favorevoli: 26
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato.
Vi è l'emendamento n. 1 del gruppo ALPE che introduce un
articolo 4bis.
La parola al Consigliere Bertin.
Bertin (ALPE)
- Grazie Presidente.
Questo emendamento riguarda un aspetto che ci era stato
evidenziato in commissione, apparentemente poco rilevante, ma che
può avere delle ricadute significative. Si vorrebbe limitare con
l'emendamento l'utilizzo dei vigili del fuoco, che hanno una
particolare professionalità acquisita, quando possono essere
destinati ad interventi di alto carattere, che sia limitatamente
però alle caratteristiche del corpo. Va bene, possiamo partecipare
a delle manifestazioni, possiamo utilizzare i vigili del fuoco, ma
essenzialmente per delle competenze legate alla loro particolare
professionalità. Per fare un esempio, per bagnare le aiuole è il
caso di non utilizzarli. Adesso l'esempio è forzato, ma rende
l'idea, ed è quello che ci è stato sollecitato in commissione. Mi
sembrava una proposta di buon senso, pertanto è stata ripresa in un
emendamento.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che la proposta di buon senso sia quella di suggerire il
buon senso, perché se c'è buon senso credo che i vigili non vengano
- e non mi sembra di averne visti mai - a bagnare le aiuole! Che ci
siano dei vigili che possono essere eccezionalmente utilizzati
anche in alcune manifestazioni è vero, ma su espressa richiesta, e
quando è legata a possibili interventi, quindi sono lì per una
presenza che vuole essere preventiva, questo sì. Teniamo conto che
abbiamo dato come indirizzo generale, come lo abbiamo dato anche
per i forestali, che là dove non ci sono elementi tali da
giustificare la presenza, si passa ad altro personale e non può più
essere usato il personale indistintamente qualificato come quello
che lei ha ricordato dei vigili del fuoco.
Concordiamo nella sostanza, ma mi sembra che non ci sia bisogno
di un articolo specifico, in quanto questo va nel buon senso. Siamo
quindi contrari all'emendamento.
Presidente
- Pongo in votazione l'emendamento n. 1 dei
gruppi ALPE e Partito Democratico, che recita:
Emendamento
Dopo l'articolo 4 del d.l. è inserito il seguente:
"Articolo 4bis
(Sostituzione dell'articolo 26 della l. r. 37/2009)
1. L'articolo 26 della l.r. 37/2009 è sostituito dal
seguente:
"Articolo 26
(Particolari incarichi)
1. Quando ricorrono eccezionali circostanze, il Comandante
regionale dei vigili del fuoco può destinare il personale del Corpo
valdostano dei vigili del fuoco, in via temporanea, a svolgere
interventi di carattere tecnico e interesse pubblico, per i quali
il personale interessato abbia particolari attitudini, in
dipendenza dei compiti di istituto".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Pongo in votazione l'articolo 5:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Articolo 6: stesso risultato. Articolo 7:
stesso risultato.
All'articolo 8 vi sono gli emendamenti n. 2 e 3 dei gruppi ALPE
e Partito Democratico.
La parola al Consigliere Bertin.
Bertin (ALPE)
- Grazie Presidente.
Presento congiuntamente i due emendamenti che vanno nella stessa
direzione. Abbiamo già introdotto in discussione generale qual era
la differenza di impostazione rispetto al rapporto fiduciario dei
dirigenti dei vigili del fuoco, questo è l'emendamento a cui facevo
riferimento prima. A nostro avviso, anche in ragione della
particolare professionalità richiesta a queste figure dirigenziali,
è importante che sia per il decisore politico che per i cittadini
non vi sia un conferimento fiduciario, ma una scelta in ragione
della professionalità e di un concorso. I due emendamenti vanno in
questa direzione.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Come ho già avuto modo di dire, il tema dei requisiti credo sia
scontato, cioè si va in questa direzione. Il problema della scelta
non è tanto di eludere, ma è per avere una possibilità obiettiva di
scegliere con i requisiti le persone che meglio possano
rappresentare la scelta sia del Comandante che del Vicecomandante,
che devono essere all'altezza della situazione. Siamo contrari.
Presidente
- Pongo in votazione l'emendamento n. 2 dei
gruppi ALPE e Partito Democratico, che recita:
Emendamento
Dopo il comma 3 dell'articolo 40 della l.r. 37/2009, come
sostituito dall'articolo 8 del d.l., è inserito il
seguente:
"3bis. Gli incarichi dirigenziali sono conferiti con le
modalità di cui all'articolo 18 della legge regionale 23 luglio
2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale).".
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- Pongo in votazione l'emendamento n. 3 dei
gruppi ALPE e Partito Democratico, che recita:
Emendamento
L'alinea del comma 4 dell'articolo 40 della l.r. 37/2009,
come sostituito dall'articolo 8 del d.l., è sostituito dal
seguente:
"Il Comandante e il Vicecomandante regionali dei vigili del
fuoco devono essere in possesso di entrambi i seguenti
requisiti:".
Stesso risultato.
Presidente
- Pongo in votazione l'articolo 8:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Pongo in votazione l'articolo 9:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- All'articolo 10 vi è l'emendamento n. 4 dei
gruppi ALPE e Partito Democratico.
La parola al Consigliere Bertin.
Bertin (ALPE)
- L'emendamento n. 4 riguarda la questione
legata all'età. L'obiettivo di questo non è togliere valore ai
volontari che, anzi, svolgono un ruolo fondamentale nel servizio
antincendio, che è un servizio essenziale per la stessa conformità
della Valle d'Aosta. Il problema riguarda l'età, perché nel disegno
di legge viene richiamata in analogia con quanto avviene a livello
nazionale. Come detto in precedenza, a livello nazionale la
questione è leggermente diversa, perché si ferma a 37 anni e poi si
limita ad un anno di discontinuità, mentre in questo caso si apre a
tutti la possibilità...senza avere l'abitudine di lavorare con i
professionisti che giustificherebbe l'innalzamento dell'età. Questa
è la nostra obiezione a questo articolo che modifica la "37": lo
riteniamo - anche per le considerazioni fatte in precedenza - non
economico, e inoltre non migliora il servizio. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ho già avuto modo di spiegare alcune delle ragioni, ma voglio
aggiungere che la gran parte di quelli che sono pronti e che hanno
lavorato come volontari - tenendo conto che non si sono più fatti i
concorsi - nel tempo sono invecchiati in servizio, quindi il
discorso di dare questa possibilità è anche in considerazione di
questo fatto che tiene conto del periodo. Di fatto non abbiamo più
attivato dei concorsi...
(interruzione del Consigliere Bertin, fuori
microfono)
...no, però quelli che hanno lavorato, l'esperienza di lavoro
come discontinui la gran parte di loro l'ha fatta...poi avremo i
dati, qualcuno non ha potuto farla di sei mesi, ma la sta facendo e
la farà ancora. Quindi abbiamo fatto il possibile per dare
l'opportunità a questi di partecipare.
Presidente
- Pongo in votazione l'emendamento n. 4 dei
gruppi ALPE e Partito Democratico, che recita:
Emendamento
La lettera a) del comma 2 dell'articolo 42 della l.r.
37/2009, come sostituita dall'articolo 10 del d.l., è sostituita
dalla seguente:
"a) età non inferiore ad anni diciotto e non superiore ad
anni trentadue, comprese le eccezioni di legge. Il limite massimo
di età si applica anche a coloro che sono titolari di un posto
nell'organico di una pubblica amministrazione. Per il personale
volontario discontinuo chiamato in servizio temporaneo ai sensi
dell'articolo 87, che abbia prestato servizio per un periodo
complessivo non inferiore a un anno, il limite massimo di età è
elevato ad anni trentasette, con esclusione di qualsiasi
elevazione. In sede di prima applicazione della presente legge, il
periodo minimo di servizio complessivamente prestato è ridotto a
cento giorni;".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Pongo in votazione l'articolo 10:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Vi è ora l'emendamento n. 2 della II
Commissione, che recita:
Emendamento
Dopo l'articolo 10 è inserito il seguente:
"Articolo 10bis
(Modificazioni all'articolo 45 della l.r. 37/2009)
1. Alla lettera d) del comma 2 dell'articolo 45 della l.r.
37/2009, le parole: "sei mesi" sono sostituite dalle seguenti:
"sessanta giorni".
2. Alla lettera e) del comma 2 dell'articolo 45 della l.r.
37/2009, le parole: "cinque anni" sono sostituite dalle seguenti:
"tre anni".".
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 11: stesso risultato. Articolo 12:
stesso risultato. Articolo 13: stesso risultato. Articolo 14:
stesso risultato. Articolo 15: stesso risultato. Articolo 16:
stesso risultato. Articolo 17: stesso risultato. Articolo 18:
stesso risultato.
Presidente
- La parola al Consigliere Bertin, per
dichiarazione di voto.
Bertin (ALPE)
- Grazie Presidente.
Come già detto in precedenza, questo disegno di legge interviene
sulla legge n. 37 con aspetti di dettaglio e più di profondità. Con
riferimento a quelli che ci sono parsi i più significativi, vale a
dire il passaggio che riguarda il comando per l'aspetto fiduciario
- nel quale abbiamo un'idea sostanzialmente diversa della
situazione, e pertanto non aderiamo a questa idea dei fiduciari in
queste posizioni particolari - e anche per quel che riguarda
l'aumento dell'età per l'accesso ai concorsi, a nostro avviso va
premiato chi ha prestato servizio non un giorno o un anno, che è
esattamente la stessa cosa, ma crediamo che vada premiato chi più
si è impegnato e che solo a questi vada riconosciuto questa
possibilità maggiore, anche perché, se non si giustifica con una
maggiore professionalità acquisita, per l'Amministrazione è
antieconomico assumere il personale in situazioni operative di
questo genere.
Pertanto il voto sulla legge è contrario.
Presidente
- Pongo in votazione la legge nel suo
complesso:
Consiglieri presenti e votanti: 34
Favorevoli: 26
Contrari: 8
Il Consiglio approva.
