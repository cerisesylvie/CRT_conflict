Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2182 del 11 luglio 1986 - Resoconto
OGGETTO N. 2182/VIII - DISEGNO DI LEGGE CONCERNENTE:
"INTERVENTI STRAORDINARI A FAVORE DI GESTORI DI IMPIANTI DI
TRASPORTO A FUNE DELLA REGIONE".
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Il provvedimento cerca di andare incontro
alle esigenze delle società che gestiscono gli impianti a fune che
nella scorsa stagione hanno avuto delle grosse perdite per la
mancanza di innevamento. Parecchie stazioni invernali infatti sono
state aperte solo dopo il 15 gennaio 1986. Questo disegno di legge
prevede dei contributi a fondo perso articolati in percentuale
differenziata secondo l'entità degli incassi registrati dalla
società che gestisce gli impianti di risalita. Per il 40% sono
riferiti ai minori incassi registrati nella stagione 1985-1986,
rispetto alla stagione 1984-1985, non superando i 300 milioni; per
il 30% sono riferiti a quelle società che hanno avuto un introito
lordo sino ad 1 miliardo; per il 25% sono riferiti a quelle società
che hanno avuto un introito lordo sino a 3 miliardi ed il 15%
rimanente è riferito a quelle società che hanno incassato oltre i 3
miliardi di lire.
Qualcuno potrà pensare che si tratti del solito contributo a
fondo perso che "mamma Regione" elargisce per andare incontro alle
esigenze delle società private, ma la Giunta regionale tiene a
sottolineare che la Regione è presente nella quasi totalità di
queste società con una quota pari al 35% del capitale azionario ed
inoltre è opportuno ricordare che queste società sono indebitate
sino al collo.
L'anno scorso avevamo preso un provvedimento per concedere dei
prestiti a tasso agevolato. Quest'anno però abbiamo dovuto
prorogare le scadenze perchè le società non riescono a restituirli.
Alcune di esse, come ad esempio la Società Ghiacciai del Lys ed in
modo particolare la Società Cime Bianche, incontrano difficoltà a
pagare addirittura gli stipendi dei dipendenti.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
In Commissione avevamo espresso parere
favorevole su questo disegno di legge a condizione che l'intervento
fosse considerato straordinario ed unico, specie in riferimento
alla procedura per l'elargizione del contributo.
In Commissione, e lo ribadiamo qui in Consiglio, avevamo anche
detto che non era giusto assumere come unico parametro di giudizio
l'incasso. Se in futuro si dovranno prendere altri provvedimenti
del genere, raccomandiamo all'Assessore di assumere altri parametri
come ad esempio il costo del personale ed i risultati delle
gestioni precedenti. Una società che ha sempre avuto degli utili,
in un particolare anno, per una ragione o per un'altra, può anche
sopportare un minore incasso. La Regione dovrebbe tener presenti
ulteriori elementi di giudizio e non penso che abbia difficoltà a
servirsi di specialisti in materia per stabilire quali possano
essere i parametri più oggettivi per determinare la misura
dell'intervento in casi di assoluta necessità.
Ci possono essere infatti delle società che non provvedono a
coprire le perdite ed altre che magari ottengono solo un minore
utile. Io non ho gli elementi per stabilire se ciò sia vero o meno,
però una cosa è avere un minore utile ed un'altra è avere delle
effettive perdite.
Pertanto noi diamo il nostro voto favorevole a questo disegno di
legge a patto e condizione che si tratti di un provvedimento
eccezionale specie in considerazione del fatto che c'è anche tutta
una serie di altri possibili interventi della Regione dei quali
occorre tenere conto, come quello del mutuo agevolato che abbiamo
prorogato, quelli per l'innevamento delle piste ed i contributi
sugli impianti.
Direi quindi che, di fronte ad un altro caso eccezionale come la
mancanza di neve, un ulteriore eventuale intervento della Regione
non dovrebbe tener conto solo degli incassi, perché una società può
anche incassare di meno pur continuando a guadagnare; il rapporto
"minore incasso = perdita" infatti non è automatico.
Ci auguriamo che non si verifichino più questi interventi
straordinari, specie per quelle società che usufruiscono di
particolari impianti come i cannoni da neve, ma, nella malaugurata
ipotesi che ciò dovesse accadere, si dovrebbe tener conto anche di
altri parametri, che uno specialista in materia non dovrebbe far
fatica ad individuare e nel contempo quello stesso specialista ci
potrebbe aiutare a determinare il tipo di contributo da assegnare
alle varie società. La semplice ripartizione dell'intervento
secondo le percentuali già espresse, anche se tiene conto di una
certa graduazione, non è sufficiente per garantire l'equità
dell'intervento.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Vorrei solo ribadire le motivazioni che
ha elencato or ora il Consigliere che mi ha preceduto.
Poiché in sede di Commissione mi ero riservato di esprimere il
mio parere in Consiglio ricordo che per questa volta, trattandosi
di un provvedimento eccezionale, il provvedimento ci sta bene, però
i criteri per l'elargizione dei contributi devono essere modificati
perché non siamo d'accordo sulla distribuzione "a pioggia" o sotto
forma di "regalie", perché così facendo non si esamina a fondo la
reale situazione delle varie società. Ci tengo, quindi, a ribadire
oggi le stesse preoccupazioni che avevo manifestato allora in
Commissione: sono favorevole al provvedimento a patto che venga
considerato straordinario e che in futuro vengano modificati i
criteri in esso contenuti. Grazie.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Noi approviamo in pieno questo disegno
di legge, anzi, vogliamo andare anche un po' più in là ricordando,
come ha già detto bene l'Assessore Borbey, che ci sono delle
società in crisi addirittura dal 1982, per la prima mancanza di
neve, e che, avendo 20 e più dipendenti, da allora non hanno più
potuto pagare non soltanto gli stipendi, ma neanche i relativi
contributi.
Questi fatti accadono realmente, eppure si sa che le funivie, in
genere, sono deficitarie, a meno che non siano nelle condizioni di
far praticare anche lo sci estivo. In Valle c'è anche quest'ultima
possibilità. È opportuno aprire gli occhi e cercare di studiare
anche questa ulteriore soluzione.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Ciò che è stato detto qui in aula era già
stato detto in Commissione ed in quella sede ero anche stato
invitato a dichiarare ufficialmente in Consiglio che si trattava di
un provvedimento del tutto straordinario, come ribadisco e
confermo. La situazione era di una tale gravità, a causa della
carenza di neve negli ultimi due o tre anni (stagioni: 1981-82,
1982-83), che l'ultima "botta" del 1985-86 ha portato "al collasso"
alcune società.
In merito al discorso fatto ieri, noi, come Giunta regionale ci
auguriamo di poter effettuare in Consiglio una discussione
approfondita su tutti gli impianti a fune ed allora si potrà
discutere anche degli indirizzi e delle valutazioni da effettuare
senza dover prendere in considerazione solo il parametro della
perdita secca negli incassi riferita all'anno precedente.
PRESIDENTE
: Passiamo ora all'esame dell'articolato.
Do lettura dell'articolo 1:
Articolo 1
1. Al fine di attenuare le conseguenze economiche determinate
dalle condizioni meteorologiche particolarmente avverse che hanno
caratterizzato la stagione invernale 1985/1986, la Regione Valle
d'Aosta è autorizzata a erogare contributi a favore di società,
enti e privati gestori di impianti di trasporto a fune della
regione che abbiano subito una diminuzione degli incassi nel
periodo 1/11/1985 - 30/4/1986 rispetto all'analogo periodo della
stagione 1984/1985.
PRESIDENTE
: Se nessuno chiede la parola, metto in
votazione l'articolo 1 testé letto:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
PRESIDENTE
: Do lettura dell'articolo 2:
Articolo 2
1. I contributi di cui all'articolo 1 sono concessi secondo i
seguenti parametri:
a)
per coloro che durante la stagione invernale
1985/1986 hanno avuto incassi lordi non superiori a 300 milioni di
lire, il contributo è stabilito nel 40% dei minori incassi
registrati durante la stagione 1985/1986 rispetto alla stagione
1984/1985;
b)
per coloro che durante la stagione invernale
1985/1986 hanno avuto incassi lordi superiori a 300 milioni e sino
a 1 miliardo di lire, il contributo è stabilito nel 30% dei minori
incassi registrati durante la stagione 1985/1986 rispetto alla
stagione 1984/1985;
c)
per coloro che durante la stagione invernale
1985/1986 hanno avuto incassi lordi superiori a 1 miliardo e sino a
3 miliardi di lire, il contributo è stabilito nel 25% dei minori
incassi registrati durante la stagione 1985/1986 rispetto alla
stagione 1984/1985;
d)
per coloro che durante la stagione invernale
1985/1986 hanno avuto incassi lordi superiori a 3 miliardi di lire,
il contributo è stabilito nel 15% dei minori incassi registrati
durante la stagione 1985/1986 rispetto alla stagione
1984/1985.
PRESIDENTE
: Se nessuno chiede la parola, metto in
votazione l'articolo 2 testé letto:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
PRESIDENTE
: Do lettura dell'articolo 3:
Articolo 3
1. Per l'ottenimento dei contributi di cui agli articoli
precedenti gli interessati devono presentare all'Assessorato
regionale del turismo, urbanistica e beni culturali, entro 30
giorni dall'entrata in vigore della presente legge, domanda in
carta legale corredata dai seguenti documenti:
a)
per le società di capitali, di una dichiarazione
dei rispettivi organi di controllo attestante gli ammontari degli
incassi lordi registrati durante le stagioni invernali 1984/1985 e
1985/1986, con riferimento al periodo 1° novembre - 30
aprile;
b)
per le altre categorie di richiedenti, di una
dichiarazione degli amministratori o comunque dei responsabili
della gestione, attestante l'ammontare degli incassi lordi
registrati durante le stagioni invernali 1984/1985 e 1985/1986, con
riferimento al periodo 1° novembre - 30 aprile, nonché di copia dei
bilanci relativi agli esercizi 1984/1985 e 1985/1986; questi ultimi
possono essere trasmessi anche successivamente alla concessione dei
contributi, in relazione alle date di chiusura degli
esercizi.
2. L'Assessorato verifica l'ammissibilità delle domande,
effettua il calcolo dei contributi spettanti e sottopone quindi le
domande stesse e le relative proposte di contributo all'esame della
Giunta regionale, che decide in via definitiva.
PRESIDENTE
: Se nessuno chiede la parola, metto in
votazione l'articolo 3 testé letto:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
PRESIDENTE
: Do lettura dell'articolo 4:
Articolo 4
1.
L'onere derivante dall'applicazione della presente
legge, previsto in complessivi 500 milioni, graverà sul cap. 37457,
di nuova istituzione, del bilancio di previsione della Regione per
l'anno 1986.
2.
Alla copertura dell'onere di cui al comma
precedente si provvede mediante riduzione di pari importo dallo
stanziamento
iscritto al capitolo 50150 "Fondo globale per
il finanziamento di spese per ulteriori programmi di sviluppo
(Spese di investimento)", a valere sull'intervento iscritto
all'allegato n. 8 del bilancio per l'anno in corso, relativo al
risanamento dei centri storici a fini abitativi. Per tale
intervento resta disponibile la minor somma di £.
1.754.000.000.
PRESIDENTE
: Se nessuno chiede la parola, metto in
votazione l'articolo 4 testé letto:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
PRESIDENTE
: Do lettura dell'articolo 5:
Articolo 5
1. Al bilancio di previsione della Regione per l'esercizio
1986 sono apportate le seguenti variazioni:
Parte Spesa
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo
(Spese di investimento)"
£. 500.000.000
Variazione in aumento:
Settore 2.2.2. Sviluppo economico
Programma 2.2.2.12 Interventi promozionali per il
turismo
Cap. 37457 (di nuova istituzione)
Codificazione: 2.1.2.4.3.3.10.24.09. "Contributi straordinari
a favore di gestori di impianti di trasporto a fune della
Regione
L.R. n.
£. 500.000.000
La presente legge sarà pubblicata nel Bollettino ufficiale
della Regione. È fatto obbligo a chiunque spetti di osservarla e
farla osservare come legge della Regione Valle d'Aosta.
PRESIDENTE
: Se nessuno chiede la parola, metto in
votazione l'articolo 5 testé letto:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 25
Votanti: 25
Favorevoli: 21
Contrari: 4
Il Consiglio approva.
