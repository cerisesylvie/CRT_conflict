Classificazione
INDUSTRIA


Resoconto integrale del dibattito dell'aula
Oggetto del Consiglio n. 1531 del 28 settembre 2000 - Resoconto
OGGETTO N. 1531/XI Stato di applicazione in Valle della legge
488/92 concernente agevolazioni per imprese in aree depresse.
(Interpellanza)
Interpellanza Tenuto conto della legge 488/92 che prevede
agevolazioni per le imprese situate nelle aree depresse;
Venuto a conoscenza di un’indagine condotta dal
Ministero dell’Industria d’intesa con
quello del Tesoro per analizzare e valutare gli effetti delle
agevolazioni, concesse attraverso la legge 488/92, in tutte le
Regioni italiane;
Evidenziato il dato relativo alla Valle d’Aosta
che, per quanto riguarda i primi quattro bandi, ha visto approvate
quattro iniziative agevolate, per un totale di 38 miliardi di lire
di investimenti, delle quali, per ora, una completata (432
milioni), una avviata e non completata (2 miliardi e 250 milioni) e
due non ancora avviate (per un totale di 35 miliardi e 320 milioni
di investimenti);
Ritenuto allarmante, anche in previsione degli eventuali
prossimi bandi della legge 488/92 che, di quattro iniziative
agevolate, soltanto una, e per giunta la più "economica", sia stata
avviata e che le due, con maggiori investimenti, non siano state
ancora avviate;
il sottoscritto Consigliere regionale
Interpella
la Giunta regionale per conoscere:
1) se è a conoscenza di tali dati e, in caso di risposta
positiva, quali sono le quattro iniziative agevolate approvate in
oggetto;
2) se è a conoscenza delle motivazioni della difficoltà di
attuazione di tali iniziative e se tale difficoltà potrà avere
delle conseguenze anche negli eventuali bandi futuri;
3) quali sono le valutazioni e gli intendimenti della Giunta in
merito.
F.to: Lanièce
PrésidentLa parole au Conseiller Lanièce.
Lanièce (Aut) Questa interpellanza è stata presentata per avere
delucidazioni in merito alla legge nazionale n. 488/92, che prevede
diverse agevolazioni per le imprese situate nelle aree depresse,
agevolazioni che hanno interessato anche la Valle d'Aosta.
Infatti sono venuto a conoscenza di un'indagine condotta dal
Ministero dell'industria in collaborazione con il Ministero del
tesoro, indagine finalizzata a verificare e ad analizzare
l'andamento della legge in tutte le regioni nelle quali lo
strumento è stato utilizzato. Ho verificato e ho preso anche
visione di una tabella nella quale erano indicate le iniziative
della legge n. 488, regione per regione.
In questa tabella si metteva in evidenza come ci siano delle
situazioni positive in modo particolare nelle Regioni Piemonte,
Toscana, Emilia Romagna, dove circa il 50 percento delle iniziative
agevolate sono state completate, mentre ci sono altre regioni come
ad esempio quelle del sud, fra cui la Campania e la Puglia, dove le
iniziative agevolate portate a completamento sono state in
percentuale solo del 27-28 percento.
Andando ad analizzare la situazione della Valle d'Aosta il dato
che emerge è preoccupante. Infatti, il dato relativo alla nostra
regione per quanto riguarda i primi 4 bandi della legge n. 488
evidenzia che sono state approvate 4 iniziative agevolate per
un'assegnazione totale di 38 miliardi di lire di investimenti.
Purtroppo, allo stato attuale, la situazione non è delle
migliori, visto che di queste iniziative al momento ne è stata
completata solo una del valore di 432 milioni: il resto invece è
ancora in alto mare in quanto la seconda iniziativa, che prevede un
investimento di 2.250 milioni è stata avviata ma non ancora
completata. Infine grosso delle agevolazioni e quindi le rimanenti
altre due iniziative, che assorbono fondi per un totale di 35.320
milioni, non sono state ancora avviate.
Tutto questo ritengo sia abbastanza allarmante, anche in
funzione dei prossimi bandi della legge n. 488. Quindi non mi
sembra molto positivo il fatto che di quattro iniziative agevolate
solo una, e per giunta la più economica, sia stata avviata e che le
due richiedenti i maggiori investimenti non siano state ancora
avviate.
Alla luce di questi dati mi sono permesso di presentare questa
interpellanza, per avere delucidazioni in merito, da parte
dell'Assessorato, per sapere se è a conoscenza di queste quattro
iniziative approvate e per sapere altresì se è a conoscenza delle
difficoltà burocratiche o comunque di attuazione di tali
iniziative, se tali difficoltà potranno avere delle ripercussioni
sui futuri bandi, e infine se c'è la volontà da parte
dell'Amministrazione regionale di adoperarsi per far sì che questi
fondi a disposizione per incentivi industriali, in un momento anche
delicato per l'industria, possano al più presto essere utilizzati
dalle imprese valdostane.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda le questioni
poste nell'interpellanza del Consigliere Lanièce, vorrei solo
ricordare qual è il quadro entro il quale agisce la legge n.
488/92. Tale legge finanzia delle iniziative che sono rivolte a
favorire lo sviluppo delle attività produttive nelle aree depresse,
in particolare per quanto riguarda la Valle d'Aosta, tali aree
coincidono con quelle individuate ai sensi del programma
comunitario "Obiettivo 2" e con quelle ammissibili agli aiuti a
finalità regionale, in base alla deroga di cui all'articolo 87,
comma 3, lettera c), del Trattato di Roma.
Voi sapete che l'inclusione o meno di alcune aree della Valle
d'Aosta era in discussione, finalmente il 20 settembre la
Commissione europea ha approvato la carta degli aiuti a finalità
regionale, comprendendo all'interno del gruppo delle aree
comunemente definite 87.3.C, 13 Comuni della Valle d'Aosta: Aosta,
Pollein, Brissogne, Saint-Marcel, Fénis, Champdepraz, Issogne,
Verrès, Arnad, Hône, Bard, Donnas e Pont-Saint-Martin. Quindi in
queste aree è possibile utilizzare questa legge.
I progetti di investimento agevolabili consistono nella
costruzione di un nuovo impianto, oppure nell'ampliamento,
ammodernamento, ristrutturazione, riconversione e riattivazione di
un impianto esistente.
La misura dell'agevolazione, che si esplica in pratica in un
contributo in conto capitale la cui entità è rapportata
all'investimento effettuato secondo percentuali determinate a
livello comunitario, viene calcolata ricorrendo al parametro
dell'equivalente di sovvenzioni: 15 percento e 7,5 percento
equivalente di sovvenzione lorda rispettivamente per le piccole e
medie imprese nell'area "Obiettivo 2", mentre per quanto riguarda i
comuni che ho citato prima l'equivalente di sovvenzione netta sale
al 20 percento per le piccole imprese, al 15 percento per le medie
imprese, al 10 percento per le grandi imprese.
Quindi situarsi nelle aree 87.3.C significa avere incentivazioni
maggiori e soprattutto poter avere incentivazioni anche per le
grandi imprese, e questo non è secondario perché una delle imprese
che è coinvolta, come vedremo dopo, è la Magnesium di Verrès.
Le procedure di attuazione della legge prevedono l'emanazione di
due bandi annuali, per ognuno dei quali viene stabilita un'apposita
graduatoria sulla base di parametri specifici, quali il rapporto
fra capitale proprio investito nell'iniziativa e il valore
dell'investimento complessivo ammissibile, il rapporto fra il
numero degli occupati attivati dall'iniziativa e il valore
dell'investimento complessivo ammissibile, nonché il rapporto fra
il valore dell'agevolazione massima concedibile e il valore
dell'agevolazione massima richiesta.
Per quanto riguarda le iniziative imprenditoriali nella nostra
regione, nel bando relativo al primo semestre 1998 è stata
presentata una richiesta di agevolazione da parte della società
cooperativa a responsabilità limitata Europa Invest, a fronte di
investimenti per un importo totale di 1.700 milioni, per la
creazione di una rete informatica nazionale di servizi alle
imprese.
Il progetto è stato predisposto con riferimento a diverse
regioni italiane e in alcune è stato realizzato. La società
cooperativa ha deciso di non dare corso al progetto presentato in
Valle d'Aosta a causa dell'esiguità del contributo che avrebbe
potuto essere concesso dal competente Ministero dell'industria,
essenzialmente a causa della carenza delle risorse finanziarie. Uno
dei limiti di questa legge, infatti, è che non sempre c'è copertura
finanziaria.
Il secondo bando, sempre relativo al 1998, ha registrato la
presentazione di una richiesta di finanziamento da parte della
società Magnesium di Verrès esercente l'attività di fusione di
metalli leggeri e di fabbricazione di prodotti in lega di magnesio
e altre leghe del genere. In totale gli investimenti previsti a
sostegno dell'iniziativa imprenditoriale ammontano a 32.578
milioni. L'impresa non ha ancora potuto procedere all'effettuazione
degli investimenti concernenti gli impianti di produzione, a causa
della dilatazione dei tempi relativi alla ricerca e allo sviluppo
dei propri prodotti, che si situano in una fascia di alta
tecnologia.
Peraltro, secondo informazioni fornite da responsabili
aziendali, l'impresa prevede di sostenere entro la fine del
corrente esercizio le spese relative all'acquisto di impianti e
macchinari per un importo di 17 miliardi. La restante parte degli
investimenti (per arrivare ai 32 miliardi) dovrebbe essere conclusa
entro il mese di settembre 2001, usufruendo così della proroga dei
termini concessi dal competente Ministero. Quindi per quanto
riguarda la Magnesium c'è solo un ritardo, ma il progetto va
avanti.
Due imprese valdostane hanno presentato domanda di finanziamento
nel primo bando 1999, la società Favre Giuseppe, esercente attività
di fabbricazione di prodotti in calcestruzzo, e la società Artech,
che svolge attività di fabbricazione di apparecchiature per
l'informatica.
La prima impresa ha completato gli investimenti programmati per
un importo pari a 432 milioni per l'acquisto di macchinari,
impianti e attrezzature, mentre l'Artech, a fronte di un totale di
investimenti previsti in 3.252 milioni per l'acquisto di
macchinari, impianti e attrezzature da utilizzare nel nuovo
stabilimento di Arnad, ha effettuato finora investimenti per
complessivi 3.062 milioni; il completamento dell'iniziativa è
previsto entro la fine del corrente anno.
Come si può rilevare dal quadro sopra delineato, non sussistono
particolari problemi nell'attuazione delle iniziative programmate,
se non quelli legati al dilatarsi dei tempi di effettuazione degli
investimenti a causa di situazioni contingenti a livello di singole
imprese o di rinuncia da parte di un'azienda per considerazioni di
scarsa convenienza economica e finanziaria.
Per quanto riguarda le valutazioni, sono le seguenti:
nell'ambito delle norme di attuazione concernenti il trasferimento
di funzioni amministrative in materia di industria, della cui
redazione è investita la Commissione paritetica prevista
dall'articolo 48 bis dello Statuto Speciale, la Regione intende
acquisire anche, tra l'altro, le funzioni amministrative
attualmente esercitate dallo Stato riguardo alla legge n. 488/92,
per poter usufruire dell'insieme degli strumenti di incentivazione
dello Stato in materia di industria che, per quanto riguarda le
"leggi Bassanini", sono stati trasferiti alle regioni a statuto
ordinario, allo scopo di assicurare la massima efficienza nella
gestione dei relativi servizi e interventi.
Président
La parole au Conseiller Lanièce.
Lanièce (Aut) Prendo atto della risposta che ci ha fornito
l'Assessore; l'ultima parte mi sembra che sia abbastanza
interessante per il fatto che c'è questa richiesta e l'ottenimento
di funzioni amministrative relativamente alla legge n. 488, che
sicuramente consentiranno di accelerare la concessione di questi
finanziamenti, che sono importanti per la nostra industria, visto
il momento critico che sta attraversando.
Per quanto riguarda il resto della risposta posso evidenziare
solo che questa legge è una legge del 1992 e quindi probabilmente
c'era bisogno, visto che l'Assessore mi parla solo degli ultimi 4
bandi, di una maggiore diffusione di informazione a livello del
settore industriale, per dare precedentemente la possibilità ad
altre imprese di ottenere queste agevolazioni.
Magari imprese che, a differenza di alcune delle quattro imprese
nominate precedentemente avrebbero utilizzato tutto l'investimento
a loro disposizione, o almeno in parte, come nel caso dove in
pratica la metà dell'investimento è già stato realizzato mentre la
parte rimanente sarà completata entro il 2001.
Mi auguro che in futuro ci sia da parte dell'Assessorato un
maggior controllo e soprattutto la volontà, come ha già dimostrato
nel passato istituendo lo sportello dell'internalizzazione per dare
dei servizi alle imprese e per cercare di diffondere tutti i
servizi collegati ai rapporti con l'estero, di fare altrettanto per
i rapporti interni all'Italia e soprattutto di far conoscere
tempestivamente alle imprese le agevolazioni che vengono messe a
disposizione da parte dello Stato, in modo da poter utilizzare
tutti i fondi a disposizione per far fronte a questo momento di
crisi che è davanti agli occhi di tutti.
