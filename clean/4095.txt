Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 437 del 1° ottobre 1981 - Resoconto
OGGETTO N. 437/81 - REIEZIONE PROPOSTA DI RINVIO DELL'OGGETTO
ISCRITTO AL PUNTO 31 DELL'ORDINE DEL GIORNO.
Tonino
(PCI)
- Siccome il Consiglio oggi lavora
male per dei contrasti che ci sono nella maggioranza relativamente
alla Commissione paritetica di cui al punto 31 dell'odg, e sta in
piedi grazie alla presenza delle opposizioni, noi chiediamo che
questo oggetto sia rinviato alla riunione del 5 ottobre, in modo
che si possa discutere meglio e chiediamo anche che ad una
decisione di questa natura siano invitate le forze di opposizione,
trattandosi di argomento molto importante.
Si tratta, in sostanza, di ridisegnare le norme di attuazione
del nostro Statuto. Abbiamo oggi meno limitazioni della vecchia
delega di cui all'art. 72 e quindi possiamo riscrivere, come ha
fatto l'Alto Adige, il pacchetto delle norme di attuazione. Il
problema perciò è di grossa portata; io rinnovo l'invito ad un
rinvio e chiedo una riunione preliminare con tutte le forze
presenti in Consiglio.
Presidente
- C'è una proposta formale di rinviare la
trattazione dell'oggetto n. 31 in modo che ci possano essere
incontri tali da portare all'unanimità sulla designazione dei tre
rappresentanti. La Presidenza si permette di ricordare che nella
passata legislatura si raggiunse un vasto consenso sui tre
nominativi, proprio perché l'importanza dell'argomento da trattare
era tale da richiedere l'unità del Consiglio regionale.
Voyat
(UV)
- Pour les motivations que le Président
vient de nous signaler, nous demanderons, maintenant ou après, une
suspension de dix minutes du Conseil pour arriver à
l'unanimité.
Président
- Si c'est possible de le faire déjà ce
matin...
Voyat
(UV)
- Oui, ce matin...
Presidente
- Se i lavori del Consiglio procedono
normalmente e poi si sospende lasciando in sospeso l'argomento al
Punto 31 per aderire alle proposte del Consigliere Tonino, va bene,
altrimenti chiediamo la sospensione subito.
Gli argomenti da trattare sono ancora cinque, dopo di che ci
potrà essere il tempo di fare quegli accordi.
Voyat
(UV)
- Alors, nous continuons, et à la fin
il y aura une suspension.
Président
- Oui, à la fin. La parola al Consigliere
Viberti.
Viberti (DPROL)
- Io invece sono per il rinvio di questo
oggetto; se non lo fa il Consigliere Tonino formalizzerò io la
richiesta di rinvio e chiederò la votazione. Non mi sembra corretto
l'atteggiamento di alcuni rappresentanti della maggioranza che,
ancora una volta, approfittano della buona volontà di chi siede sui
banchi dell'opposizione non mettendo assolutamente in discussione
le scelte che si devono operare per la formazione di questa
Commissione. In questo modo si dimostra poca attitudine alla
democrazia.
Presidente
- Colleghi, il Consigliere Viberti formalizza
la richiesta di rinvio. La Presidenza, non perché voglia a tutti i
costi mantenere degli equilibri e cercare le vie di accomodamento,
pregherebbe il Consigliere Tonino e il Consigliere Viberti, proprio
per le cose che sono state dette dal Consigliere Voyat, di
formalizzare, se lo ritengono, la loro richiesta al termine
dell'esame degli oggetti iscritti all'odg.
Mi sembra che in questo modo noi avremmo a disposizione e la
possibilità di esaminare il tempo che ci resta e nello stesso tempo
veder se ci sono possibilità di contatti. Ricordo che una decisione
adottata non può più essere nella stessa seduta modificata. Quindi,
se la proposta di rinvio viene bocciata in questo momento non può
più essere ripresentata. Ecco perché ritengo che forse sarebbe più
opportuno, nell'interesse dei lavori del Consiglio, che la
formalizzazione avvenisse dopo che abbiamo trattato gli oggetti 42,
43, 44 e 47 che sono gli unici oggetti iscritti all'esame questa
mattina, e poi la Presidenza potrebbe aderire o alla proposta del
Consigliere Voyat o alla formalizzazione della richiesta di
rinvio.
Viberti (DPROL)
- Signor Presidente, quello che lei ha
detto significa però che se la maggioranza non si mette d'accordo
ed avessimo già votato e si esprimesse contro il rinvio, non
potremmo poi tutti assieme chiedere il rinvio. Visto che questa
maggioranza boicotta i lavori del Consiglio non mi sembra giusto
che dobbiamo essere sempre noi a dover cedere. Quindi, signor
Presidente, io personalmente insisto per la formalizzazione e per
la votazione immediata della richiesta di rinvio, perché questi
signori non devono permettersi di prenderci in giro.
E mi permetto di chiedere scusa all'Assessore Rollandin se
prima, durante la trattazione di un oggetto così importante, sono
entrato e uscito. Non era assolutamente diretto contro di lui e mi
preme farglielo sapere di fronte a tutti, perché perlomeno è uno
che rispetto a queste cose dimostra un pochino di serietà.
Presidente
- Vi chiedo di parlare pro e contro la
richiesta di rinvio che è stata formalizzata e che quindi metto in
votazione.
La parola al Consigliere Voyat contro la proposta di rinvio.
Voyat
(UV)
- Noi siamo invece per discutere oggi.
Continuiamo i lavori del Consiglio, all'ultimo momento, come diceva
il Presidente, se c'è tempo discuteremo anche questo. Non vediamo
perché dovremmo rinviarlo. E non è vero per niente che noi siamo
antidemocratici; vogliamo solo a un certo punto avere una linea di
maggioranza per poterla concordare con l'opposizione, perché
sarebbe veramente ridicolo che si trovasse l'accordo con
l'opposizione e non si trovasse l'accordo con la maggioranza. Mi
sembra una cosa abbastanza logica.
Quindi noi avevamo preso dei contatti per vedere se almeno la
maggioranza era d'accordo su una linea, discuterne oggi o
discuterne un prossimo giorno, sulle persone, tecnici o meno.
Pertanto noi riteniamo, se è possibile, di discutere oggi e non
vediamo perché dovrebbe essere rinviato, ma lo discuteremo alla
fine della seduta.
Presidente
- La parola al Consigliere Tonino a favore del
rinvio.
Tonino
(PCI)
- Evidentemente voteremo a favore del
rinvio che abbiamo proposto anche noi. Non è pensabile che un
Consiglio che ha altri punti all'odg, anche importanti - e tutti i
punti sono importanti - continui a lavorare con la maggioranza che
si assenta per mettere a punto una posizione. Secondo noi è
inaccettabile, tanto più inaccettabile su un argomento di così
grossa importanza che, ripeto, richiede un incontro tra tutte le
componenti del Consiglio e non un patteggiamento che si fa in dieci
minuti.
Tamone
(UV)
- Io concordo senz'altro col
Consigliere Viberti che la maggioranza su questo argomento avrebbe
dovuto presentarsi unita. Concordo anche sul fatto che qui
bisognerebbe lavorare più in ordine, su questo non c'è niente da
dire. Però mi pare anche che il Partito Comunista si lasci troppo
facilmente prendere dal fatto di essere opposizione per forza.
Questo è un argomento che ci vede opposti al Governo italiano su
degli argomenti molto importanti. Noi abbiamo già perso un mese e
mezzo, questa delega al Governo ha un valore di sei mesi, abbiamo
già perso un anno e mezzo, vogliamo riperdere altri sei mesi, e poi
altri sei mesi ancora?
Ci stupisce che il Partito Comunista così tranquillamente vada
verso delle posizioni demagogiche, perché probabilmente poi sul
"Travail" si potrà scrivere: "maggioranza divisa", maggioranza che
sicuramente su questi problemi può anche avere delle piccole
contrapposizioni, perché si tratta di trovare delle persone adatte
a difendere gli interessi della Valle d'Aosta in un consesso molto
complicato e difficile.
Quindi noi crediamo che oggi si possa proseguire nei lavori
perché siamo più di 18 e vedremo come vanno le cose.
Se voi pensate che non siamo in 18, alzatevi, andate fuori,
vedremo cosa succederà, perché a questo punto le forzature hanno un
limite, perché anche la nostra sopportazione di maggioranza ha dei
limiti. Viberti avrà le sue ragioni,e anche noi abbiamo i nostri
problemi.
Presidente
- Colleghi Consiglieri, mi sembra che non
possiamo fare altro che votare sulla proposta del Consigliere
Viberti che ha formalizzato nella richiesta del rinvio dell'oggetto
n. 31 alla trattazione di lunedì 5 ottobre. La Presidenza auspica
che su questo argomento il Consiglio possa trovare non solamente a
livello di gruppi di maggioranza, ma a livello di tutto il
Consiglio un accordo sui tre nominativi che dovranno essere votati
per scheda segreta.
Pertanto, metto in approvazione la proposta d rinvio al 5
ottobre dell'oggetto al n. 31 avanzata dal Consigliere Viberti.
Esito della votazione:
Presenti: 27
Votanti: 27
Favorevoli: 10
Contrari: 17
Il Consiglio non approva.
