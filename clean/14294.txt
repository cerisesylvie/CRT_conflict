Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 817 del 20 luglio 1994 - Resoconto
OGGETTO N. 817/X - Realizzazione di infrastrutture previste
dall'accordo di programma con il Comune di Aosta.
(Interpellanza)
Interpellanza - Richiamata la delibera del Consiglio regionale
n. 4450/IX del 6 aprile 1993 "Approvazione di accordo di programma
tra la Regione Valle d'Aosta e il Comune di Aosta, ai sensi della
legge 8 giugno 1990 n. 142, per la realizzazione di infrastrutture
ricreativo-sportive, e autorizzazione al Presidente della Giunta ad
adottare il relativo provvedimento";
Richiamato altresì il Decreto del Presidente della Giunta
regionale del 18 giugno 1993 n. 833;
Atteso che con quell'atto la Regione si assumeva i seguenti
impegni:
a) realizzazione del palazzetto dello sport in località
Tzambarlet nell'area interna allo svincolo di Via Grand Eyvia e
C.so Lancieri di Aosta;
b) realizzazione di un complesso tennistico in località
Tzambarlet;
c) realizzazione di una struttura per ospitare le attività di
atletica indoor localizzata nell'area adiacente il lato est del
Campo scuola di atletica leggera;
Atteso altresì che nell'articolo 2 dell'Accordo di programma la
Regione ed il Comune concordavano sulla necessità di realizzare un
nuovo stadio calcistico e una pista per il pattinaggio di velocità
su ghiaccio, per la realizzazione dei quali si rendeva necessario
giungere ad un successivo accordo di programma che vedesse anche la
partecipazione dei comuni limitrofi ad Aosta;
i sottoscritti Consiglieri regionali
interpellano
l'Assessore competente per conoscere:
- quali provvedimenti sono stati finora assunti per giungere
alla realizzazione delle infrastrutture di livello regionale;
- entro quali tempi si stima di poter giungere all'affidamento
degli incarichi progettuali e seguendo quali modalità;
- se vi siano stati degli incontri con gli Amministratori del
Comune di Aosta e di quelli limitrofi per valutare le ubicazioni
del nuovo stadio di calcio e della pista per il pattinaggio di
velocità su ghiaccio e con quali esiti.
F.to: Marguerettaz - Viérin Marco
Presidente -
La parola al Consigliere
Marguerettaz.
Marguerettaz (PpVA) -
Nel maggio del 1992
l'Assessore allo sport del Comune di Aosta e l'Assessore allo sport
della Regione firmarono un protocollo d'intesa per la realizzazione
delle infrastrutture sportive, di cui la città di Aosta ha evidente
bisogno. Da lì a qualche mese cambiò la maggioranza, che sospese
l'applicazione di questo accordo per poi risiglare un anno dopo uno
stesso accordo di programma. Nel giugno del 1993 il Presidente
emana un proprio decreto con il quale sancisce l'attuazione
dell'accordo. In esso sono esplicitate le varie competenze; in
questa sede mi attengo a quelle per l'Assessorato preposto.
Per la Regione vi era l'impegno di realizzare il palazzetto
dello sport in località Tzambarlet nell'area interna allo svincolo
di Via Grand Eyvia e Corso Lancieri di Aosta, la realizzazione di
un complesso tennistico in località Tzambarlet e la realizzazione
di una struttura per ospitare le attività di atletica
indoor
, localizzata nell'area adiacente il lato est del
Campo scuola di atletica leggera. Inoltre, le parti concordavano
sulla necessità di dotare la città di un nuovo stadio e di una
pista per il pattinaggio su ghiaccio. Su questi due punti si
rimandava ad un successivo accordo, previo confronto con i comuni
limitrofi.
Oggi vogliamo sapere quali provvedimenti sono stati finora
assunti per giungere alla realizzazione delle infrastrutture di
livello regionale; entro quali tempi si stima di poter giungere
all'affidamento degli incarichi progettuali e seguendo quali
modalità; se vi siano stati degli incontri con gli amministratori
del Comune di Aosta e di quelli limitrofi per valutare le
ubicazioni del nuovo stadio di calcio e della pista per il
pattinaggio di velocità su ghiaccio, e con quali esiti. Questo
anche perché la Giunta ha assunto una delibera per la realizzazione
dello stadio in quel di Aymavilles; ora Aosta ha uno stadio vetusto
sul quale sono previsti una serie di interventi ma, mentre i comuni
limitrofi si dotano di eccellenti campi da calcio, la città di
Aosta rischia di rimanerne senza.
Presidente -
La parola all'Assessore
del
turismo, sport e beni culturali, Agnesod.
Agnesod (UV) -
Per il campo di Aymavilles, è solo
perché è stato demolito quello vecchio. Credo che, relativamente
allo stadio e alla pista di pattinaggio, siano allo studio varie
iniziative. Tali opere erano state demandate ad un successivo
accordo che prevedesse anche il coinvolgimento dei comuni
limitrofi. L'Assessore Voyat aveva avuto degli incontri ma la
problematica è complessa, in quanto occorre innanzitutto tenere
conto degli spazi ridotti, già compromessi da abitazioni,
industrie, ferrovia, autostrada. C'è comunque la disponibilità di
tutti per giungere ad un esito positivo e verificheremo nei
prossimi mesi le nuove possibilità per queste opere che devono
avere carattere comunitario.
Relativamente al palazzetto e al complesso tennistico le
amministrazioni regionali e comunali hanno acquisito diverse
proprietà: parte delle aree interne allo svincolo, per il
palazzetto, e le aree ad ovest del maneggio, per il tennis. Parte
delle aree per il palazzetto sono del Comune e sono state
acquistate con il contributo del 90 percento previsto dalla legge
regionale n. 27 del 1986. Tali aree devono essere trasferite alla
Regione; la permuta delle aree acquistate o in via di acquisto ad
ovest del maneggio con le aree comunali non può prescindere dalla
modifica dell'accordo di programma di cui al decreto n. 833 del 18
giugno 1993. Sono quindi oggetto di nuovo accordo di programma, il
cui testo è in fase di perfezionamento in seguito alla riunione
Regione-Comune-Coni, svoltasi il 16 giugno 1994. Nello stesso
accordo è prevista la cessione dei diritti di superficie dei lotti
di proprietà del Comune da destinare al complesso coperto per
l'atletica. In questa palestra coperta verranno inserite altre
attività sportive, come il pugilato, e quest'opera potrà avere un
avvio veloce, tenuto conto dell'accordo col Credito sportivo per un
finanziamento di 50 miliardi.
Nell'operazione di redazione del nuovo testo, vi sono anche le
problematiche del trasferimento della palestra Coni davanti
all'Ospedale, e l'accordo è in fase di risoluzione. Al momento,
fino all'approvazione dei tre enti interessati, resta esclusa la
possibilità di conferire incarichi progettuali. Sempre che il
Comune di Aosta individui per agosto il luogo dove realizzare il
complesso per l'atletica
indoor
, e sempre che non emergano
diverse problematiche, si ritiene che l'accordo possa essere
definito per settembre-ottobre.
Presidente -
La parola al Consigliere
Marguerettaz.
Marguerettaz (PpVA) -
Sarà il caldo, ma ho capito
molto poco della risposta dell'Assessore. Una cosa che ho capito è
che, dal 1992, ciò che si è fatto è stato acquisire delle aree:
punto! Non ho capito la necessità di giungere ad un nuovo accordo,
sarebbe il terzo in due anni. Lì ci sono delle aree, il Comune si
era mosso prima della Regione e aveva comprato il primo
appezzamento, poi è subentrata la Regione che ha comprato il resto
e ora sorge il problema per la proprietà comunale, ma il Comune
cede alla Regione l'area già vincolata dal piano regolatore per
l'edilizia sportiva. La Regione acquisti dal Comune il 10 percento
che non è ancora di sua proprietà!
Il discorso della copertura dell'atletica
indoor
...ma è
già stata localizzata la struttura che è nel lato est...si è
spostata, ma questa è una novità. Allora si è deciso di non fare
più la struttura là dove si pensava e si tratta di acquisire altre
proprietà. Tra l'altro, c'era la stessa Federazione di atletica
leggera che aveva già presentato un progetto di massima al Comune,
localizzato là, ma le cose sono cambiate. Poi l'Assessore dice che,
fin quando non si risolve il nocciolo della proprietà della
palestra Coni, non possiamo...Questo è un vecchio sistema; noi
parliamo di strutture a Tzambarlet, che cosa c'entra la palestra
Coni? Il Coni la vuol lasciare andar giù? Che vada giù, non c'è la
necessità di avere la partecipazione del Coni alla costruzione del
palazzetto, tanto è vero che l'accordo non citava il Coni. Allora,
Assessore, è indispensabile iniziare a pensare la fase progettuale
di queste strutture, non è necessario attendere la proprietà di
tutte le aree! La Giunta ha tutti i poteri per indicare quale tipo
di procedura seguire, lo potete decidere oggi e poi informare il
Consiglio.
É stato sconvolgente sapere che si sta rivedendo l'accordo del
1992, risiglato nel 1994, e ora si parla di spostare tutto. La
questione è urgente per la città di Aosta e anche, permettetemi,
per il settore edile, per cui delle opere di un certo peso come
queste potrebbero essere utilissime.
