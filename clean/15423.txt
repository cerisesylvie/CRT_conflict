Classificazione
RICERCA


Resoconto integrale del dibattito dell'aula
Oggetto del Consiglio n. 738 del 15 luglio 1999 - Resoconto
SÉANCE DU 15 JUILLET 1999 (APRÈS-MIDI)
OGGETTO N. 738/XI Dati sulla sperimentazione di un
preriscaldatore ecologico per motori diesel predisposto da un
artigiano valdostano. (Interpellanza)
Interpellanza Presa visione della delibera di Giunta n. 1927 del
14.6.1999 con la quale si approva uno stanziamento di £. 97.200.000
per l'acquisto di n. 2 autoveicoli elettrici da destinare al
trasporto degli operai del comune di Saint Vincent;
Richiamata la L.R. 11/91 relativa a interventi finanziari per
incentivare le Amministrazioni Pubbliche a dotarsi di automezzi non
inquinanti;
Richiamata l'interpellanza in data 30.11.1998 con la quale si è
portato a conoscenza del Consiglio regionale il fatto che un
artigiano di Aosta ha messo a punto un preriscaldatore ecologico
per i motori diesel, finalizzato a migliorare i rendimenti dei
motori ed a ridurre l'inquinamento;
Ricordato come questi dispositivi sono stati installati, e lo
sono tutt'ora, su alcuni veicoli di proprietà dell'Amministrazione
regionale, a scopo sperimentale;
Riportati il parere del Dirigente del servizio, che ha
evidenziato un andamento definito "controverso" di detti
dispositivi, che a fronte di un risparmio di carburante avrebbero
presentato un aumento del tenore di opacità dei gas di scarico e la
volontà, ribadita dall'Assessore, riguardo alla necessità di
verificare la funzionalità del dispositivo in questione;
Presa visione della documentazione fornita dallo stesso
artigiano dei controlli "Bollino blu" effettuati su alcuni
autocarri dotati del dispositivo, documentazione che dimostra un
buon livello del tenore di opacità dei gas di scarico, in base ai
limiti previsti dalla normativa vigente;
i sottoscritti Consiglieri regionali
Interpellano
la Giunta regionale per conoscere:
1) lo stato attuale della sperimentazione del dispositivo di cui
in premessa;
2) se gli impegni presi dall'Amministrazione regionale nei
confronti dell'artigiano, come da dichiarazione dell'Assessore ai
Lavori Pubblici, Territorio e Ambiente, sono stati onorati;
3) le intenzioni in merito all'utilizzo di detto dispositivo,
con l'obiettivo di valorizzare l'inventiva, nel caso risulti
vantaggiosa, oltre che ecologica, del cittadino di Aosta;
4) nel caso in cui tale dispositivo risulti efficace, se non si
ritiene opportuno verificare l'opportunità di inserirlo tra gli
"equipaggiamenti ecologici" incentivati dalla L.R. 11/91, alla
stessa stregua dei motori elettrici o alimentati a metano.
F.to: Lanièce - Collé
Presidente La parola al Consigliere Lanièce.
Lanièce (Aut) Nello scorso mese di novembre avevamo discusso in
Consiglio regionale l'esistenza e l'utilizzo in via sperimentale da
parte dell'Amministrazione regionale di un preriscaldatore
ecologico, per i motori diesel, che migliorerebbe il rendimento del
motore e ridurrebbe l'inquinamento provocato dallo stesso.
Durante la discussione l'Assessore Vallet aveva letto una
dichiarazione del dirigente del servizio dove si diceva che si
stavano facendo dei controlli e si esprimevano perplessità sul suo
andamento definendolo controverso: a fronte di un risparmio di
carburante i preriscaldatori, montati su alcuni autocarri di
proprietà regionale, avrebbero presentato un aumento del tenore di
opacità dei gas di scarico.
Comunque lo stesso Assessore si era dichiarato disponibile sia a
incontrare l'artigiano, sia a porre in essere degli appositi
controlli per verificare la potenzialità di quest'invenzione.
Nonostante le perplessità espresse dal dirigente del servizio,
il dispositivo in questione ha, in base a dei documenti che ho
ricevuto e che penso abbia ricevuto anche l'Assessore, superato i
test di legge previsti dalla normativa cosiddetta del "bollino
blu". Secondo la documentazione su alcuni autocarri dotati del
dispositivo è stata dimostrata la presenza di un buon livello del
tenore di opacità dei gas di scarico rispondenti fra l'altro ai
limiti previsti dalla normativa vigente.
Questo però non è stato per ora ritenuto sufficiente
dall'Amministrazione regionale per comprovare l'effettiva
funzionalità di questo preriscaldatore e per questo, prendendo
spunto da una delibera del 14 giugno 1999 con la quale vengono
concessi al Comune di Saint-Vincent dei contributi per l'acquisto
di due autoveicoli elettrici per il trasporto di operai di
Saint-Vincent, finanziamento possibile grazie alla legge regionale
che favorisce le amministrazioni pubbliche a dotarsi di automezzi
non inquinanti, mi sono permesso di ripresentare questo problema
per sapere: a che punto si trovi la sperimentazione del dispositivo
di cui in premessa, quindi se sono stati fatti dei controlli, dal
momento che l'Assessore mi aveva detto allora che nel giro di 5-6
mesi avrebbe fatto dei controlli più approfonditi su questo
dispositivo; se gli impegni che l'Amministrazione aveva preso con
l'artigiano precedentemente, quando vi era ancora l'Assessore
Riccarand, sono stati onorati; quali sono le intenzioni in merito
all'utilizzo di questo dispositivo nel caso in cui sia verificata
la sua funzionalità, anche perché sarebbe un qualcosa di
prestigioso per la nostra Regione valorizzare un'invenzione di un
proprio abitante che porterebbe ad una riduzione dei fumi da
scarico.
Quindi un'invenzione molto importante ai fini dell'inquinamento
tenuto conto che le normative CEE in materia d'inquinamento sono
molto dettagliate e che a partire dal 2002 imporranno delle
ulteriori prese di posizione da parte delle amministrazioni
pubbliche italiane e degli altri paesi membri.
Inoltre, nel caso in cui sia stata verificata una rispondenza a
questi criteri di funzionalità e di diminuzione dell'inquinamento,
vorrei sapere se è possibile inserire questo dispositivo
nell'ambito della legge n. 11/91 che prevede la possibilità per le
stesse amministrazioni pubbliche di potersi dotare di strumenti che
producono un minor inquinamento. Ovviamente quest'inserimento è in
funzione della verificata riduzione dell'inquinamento a seguito
dell'applicazione di questo dispositivo.
Presidente La parola all'Assessore al territorio, ambiente e
opere pubbliche, Vallet.
Vallet (UV) Innanzitutto un chiarimento per quanto riguarda gli
impegni citati al punto 2 dell'interpellanza e la volontà ribadita
dall'Assessore citata nelle premesse della stessa.
Considerato che non ho rilasciato agli organi di stampa
dichiarazioni su quest'argomento, credo che non si possa fare altro
che far riferimento a quanto dichiarato in Consiglio nella seduta
del 2 dicembre, dove l'unico impegno che avevo preso era stato
quello di sentire l'artigiano tenuto conto che della questione
traccia scritta in atti dell'Amministrazione non avevo riscontrato.
Contatti che ho avuto: ho incontrato l'artigiano in questione e,
rispetto alla fornitura dei 4 dispositivi, ho provveduto a che
fossero onorati gli impegni, nel senso che fosse liquidata la
fattura di acquisto.
In quell'incontro ho anche cercato di spiegare all'artigiano, ma
evidentemente non sono riuscito a farmi capire, che non è
l'Amministrazione regionale l'organo competente a sperimentare,
valutare e in conclusione a certificare la validità o meno di
questo dispositivo e che a questo scopo avrebbe dovuto rivolgersi
alle amministrazioni competenti, nella fattispecie al Ministero dei
trasporti.
Avremmo comunque, visto che su tre dei quattro autocarri -
perché se si ricorda il Consigliere, uno dei quattro era stato nel
frattempo venduto -, continuato ad analizzare la situazione per
quanto riguarda i consumi e l'opacità dei gas di scarico.
A questo proposito non posso che leggere un paragrafetto della
relazione del mio dirigente che sostiene che: "Dall'esame e
confronto dei dati l'uso del preriscaldatore non ha sostanzialmente
modificato il consumo di gasolio o l'opacità dei gas di scarico che
anzi in molti casi presentano un andamento meno favorevole". Questo
è quanto scrive ma, ripeto, non vuole essere l'Amministrazione a
giudicare positivamente o negativamente o ad emettere un verdetto
circa la validità di questo brevetto, non è nelle nostre
competenze.
Detto questo, per quanto riguarda la possibilità d'inserire
questo tipo di dispositivo tra quelli finanziabili dalla legge n.
11/91, che finanzia l'acquisto di automezzi elettrici o funzionanti
a metano, la Direzione dei trasporti sta predisponendo una modifica
di questa legge in cui sarà prevista la possibilità di estendere ai
veicoli diesel ecologici i contributi di cui abbiamo detto. È
evidente però che condizione per poter accedere a questi contributi
sarà che questi autoveicoli, ripeto, diesel ecologici siano
omologati dal Ministero dei trasporti o, nel caso di parte di
autoveicoli e quindi di dispositivi, questi siano approvati dal
Ministero dei trasporti italiano o europeo o da altro ente
certificatore.
Presidente La parola al Consigliere Lanièce.
Lanièce (Aut) Prendo atto della risposta dell'Assessore. Da una
parte l'Assessore giustamente ha ribadito che l'organo competente è
il ministero e non l'assessorato, però l'iniziativa era stata
rivolta all'Assessore anche perché, quando nel 1996 l'artigiano si
era presentato all'Assessore Riccarand, lo stesso Assessore aveva
deciso di applicare questi dispositivi su degli autocarri di
proprietà dell'Amministrazione regionale.
Fino al 1998 nulla si è saputo, né del pagamento di questi
dispositivi, impegno che l'Assessore ha appena detto essere stato
onorato, né tantomeno sulla loro efficacia.
Ovviamente farò presente all'artigiano che dovrà rivolgersi al
Ministero dei trasporti per poter avere un'omologa della sua
invenzione; mi fa piacere che l'Assessore abbia dichiarato che
nella legge n. 11, che verrà modificata, verrà inserita la
possibilità di concedere interventi finanziari anche per dei mezzi
diesel ecologici purché questi dispositivi siano stati omologati a
livello di Ministero dei trasporti.
L'unico dubbio che mi rimane di tutta questa vicenda, di cui non
faccio sicuramente colpa all'Assessore, è come mai, se dopo tutte
queste prove che hanno fatto su questi autocarri con questi
dispositivi, l'opacità non è migliorata, ma è peggiorata, non c'è
miglioramento nei combustibili, come mai questi dispositivi
rimangono applicati.
Fossi io un dirigente, applico un dispositivo, lo lascio fermo
per tre anni, verifico che questo peggiora la situazione e lo
lascio applicato? È un po' una cosa strana; questo è l'unico dubbio
che mi rimane, probabilmente non si vuole valutare più di tanto e
allora si dice che non va bene, ma a rigor di logica se un
dispositivo non funziona…
(interruzione dell'Assessore Vallet, fuori microfono)
… nessun
miglioramento… allora a questo punto
non si utilizzano più…
Prendiamo comunque atto della disponibilità, nel caso in cui ci
sia l'omologa, d'inserire questi dispositivi nell'ambito della
legge n. 11/91.
