Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 220 del 29 novembre 1983 - Resoconto
OGGETTO N. 220/VIII - DISEGNO DI LEGGE CONCERNENTE: "AUMENTO,
PER L'ANNO 1983, DELLA SPESA PER L'APPLICAZIONE DELLA LEGGE
REGIONALE 3 AGOSTO 1971, N. 10, E SUCCESSIVE MODIFICAZIONI E
INTEGRAZIONI, RELATIVA ALLA SOTTOSCRIZIONE DI CAPITALE AZIONARIO DI
SOCIETA' DI FUNIVIE E SEGGIOVIE LOCALI E DI ALTRE SOCIETA' AVENTI
PER FINE INIZIATIVE DI INTERESSE TURISTICO LOCALE".
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
L'attuale Disegno di legge aumenta lo
stanziamento del capitolo di £ 5.800.000.000. Come i colleghi
vedono, nella prima pagina della relazione c'è un prospetto con una
serie di interventi relativi alla funivia di Champoluc, a quella
del Gran Paradiso a Cogne, a quella del Piccolo S.Bernardo a la
Thiule ecc. interventi per i quali è previsto un aumento di
capitale di circa 1.600.000.000 di lire.
Con lo stesso Disegno di legge è previsto l'ingresso della
Regione nella società della funivia della Val Veny per un importo
di circa 1.500.000.000. Non entro nei particolari perchè ritengo
che la relazione, in seconda e terza pagina specifichi bene i
motivi peri quali la Regione e la Giunta propongono al Consiglio
regionale di entrare in questa società.
Devo dire inoltre che la Giunta deve ancora stilare un programma
esecutivo, ma certamente è interesse dell'amministrazione regionale
intervenire in questo settore, poichè la maggior parte degli
impianti funiviari sono in fase di scadenza (come tempo) per il
rinnovo, per cui, per forza di cose, le varie società dovranno fare
delle modifiche agli impianti obsoleti, per i quali stanno cercando
di ottenere delle proroghe, al fine di poter usufruire ancora per
qualche tempo.
Nei prossimi mesi faremo quindi degli interventi non
indifferenti, per cui in questo Disegno di legge prevediamo sin
d'ora la disponibilità per dare garanzie alle Società che devono
chiedere determinati preventivi e assumersi degli impegni presso
ditte specializzate per la costruzione degli impianti
funiviari.
PRESIDENTE:
La parola al Consigliere Tonino, ne ha
facoltà.
TONINO (P.C.I.):
Desidero fare un breve intervento che è
anche una dichiarazione di voto sul complesso della legge.
Innanzi tutto voglio sottolineare come emerga, anche dalla
relazione presentata dall'Assessore Borbey, il fatto che la
Regione, in questo settore, svolge sempre più la funzione di
correre dietro alle richieste senza avere un quadro di valutazione
definito sulla base di scelte prioritarie.
Da un po' di tempo noi insistiamo sulla tesi di prevedere un
intervento della Regione laddove sia necessario promuovere lo
sviluppo, oltre che favorire la raccolta del risparmio privato e
della imprenditorialità locale, in maniera che sia soprattutto
l'economia locale a sopportare gli investimenti e a raccogliere gli
utili di queste strutture, che sono fondamentali per il nostro
turismo.
Questa impostazione, già altre volte spiegata, è sempre stata
tenuta in scarsa considerazione da questa Giunta regionale ed oggi,
addirittura, secondo quanto affermato dall'Assessore Borbey, c'è
una involuzione. Infatti, una delle società che lavorava con
capitali privati, la "Val Veny" di Courmayeur, avanza anch'essa la
richiesta di avere del capitale pubblico, a causa di difficoltà
economiche. Anche in questo caso la Regione, in modo acritico,
accetta di aderire alla richiesta erogando 1.500.000.000 di lire.
Questa è una scelta che non condividiamo perchè ci possono essere
altri sistemi capaci di non far ricadere sulle società che
gestiscono gli impianti di risalita quegli oneri indicati nella
relazione. Caso mai possiamo affrontare il problema, ma non si può
prendere a pretesto il fatto che ricadono oneri indiretti sulla
gestione della stazione invernale per aumentare la quota azionaria
della Regione.
Dal nostro punto di vista ci sembra una tesi molto debole e
soprattutto una tesi che relega ancora una volta il ruolo della
Regione a Ente che pompa finanziamenti per far fronte a difficoltà
di alcuni privati.
Ribadisco che, secondo noi, il compito della Regione dovrebbe
essere quello di promozione nelle zone in cui c'è necessità di
promuovere lo sviluppo e di graduale ritiro dalle società che si
trovano in stazioni ormai affermate e consolidate.
Con questo disegno di legge, addirittura , si sceglie la strada
inversa.
In merito a quanto descritto nella relazione, per entrare nello
specifico, ci sono interventi comprensibili ed altri invece, come
questo appunto della Val Veny, che non ci trovano concordi. E'
questa la ragione per cui, aspettando la risposta dell'Assessore
Borbey, noi ci asterremo sul complesso della legge.
PRESIDENTE:
La parola al Consigliere Pedrini, ne ha
facoltà.
PEDRINI (P.L.I.):
Contrariamente a quanto ha appena
finito di dire il collega Tonino, io invece, indipendentemente
dalla Società "Val Veny", dico che era ora che la Regione
provvedesse così decisamente per programmare una serie di
interventi che dovrebbero essere messi sempre più in evidenza,
specie dall'anno 1980 (famoso anno disastrato) che portò la maggior
parte delle società funiviarie valdostane in uno stato di grave
difficoltà. Queste società ora stanno cercando di recuperare, ma
speriamo che nevichi quanto prima perchè, se per caso, ci dovessimo
trovare di fronte ad un inverno come quello appena citato,
purtroppo tutte le società si troverebbero sull'orlo del fallimento
totale.
Vorrei soltanto pregare l'Assessore di tenere conto che sono
stati impegnati 1.591.000.000 su 5.300.000.000 definiti. Mi auguro
che tutte le società, indistintamente, dopo aver presentato la
dovuta documentazione, possano far fronte ai loro impegni in
maniera tale da offrire un servizio turistico che veramente sia
all'altezza delle altre regioni e, in particolare, del Trentino
Alto Adige.
Chiudo dicendo: "auguriamoci che venga la neve!"
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
Anche noi abbiamo delle perplessità,
soprattutto riguardo alla partecipazione azionaria nella società
Val Veny.
Mi pare che la relazione che accompagna questo intervento sia
lunga e in parte contraddittoria, perchè si critica lo sviluppo
delle seconde case e la diminuzione dei posti alberghieri.
A Courmayeur infatti lo sviluppo delle seconde case è stato
abbastanza abnorme mentre per i lavoratori del posto non si sono
mai fatte case. Se questa è la situazione allora sarebbe
preferibile investire queste risorse piuttosto che darle alla
Società "Val Veny" per lo sviluppo del turismo alberghiero.
Mi sembra un po' contraddittorio questo atteggiamento nei
confronti della Val Veny oggi, perchè in passato, quando le cose
andavano bene ed i profitti erano molto alti, nessuno ha mai
chiesto la partecipazione della Regione.
Per questi motivi, con atteggiamento critico, ci asterremo sul
provvedimento.
PRESIDENTE:
La parola al Consigliere Riccarand, ne ha
facoltà.
RICCARAND (N.S.):
Anche il nostro giudizio du questo
Disegno di legge è di perplessità, con alcuni rilievi critici sul
metodo con cui viene proposto questo intervento.
Si tratta di un aumento di spesa su una legge regionale già
esistente di ben 5.800.000.000, di cui solo 1.591.000.000 hanno una
destinazione precisata in qualche modo, nella relazione allegata al
Disegno di legge. Gli altri 4.200.000.000 invece hanno una
destinazione che sarà precisata e gestita esclusivamente dalla
Giunta: infatti l'art. 2 dice che la Giunta regionale è delegata a
procedere con proprie deliberazioni all'impiego e alla liquidazione
delle somme di cui al precedente art. 1.
In questo modo quindi si dà carta bianca alla Giunta circa
l'utilizzo di questi 4.200.000.000. L'Assessore Borbey prima ha
parlato di 1.500.000.000 di lire per l'ingresso della Regione nella
Società "Val Veny" senza sapere però che fine faranno i rimanenti
miliardi. In questo modo credo venga capovolta quella che dovrebbe
essere una impostazione corretta e cioè prima la presentazione di
un piano di intervento sulla base di una analisi della situazione e
poi la copertura finanziaria e gli impegni di spesa. Questa
procedura, che dovrebbe essere normale, viene stravolta poichè si
fa solo un consistente impegno di spesa, che poi verrà gestito
dalla Giunta.
Per quanto riguarda L'ingresso della Regione nella "Società
Funivie Val Veny" si fa una proposta che è contenuta nella
relazione ma della quale non si fa cenno nell'articolato del
Disegno di legge, una proposta che viene fatta senza mettere
minimamente il Consiglio nelle condizioni di potere esprimere una
valutazione con elementi di conoscenza precisa. Infatti nella
relazione non troviamo alcun elemento concernente la situazione
patrimoniale della società e la sua situazione finanziaria in
questo momento.
E' ben difficile, al di là di tutte le considerazioni che si
possono formulare, fare una scelta di questo tipo, senza conoscere
minimamente cosa sia oggi la Società "Val Veny", quale sia la sua
situazione patrimoniale, quali intenzioni abbia e come intenda
muoversi. Pertanto, essendo il nostro giudizio di perplessità, il
nostro voto sarà di astensione.
PRESIDENTE:
La parola all'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Siamo d'accordo con il Consigliere Pedrini
quando ha detto di essere contrario a quanto affermato dal
Consigliere Tonino.
Per quanto concerne l'indirizzo della Giunta regionale il
Presidente della Giunta ne ha già parlato quando ha presentato le
linee programmatiche di questa maggioranza; testualmente si dice di
non creare altri poli e di rimanere alcuni anni fermi con quello
che abbiamo, salvo la costruzione di qualche piccolo impianto di
seggiovia o di skilift in alcune zone, perchè siamo in una
situazione difficile anche con il turismo invernale.
In Valle d'Aosta ci troviamo in difficoltà perchè non siamo più
competitivi, specialmente con gli impianti di risalita.
Come diceva Pedrini, tutte le società sono in passivo e, per
forza di cose, devono avere l'aiuto dell'Ente pubblico, come
avviene in Francia, in Austria e in Svizzera. In Austria quasi
tutti gli impianti sono statali oppure dipendono dalle Aziende di
Soggiorno, le quali godono di un contributo statale o si
autofinanziano perchè le imposte di soggiorno sono altissime.
In Francia gli impianti sono di proprietà dell'Ente locale e a
costo totale dell'Ente pubblico; anche in Italia la Regione
Lombardia ha fatto una legge che, se non vado errato, arriva a dare
contributi a fondo perso per circa il 50% della spesa.
Questo succede perchè attualmente, in campo europeo, esiste una
grossa battaglia a livello di concorrenza, causa la diminuzione del
turismo.
I prezzi delle settimane bianche in Valle d'Aosta sono superiori
del 25% rispetto a quelli della Francia. I nostri alberghi costano
solo il 10% in più, ma gli impianti di risalita non sono
concorrenziali: a Cervinia e a Courmayeur i giornalieri costano
24.000 lire mentre in Francia costano 15-16.000 lire.
Non si deve pensare che le nostre società attuino una politica
tendente ad avere dei disavanzi; purtroppo sono obbligate a questi
prezzi perchè fra personale, ammortamento ecc. arrivano a costi
altissimi.
Se vogliamo avere una Regione alla altezza dei compiti e se
riteniamo che il turismo rappresenti ancora uno dei settori
trainanti della Valle d'Aosta, l'Ente pubblico deve partecipare. Se
Courmayeur è conosciutissima in Inghilterra e in quasi tutto il
mondo, forse, può dire grazie alla "Val Veny", oltre naturalmente a
tutti gli operatori turistici e alla Regione.
Se nella politica del turismo vogliamo fare la stessa politica
fatta nell'industria, sbagliamo e ci troverete contrari; io posso
concordare con quanto ha detto Riccarand circa questo Disegno di
legge, che non è chiaro in tutti i dettagli, ma non lo è perchè
stiamo ancora incontrandoci con le varie società per avere
determinate relazioni, le quali dimostrino perchè alcune cose non
vanno.
Ci siamo accorti che dobbiamo fare un programma ben preciso per
intervenire massicciamente, non perchè abbiamo degli impianti
vetusti e obsoleti ma per stare all'altezza di altre Regioni come
la Lombardia, il Veneto, senza parlare del Trentino Alto Adige.
Dobbiamo erogare dei fondi pubblici per questi impianti, se
vogliamo riuscire a portare dei turisti in queste zone.
Siamo d'accordo col Consigliere Tonino quando dice che ci sono
delle piccole zone nelle quali dovranno nascere degli impianti, ma
parliamoci chiaro, non è vero che noi Giunta regionale e i vari
operatori che si interessano di costituire delle società non
facciamo opera di persuasione verso i privati; io sono al corrente
degli sforzi che stà facendo il Sindaco di Saint-Rhemy per
sensibilizzare i privati. Saint-Rhemy è un piccolo comune con delle
grosse difficoltà per cui non è facile oggi convincere il privato a
investire del denaro. Invece è più facile coinvolgere gli
albergatori ecc. nelle zone più lanciate; infatti per
Ayas-Champoluc noi abbiamo acconsentito ad aumentare il capitale
solo dopo avere visto quello che avrebbe aumentato la Società e in
questo modo si sono trovati 580 milioni con i fondi privati. Questo
è un buon segno perchè vuol dire che gli albergatori si sono
accorti che non basta più stare davanti alla porta per aspettare il
turista, ma bisogna essere più uniti perchè solo con l'unità delle
forze si può riuscire a superare questo difficile momento.
Si dà atto che alle ore 16,38 assume la Presidenza il
Vice-Presidente De Grandis.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI (Fed. DP.-UVP):
Desidero dire che non è la
paura che fa consorziare gli albergatori, ma una legge regionale
per la quale, in virtù di un obbligo a consorziarsi con almeno 10
soggetti, si può avere il rimborso del 40% delle spese per la
commercializzazione turistica all'estero. Con chiarezza devo dire
che ho proposto alle Società di impianti di risalita di fare una
serrata e di non aprire gli impianti per un anno, perchè all'estero
gli operatori turistici contribuiscono al mantenimento delle
stazioni turistiche.
Non è giusto che a Courmayeur vi siano quattro gioiellerie (fra
le quali una Cartier) e che queste gioiellerie e tutti gli
operatori - visto che l'indotto è un ottimo produttore di
reddito-non diano un contributo a chi è all'origine del loro
reddito, cioè agli impianti di risalita.
Quindi non credo sia nato uno spirito associativo: siamo stati
noi come Giunta (quindi è merito nostro) che abbiamo fatto una
legge per la quale diamo il 40% di rimborso, a condizione che siano
associati almeno 10 soggetti. Personalmente rimango sempre
dell'idea della serrata.
PRESIDENTE:
Ha chiesto di parlare il Consigliere Torrione
per dichiarazione di voto, ne ha facoltà.
TORRIONE (P.S.I.):
Per dichiarazione di voto e perchè,
dopo questo intervento dell'Assessore Pollicini, facciamo la
serrata anche noi. Non ho capito perchè dovremmo intervenire
massicciamente: se l'opposizione aveva delle perplessità, queste
sono rimaste e i dubbi si sono accentuati. L'amico Borbey ha detto
che non vorrebbe che succedesse come per l'industria; io credo
invece che quel provvedimento sia analogo, cioè un provvedimento
tampone.
Quando le cose andavano bene l'impresa non è scesa a Valle per
chiedere aiuti! Non credo che fossero dei benefattori di Courmayeur
e che lavorassero in passivo: facevano gli imprenditori!
Le considerazioni fatte dall'Assessore sulla presenza della "Val
Veny" nella zona nessuno le mette in dubbio, ma ci nasce il
sospetto che, in effetti, questo intervento sia stato richiesto
quando l'acqua era ormai arrivata alla gola, per cui la Regione in
questo caso non svolge un'azione programmatoria e di
propulsione.
Se non si cambia modo di fare turismo in Valle d'Aosta è inutile
sottoscrivere una partecipazione azionaria di questo tipo. Se la
situazione permane quella che è, con il discorso di "mamma Regione"
che interviene, non so se riusciremo ad invertire la tendenza o se
non andremo ulteriormente incontro ad altri periodi di crisi. A noi
sembra che la questione vada trattata diversamente.
Si tratta di invertire una tendenza, sarà difficile ma-il
tentativo va fatto, se poi questo tentativo coinvolge sempre e solo
la Regioni mentre gli altri stanno a guardare, allora le nostre
perplessità sono sempre maggiori.
Noi vogliamo che la Giunta ci dica chiaramente quale obiettivo
vuole raggiungere.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI (M.S.I.):
Premetto che sono favorevole a questa
legge, proprio perchè ne avevamo discusso anche nella III
Commissione Consiliare.
Visto che avevamo richiesto per la Valle d'Aosta il bacino di
crisi, visto che le industrie (la nazionale Cogne, le piccole
industrie) stanno chiudendo, mi pare che l'unica fonte di reddito
per la Valle sia rimasto il cosiddetto "Circo bianco" e gli
impianti di risalita.
Se questi impianti di risalita si trovano in difficoltà, io
trovo corretto che la Regione intervenga e cerchi di dare un
contributo per sanare la situazione.
Per quanto riguarda la "Val Veny" non vedo perchè, se si
interviene nei confronti degli altri impianti di risalita o delle
altre società, non si debba intervenire anche nei confronti di
questa.
Vorrei rivolgere una preghiera alla Giunta in questo senso: fino
ad ora gli abitanti della Valle d'Aosta non hanno avuto alcun
vantaggio da questi interventi regionali nei confronti degli
impianti di risalita, a differenza dell'Alta Savoia, dove gli
abitanti delle zone in cui vi sono impianti di risalita hanno delle
riduzioni. Quindi inviterei la Giunta, se è possibile, a far
partecipi i cittadini della Valle d'Aosta di queste agevolazioni,
visto che c'è un certo contributo regionale.
Questa è l'unica cosa che chiedo, per il resto sono
d'accordo.
PRESIDENTE
: Chiudiamo la discussione generale dando la
parola al Presidente della Giunta, ne ha facoltà.
ANDRIONE (U.V.):
Vorrei sottolineare alcuni aspetti: il
primo, che la nostra Regione interviene laddove gli interventi sono
a carico delle finanze dello Stato, per garantire una
infrastruttura turistica indispensabile allo sviluppo e al
mantenimento di un certo tipo di attività economica. Bisogna dire
che in due anni sono stati prestati 18.000.000.000 di lire per
costruire alberghi i quali sono un indotto degli impianti di
risalita. E' vero che sono stati prestati per cui ritorneranno,
però evidentemente sono funzione di quello che si fa, perchè si
possano esplicare certe attività come gli impianti di risalita.
Punto secondo, i costi: di questi, per una volta tanto, nessuno
di noi è responsabile, neanche il Consigliere Aloisi. I costi degli
impianti di risalita stanno sfuggendo ad ogni controllo, tanto
basta prendere il bilancio di un qualsiasi impianto di risalita per
accorgersi che gli ammortamenti fatti, anche dopo la "Visentini
bis", sono degli ammortamenti completamente al di fuori di quelli
che sono i costi per la sostituzione, non dico dell'impianto, ma
delle funi dell'impianto dopo un certo numero di anni.
Il che presupporrebbe, come possibilità, due politiche: quella
di far pagare il ticket, per fare dello sci, a 100.000 lire al
giorno, oppure avere una opportuna liquidità indispensabile, sia
per pagare i dipendenti, che sono poco più di 2.000, sia per potere
far si che questi bilanci, al momento opportuno, siano in grado di
affrontare le enormi spese di manutenzione e di sostituzione degli
impianti stessi.
Senza l'intervento pubblico le Società non possono stare in
piedi.
E' vero che ci sono stati dei casi meritori di sottoscrizione
(Valgrisenche, Saint-Rhemy, Champoluc) ma ci sono stati anche degli
esempi demeritori. Non vorrei guardare dalla parte del Consigliere
Maquignaz, ma parliamo di Courmayeur, dove non è stata sottoscritta
una lira. Evidentemente Courmayeur è una delle località più povere
dell'arco alpino, perchè non può sottoscrivere neanche per un
impianto di risalita che la riguarda. Questo non toglie che tutta
l'Alta Valle e certe altre stazioni lavorino grazie al
sovrappiù.
Noi proponiamo semplicemente di mettere dei soldi a disposizione
di questo tipo di attività economica con sottoscrizione di
capitali. Non riesco a capire dove sia l'ostacolo. Di conseguenza,
per quanto ci riguarda, voteremo a favore.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE ( P.S.I.):
Per dichiarazione di voto e perchè
non ho capito l'affermazione del Presidente della Giunta quando ha
detto che abbiamo prestato 18.000.000.000: allora c'è stata
un'altra partecipazione della Regione?
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE (U.V.):
C'è stata nel complesso.
PRESIDENTE:
Se nessun altro chiede di intervenire, si
passa all'esame dell'articolato. Do lettura dell'art. 1:
ART.
1
Per l'applicazione della legge regionale 3 agosto 1971, n.
10, e successive modificazioni e integrazioni, concernente:
"Sottoscrizione di capitale azionario di società di funivie e
seggiovie locali e di altre società aventi per fine iniziative di
interesse turistico locale" è autorizzata, limitatamente all'anno
1983, la maggiore spesa di £ 5.800.000.000.
L'onere derivante dall'applicazione della presente legge
graverà sul cap 37500 del Bilancio di previsione della Regione per
l'anno 1983.
Alla copertura dell'onere di cui al comma precedente si
provvede:
- quanto a lire 500.000.000 mediante riduzione di pari
importo dallo stanziamento iscritto al cap 50050 (Fondo globale per
il finanziamento di spese per l'adempimento di funzioni normali -
spese di investimento") - allegato n. 8 - Settore
2° -
Sviluppo economico del Bilancio di previsione della Regione per
l'anno 1983.
- quanto a lire 5.300.000.000 mediante l'accertato incremento
delle entrate iscritte al capitolo 1300 del bilancio per il
corrente esercizio, per conguaglio quote di ripartizione di cui
alla legge 1981, n. 690.
PRESIDENTE:
Metto in approvazione
l' art. 1 testè letto.
ESITO DELLA VOTAZIONE
Presenti 30
Votanti 20
Favorevoli 20
Astenuti 10 (Bajocco, Baldassarre, Breuvé, Cout, Mafrica,
Millet, Pascale, Riccarand, Tonino, Torrione)
Il Consiglio approva
PRESIDENTE:
Do lettura dell'art. 2:
ART.
2
La Giunta regionale è delegata a procedere con proprie
deliberazioni all'impiego e alla liquidazione delle somme di cui al
precedente art. 1, con le modalità di cui alla legge regionale 3
agosto 1971, n. 10, e successive modificazioni e
integrazioni.
PRESIDENTE:
Metto in approvazione
l' art. 2 testè letto.
ESITO DELIA VOTAZIONE
Presenti 30
Votanti 20
Favorevoli 20
Astenuti 10 (Bajocco, Baldassarre, Breuvé, Cout, Mafrica,
Millet, Pascale, Riccarand, Tonino, Torrione)
Il Consiglio approva
PRESIDENTE:
Do lettura dell'art. 3:
ART.
3
Al Bilancio di previsione della Regione per l'anno
finanziario 1983 sono apportate le seguenti variazioni:
PARTE ENTRATA
(Variazione in aumento)
Cap. 01300 "Quote fisse di ripartizione delle tasse ed
imposte erariali sugli affari di cui all'art. 3 della legge 26
novembre 1981, n. 690
01 imposta sul valore aggiunto
02 imposta di registro
03 imposta di bollo
04 imposta erariale dovuta per la trascrizione, iscrizione e
annotazione di atti nel pubblico registro automobilistico
05 imposte ipotecarie
06 tasse sulle concessioni governative
07 tasse di pubblico insegnamento
08 tasse di circolazione sui veicoli a motore e rimorchi
immatricolati nella regione"
£ 5.300.000.000
PARTE SPESA
(Variazione in diminuzione)
Cap. 50050 "Fondo globale per il finanziamento di spese per
l'adempimento di funzioni normali (spese di investimento)"
£ 500.000.000
(Variazione in aumento)
Cap. 37500 "Spese per la sottoscrizione di titoli azionari di
società di funivie e seggiovie locali e di altre società
- L.R.
3 agosto 1971, n. 10
- L.R. 14 dicembre 1972, n. 40 £ 5.800.000.000
PRESIDENTE:
Metto in approvazione l' art. 3 testè
letto.
ESITO DELLA VOTAZIONE
Presenti 30
Votanti 20
Favorevoli 20
Astenuti 10 (Bajocco, Baldassarre, Breuvé, Cout, Mafrica,
Millet, Pascale, Riccarand, Tonino, Torrione)
Il Consiglio approva
PRESIDENTE:
Do lettura dell'art. 4:
ART.
4
La presente legge è dichiarata urgente ai sensi del terzo
comma
dell'art. 31 dello Statuto speciale ed entrerà in
vigore il giorno successivo a quello della sua pubblicazione nel
Bollettino Ufficiale della Regione.
E' fatto obbligo
a
chiunque spetti di osservarla e di
farla osservare come legge della Regione Valle d'Aosta.
PRESIDENTE:
Metto in approvazione l'art. 4 testè
letto.
ESITO DELLA VOTAZIONE
Presenti 30
Votanti 20
Maggioranza 18
Favorevoli 20
Astenuti 10 (Bajocco, Baldassarre, Breuvé, Cout, Mafrica,
Millet, Pascale, Riccarand, Tonino, Torrione)
Il Consiglio approva
PRESIDENTE:
Pongo in votazione il disegno di legge
regionale n. 21 nel suo complesso.
VOTAZIONE SEGRETA
ESITO DELLA VOTAZIONE
Presenti 31
Votanti 20
Favorevoli 19
Astenuti 11 (Bajocco, Baldassarre, Breuvé, Cout, Dolchi ,
Mafrica, Millet, Pasca le, Riccarand, Tonino, Torrione)
Contrari 1
Il Consiglio approva
