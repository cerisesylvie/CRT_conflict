Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 576 del 11 novembre 1982 - Resoconto
OGGETTO N. 576/VII - ISTITUZIONE DI CORSI DI LINGUA FRANCESE
RISERVATI AI CONSIGLIERI REGIONALI. (Interpellanza).
PRESIDENTE
: Do lettura dell'interpellanza presentata dal
Consigliere Berti:
INTERPELLANZA
Visto che in un suo recente intervento in Consiglio regionale
l'Assessore alla Pubblica Istruzione, sollecitata a rispondere in
lingua italiana alla richiesta di un
Consigliere, affermò
che, contrariamente ai propri principi, aderiva all'invito in
considerazione del fatto che "non sono stati ancora istituiti
corsi di lingua francese per i Consiglieri regionali";
Considerato che non pochi Consiglieri regionali, ed in primo
luogo lo stesso interpellante, non conoscono la lingua francese,
pur essendo il bilinguismo norma statutaria;
Rilevato che la conoscenza della lingua francese è richiesta
per l'assunzione in servizio, a qualsiasi livello, di dipendenti
regionali e che può accadere, come forse è accaduto che Consiglieri
regionali siano chiamati a far parte di Commissioni d'esame pur non
avendo nozioni di idioma gallico;
INTERPELLA
l'Assessore alla Pubblica Istruzione per sapere se non
ritiene opportuno istituire corsi accelerati di lingua francese
riservati ai Consiglieri regionali, con l'obbligo di frequenza per
quanti lo richiedano e che comunque non superino una prova
preliminare di conoscenza della lingua francese.
PRESIDENTE
: Il Consigliere Berti intende illustrare
l'interpellanza?
Ne ha facoltà.
BERTI - (Art. e Comm. Vald.):
Ho preso lo spunto da una
precedente dichiarazione fattami dall'Assessore notoriamente
sensibile alla lingua francese in cui diceva che avrebbe istituito
dei corsi di lingua francese anche per i Consiglieri.
L'Assessore voleva organizzare questi corsi e pertanto vorrei
sapere da lei se è sempre di quel parere, essendo la maggior parte
di noi non in possesso della perfetta conoscenza della lingua.
Ad esempio io capisco molto poco la lingua francese e
addirittura non la parlo affatto, come ritengo molti altri
colleghi.
Alla luce degli ultimi fatti, per cui l'Assessore alla Pubblica
Istruzione, ha voluto e sta facendo rifare dei corsi al personale
insegnante che da più anni insegna francese, ritengo non sia il
caso di creare disparità fra i dipendenti regionali e gli
amministratori regionali. Posso inoltre rilevare che è un problema
urgente e da risolvere.
Per avvalorare questo posso portare un esempio: io sottoscritto
mi sono trovato a dover giudicare in una sessione di esami per
varie assunzioni di candidati che non conoscevano la lingua
francese.
E' un assurdo e pertanto, se nel futuro sarò di nuovo chiamato a
partecipare a commissioni di concorso, dovrò senz'altro escludermi,
in quanto non ritengo serio dover giudicare candidati che hanno una
maggiore conoscenza del francese della mia.
Quindi, istituiamo un corso di francese per tutti i Consiglieri
regionali, così facendo potremmo seguire e giudicare con maggiore
serietà l'esame dei vari candidati. Questo porterebbe a una minore
latitanza del pubblico alle sedute consiliari: questo è il mio
pensiero, e pertanto chiedo una risposta in proposito
all'Assessore.
PRESIDENTE
: La parola all'Assessore alla Pubblica
Istruzione Maria Ida Viglino, ne ha facoltà.
VIGLINO - (U.V.):
Je dois évidemment répondre en italien
puisque M. Berti a déclaré qu'il a beaucoup de difficultés à
comprendre le français.
Durante la seduta precedente avevo comunicato che avrei risposto
in italiano perché non avevo ancora organizzato dei corsi di lingua
francese per i Consiglieri regionali.
Non vi è niente che possa impedire l'organizzazione di questo
corso, anzi ho già preparato l'elenco dei Consiglieri e mi
permetterò di farlo girare questo pomeriggio in modo che chiunque
abbia l'intenzione di iscriversi al corso dovrà mettere la sua
firma.
Evidentemente, se ci sarà una sola firma, questo non sarà più un
corso, ma delle lezioni private.
Ogni volta che noi organizziamo dei corsi facciamo prima un
sondaggio onde poter stabilire o meno il numero necessario. Ritengo
inoltre che non sia esatto affermare che io debba costringere
insegnanti che già hanno insegnato francese a fare nuovamente corsi
di aggiornamento.
Voglio ribadire che nella leggina presentata in Consiglio, ho
soltanto rispettato l'art. 5 del Decreto Delegato per la Valle
d'Aosta che testualmente dice che "prima di essere immessi in ruolo
gli insegnanti devono dimostrare la piena conoscenza della lingua
francese". Questi insegnanti non erano di ruolo, ma soltanto degli
insegnanti incaricati. Quindi la verifica della piena conoscenza
della lingua francese è indispensabile per quel personale perché
solo dopo questa verifica avranno tutti i titoli ed i requisiti per
essere immessi in ruolo.
Questo pomeriggio dunque, all'inizio della seduta, mi permetterò
di fare circolare il sopracitato elenco fornito dalla segreteria
del Consiglio, dove è scritto: "Cours de langue française" e sulla
base del numero dei componenti io senz'altro organizzerò questo
corso per i Consiglieri.
Vorrei aggiungere una sola cosa, l'augurio cioè che la firma del
Consigliere Berti lo costringa ad essere più assiduo al corso di
quanto lo sia nella V Commissione.
PRESIDENTE
: La parola al Consigliere Berti; ne ha
facoltà.
BERTI - (Art. e Comm. Vald.):
Mi dichiaro soddisfatto
della risposta dell'Assessore e, se i miei colleghi Consiglieri
saranno tutti coerenti, penso che non sarò il solo a mettere la
firma, saremo in parecchi, anche nell'ambite della stessa Union
Valdôtaine.
Vediamo se la partecipazione e l'adesione a questo corso sarà
massiccia. Se così non fosse vorrei sottoporre i colleghi ad un
certo tipo di prova con professori francesi, dopo forse potrei
parlare il mio francese veneto.
