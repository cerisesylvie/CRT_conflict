Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2347 del 19 dicembre 2001 - Resoconto
OGGETTO N. 2347/XI Situazione del conferimento di latte alla
Società Abit da parte degli allevatori valdostani.
(Interrogazione)
Interrogazione Preso atto che la Regione ha ceduto la
"Centrale Laitière d’Aoste S.p.A." alla "Società
Abit cooperativa produttori latte S.c.r.l.";
Preso atto che la società Abit ha continuato a produrre latte e
yogurt caratterizzato dal marchio "Centrale Laitière
d’Aoste";
Preso atto che molti allevatori valdostani non conferiscono più
il loro latte alla Centrale Laitière;
i sottoscritti Consiglieri regionali
Interrogano
l’Assessore competente per sapere:
1) se la diminuzione del quantitativo di latte conferito da
allevatori valdostani abbia avuto conseguenze sulla quantità di
prodotti col marchio Valle d’Aosta commercializzati
dall’Abit;
2) se lo yogurt immesso sul mercato col marchio Valle
d’Aosta sia effettivamente prodotto in Valle con
latte proveniente da allevamenti valdostani;
3) se a suo avviso la Società Abit sta rispettando le linee
strategiche ed operative presentate in sede di valutazione della
Finaosta.
F.to: Squarzino Secondina – Curtaz
Presidente La parola all’Assessore
all’agricoltura e risorse naturali, Perrin.
Perrin (UV)
I prodotti della Centrale Laitière
d’Aoste non richiamano in alcuna confezione un
marchio Valle d’Aosta. Si tratta semplicemente di
prodotti confezionati presso la Centrale Laitière ed il latte
utilizzato può essere anche di provenienza esterna alla Valle
d’Aosta, come peraltro è sempre avvenuto in passato
e come avviene per ogni realtà produttiva di questo tipo.
Lo sviluppo delle produzioni non può essere vincolato al solo
latte conferito da fornitori locali che, fra
l’altro, ha dei cali stagionali legati al ciclo
produttivo delle bovine.
Il gruppo Abit assicura che il latte, che integra nelle proprie
produzioni presso la Centrale, è di primaria qualità proveniente
dal solo Piemonte e in parte dalla Valle di Susa, in particolare la
quasi totalità dei soci della Cooperativa Abit produce latte
definito "di alta qualità" secondo i dettami del decreto
legislativo. Anche lo yogurt non è immesso sul mercato con il
marchio Valle d’Aosta, in quanto la Centrale non
possiede alcun marchio con questo nome.
Attualmente lo yogurt è confezionato a Gressan, ma a breve, come
da accordi contrattuali, sarà confezionato a Torino, al fine di
evitare i rilevanti costi di produzione conseguenti alla macchina
confezionatrice installata a Gressan, che non è adeguata ai livelli
di produzione; infatti è una macchina per produzioni artigianali ed
un suo utilizzo per produzioni industriali, risulta
antieconomica.
Alcuni produttori valdostani continuano a conferire il loro
latte alla Centrale. Eventuali altri produttori interessati a
conferire, nel futuro, latte valdostano, saranno bene accolti in
Centrale. Questo, d’altra parte, fa parte di delle
clausole dell’accordo con Abit. Non è stato certo il
gruppo Abit ad allontanare i produttori locali, ma sono stati
alcuni di loro a voler perseguire un’altra via.
Credo sia giusto che l’allevatore possa scegliere
l’offerta che in quel momento ritiene migliore.
Per quanto riguarda il rispetto delle linee strategiche ed
operative presentate alla valutazione di Finaosta, il gruppo Abit
dichiara di aver sviluppato i fatturati ed avviato un pesante
contenimento dei costi, per riequilibrare economicamente la
situazione di perdita. L’azienda ha inoltre portato
a Gressan nuove linee di produzione, come era negli accordi, quali
i tomini ed i gelati, il cui inizio di produzione è previsto per i
primi giorni di gennaio 2002; sono infatti in corso i collaudi
dell’impianto. L’Abit segnala inoltre
che sono in corso prove per la produzione di nuovi formaggi e che
il gruppo ha deliberato investimenti per circa 2 miliardi per la
meccanizzazione della produzione e per la preparazione e la
maturazione dei formaggi.
Presidente
La parola alla Consigliera Squarzino
Secondina.
Squarzino (PVA-cU)
Assessore, è difficile rispondere alla
pari quando non si hanno le stesse informazioni, nel senso che lei
ha fatto riferimento alle linee strategiche ed operative presentate
in sede di valutazione della Finaosta come linee che sono state
rispettate. Ora, queste linee noi non le conosciamo, il Consiglio
non le conosce! Il Consiglio conosce quello che lei, Assessore, ha
detto in quest’aula, quando ha chiesto al Consiglio
il 26 aprile di ratificare la delibera con cui si conferiva a
Finaosta il mandato per acquisire in gestione speciale la
partecipazione della Regione alla Centrale Laitière
d’Aoste, per poi cederla successivamente alla
società Abit.
In quell'occasione lei aveva spiegato che le finalità erano
l’attenzione alla salvaguardia occupazionale, il
mantenimento in capo alla Centrale del marchio, la garanzia di non
produrre fontina, la garanzia di ritirare il latte dai produttori
valdostani, e poi aveva anche parlato delle finalità di valorizzare
il marchio della Centrale, di tutelarlo giudizialmente, e di
utilizzare di preferenza il latte prodotto nel territorio della
nostra regione.
Rispetto alle dichiarazioni fatte il 26 aprile, qui però
c’è stato un fatto nuovo, ed è che la maggior parte
dei produttori di latte non conferiscono più il loro latte alla
Centrale, per cui la maggior parte del latte usato dalla Centrale
per lavorare i suoi prodotti è latte che non proviene dalla Valle
d’Aosta.
Ora lei mi deve spiegare, Assessore, cosa significano le scritte
che appaiono sulle confezioni dello yogurt. Può darsi che non ci
sia il marchio Valle d’Aosta, ma se sui contenitori
dello yogurt è scritto: "Centrale Laitière d’Aoste -
Freschi sapori dalla Valle d’Aosta", se è
raffigurato il Cervino, se appare chiaramente la scritta "Valle
d’Aosta", è chiaro il messaggio dato al consumatore:
"voi comperate un prodotto di alta qualità, legato alla Valle
d’Aosta, legato alla qualità del latte prodotto
nella regione". Questo si chiama "pubblicità ingannevole", questo
si chiama "uso improprio del marchio", questo si chiama "non usare
attenzione al consumatore"!
Credo che questo fatto vada messo in luce e non vada accettato
così supinamente. Lei non può, Assessore, mentre porta avanti una
politica che condivido, quella cioè della valorizzazione dei
prodotti locali, della valorizzazione del latte e della qualità del
latte, lei non può cedere il nostro latte di alta qualità alla
società Donzella di Roma!
Ho capito che non si può obbligare nessuno a comprare il latte
della Centrale, ma si tratta di assumere decisioni politiche
adeguate. Intanto non si può accettare che sia data al consumatore
un'informazione ingannevole. Ci sono tra l’altro,
non me lo faccia dire, fior di sentenze in questo senso, non solo!
Vorrei che fosse verificato se lo yogurt è prodotto nella Centrale
Laitière; a me non risulta!
Sarebbe interessante che anche gli organi
dell’USL preposti al controllo degli alimenti
facessero una verifica al riguardo. A me non risulta che questo
prodotto sia confezionato in Valle d’Aosta, quindi
la prego di fare una verifica in tal senso! Credo inoltre che non
sia sufficiente premurarsi solo di vendere una Centrale Laitière,
senza preoccuparsi contemporaneamente che gli obiettivi che lei,
Assessore, ha comunicato in Consiglio siano rispettati!
