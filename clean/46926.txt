Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3274 del 9 febbraio 2024 - Resoconto
OGGETTO N. 3274/XVI - Interpellanza: "Informazioni in merito
al personale della struttura residenziale di Variney e
all'istituzione di una commissione per la valutazione dei casi di
decesso".
Bertin (Presidente) -
Su richiesta della consigliera
Guichardaz e dopo accordi con l'assessore Marzi e i Consiglieri
interessati, ossia quelli che precedono l'interpellanza della
Guichardaz, anticipiamo le due interpellanze della consigliera
Guichardaz, la n. 86 e la n. 88, pertanto passiamo al punto n. 86
dell'ordine del giorno. Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Ringrazio i colleghi per questa
disponibilità. Torniamo a parlare di un tema che sicuramente
abbiamo attenzionato fin dall'inizio e credo che l'assessore Marzi
ce lo riconosca, tant'è che ha parlato di un
feuilleton
ottocentesco, perché effettivamente, sotto questo punto di vista,
la nostra azione è stata piuttosto incisiva. Il 17 novembre del
2022 vi è stata una presa d'atto della diserzione dei lotti 1, 2 e
3 per l'affidamento dell'assistenza infermieristica presso le
strutture di Variney, Morgex e Perloz e aveva un importo di oltre
17 milioni; successivamente, come sappiamo, il lotto 1, quello di
Variney, è stato aggiudicato a una cooperativa. A seguito di
quell'aggiudicazione e soprattutto non avendo ritrovato passaggi
secondo noi importanti, abbiamo iniziato quest'azione forte e
approfondita che ha portato anche, fra l'altro, alla revisione di
quell'appalto, inserendo, ad esempio, tutta la parte sulle UAP che
non era stata prevista nella prima fase di appalto.
Come dicevo, ci siamo concentrati quindi sia
sull'esternalizzazione di questa struttura, sui minutaggi ridotti a
seguito dello spostamento per le UAP, sulla formazione avviata
rispetto al personale infermieristico della struttura, sulla
mancata informazione dei pazienti rispetto a questa formazione,
sulle preoccupazioni ricevute da parenti degli ospiti delle RSA e
delle UAP rispetto al trasferimento. Molte di queste richieste ad
oggi non trovano una risposta e nel mentre è arrivata una lettera
dell'Associazione Cittadinanza Attiva, insieme al Responsabile
valdostano per i diritti dei malati in cui venivano condivise delle
segnalazioni riguardanti gravi ritardi ospedalieri, decessi e
presunte condotte del personale di Variney, a questa veniva data
risposta da parte dell'Azienda USL.
Come abbiamo ricordato nella scorsa seduta durante la
discussione del nostro
question time
, quella risposta che ha
fatto sua, perché poi ha riportato le stesse cose, non solo non ci
aveva convinte, ma l'avevamo anche trovata in qualche modo
offensiva, perché l'Azienda evidenziava che le segnalazioni erano
sì di estrema gravità, ma non vi era alcun doveroso accoglimento,
né partecipazione al dolore e alla rabbia riportati attraverso le
gravi segnalazioni di un'Associazione, di un Tribunale, che
sappiamo essere di supporto ai cittadini e sappiamo anche svolgere
un lavoro sicuramente meritevole.
Evidenziava oltretutto che dette segnalazioni non erano per
nulla circostanziate e pertanto si annunciava l'intenzione di
richiedere all'estensore di questa lettera di fornire le loro
informazioni sugli episodi e sui casi specifici.
Inoltre alle segnalazioni si rispondeva - e l'ha fatto anche
ieri rispondendo a un'interrogazione del consigliere Manfrin -
parlando di tasso di mortalità della struttura e di quattro figure
apicali che vigilano sulla gestione della struttura, ma come
abbiamo evidenziato nello scorso
question time
- ed è per
questo che abbiamo fatto quest'interpellanza -, nella lettera di
Cittadinanza Attiva non si parlava del numero dei decessi, ma
piuttosto dei ritardi degli accessi ospedalieri di alcuni di quelli
che poi si sono trasformati in decessi. Ricordiamo poi
quell'importante ruolo che svolgono Cittadinanza Attiva e il
Tribunale del diritto dei malati, che andrebbero innanzitutto credo
ringraziati per il lavoro che svolgono.
Come dicevo, nella sua risposta aveva evidenziato che vi era
stato un affiancamento del personale delle due strutture, quindi
del J.B. Festaz e di Variney, voluto e coordinato dalla Direzione
sanitaria e dall'area territoriale dell'Azienda USL, che sulla
struttura, oltre al Direttore sanitario, c'erano comunque altre tre
figure professionali apicali che vigilano sempre in capo
all'azienda, che ritenevate opportuno istituire una Commissione per
effettuare valutazioni
ad hoc
su ogni singolo caso di
decesso occorso dall'inizio dell'attuale modello di gestione.
Per questo noi le chiediamo, Assessore: "il periodo, le modalità
e gli esiti dell'affiancamento del personale delle due strutture,
con particolare riferimento alla valutazione redatta dal
Coordinatore infermieristico del J.B. Festaz sulla formazione del
personale della Cooperativa" che adesso si occupa della struttura
di Variney, glielo chiediamo in quest'interpellanza perché,
nonostante i mille accessi agli atti, nulla ci è stato fornito; "se
i minutaggi riferiti alla presenza del personale infermieristico
sui pazienti di UAP sono stati riportati ai minutaggi applicati
durante la gestione del J.B. Festaz... o se è intenzione della
Giunta ripristinarli; i nominativi e il ruolo delle tre figure
professionali apicali sempre in capo all'azienda che hanno svolto
attività di vigilanza sulla struttura; se è già stata istituita la
Commissione per effettuare le valutazioni ad hoc su ogni caso di
decesso occorso dall'inizio dell'attuale modello di gestione della
struttura e chi sono i componenti della stessa".
Presidente -
Risponde l'assessore Marzi.
Marzi (SA) -
La domanda è: "il periodo, le modalità e gli
esiti dell'affiancamento del personale delle due strutture, con
particolare riferimento alla valutazione redatta dal Coordinatore
infermieristico del Festaz sulla formazione del personale della
Cooperativa Quadrifoglio". Veniamo alla risposta: già in previsione
dell'accoglienza presso la struttura di Variney di pazienti
provenienti dal Festaz di Aosta è stato predisposto dall'Azienda
USL un percorso di formazione specifica dedicata agli infermieri
della Cooperativa che gestiva la struttura. L'attività formativa è
stata completata ed è consistita in un affiancamento osservativo
presso la struttura stessa del Festaz a partire dal mese di giugno
2023 per un totale di 60 ore. La formazione è stata finalizzata al
miglioramento delle competenze necessarie all'assistenza dei
pazienti ricoverati, così come previsto dal capitolato speciale di
appalto ed è stata finalizzata al migliore trattamento dei pazienti
ricoverati nella struttura stessa. Gli infermieri hanno pienamente
perseguito gli obiettivi formativi previsti; il personale viene
comunque sempre valutato semestralmente dal Coordinatore della
Cooperativa con una valutazione condivisa con il Coordinatore
aziendale.
Veniamo alla domanda n. 2: "se i minutaggi riferiti alla
presenza del personale infermieristico sui pazienti di UAP sono
stati riportati ai minutaggi applicati durante la gestione Festaz
previsti nella normativa, e nel caso questo non sia avvenuto, se è
intenzione della Giunta ripristinarlo". Il minutaggio riferito alla
presenza del personale nella struttura di Variney per i pazienti
UAP è coerente con le disposizioni regionali che definiscono i
requisiti per l'esercizio di attività socio-sanitarie nell'ambito
di strutture residenziali pubbliche e private. Lo stesso
corrispondeva, tra l'altro, a quanto già avveniva per tale nucleo
assistenziale quando lo stesso era ubicato presso la struttura del
Festaz, per cui c'era coincidenza.
Veniamo alla domanda n. 3 - e, tra l'altro, di questo abbiamo
dato contezza anche ai sindacati che abbiamo incontrato su questo
tema l'ultima volta due settimane fa -: "I nominativi e il ruolo
delle tre figure professionali apicali sempre in capo all'Azienda
USL che hanno svolto attività di vigilanza intensiva sulla
struttura" (mi sento di dire: e che continuano a svolgere). Le
figure aziendali presenti sono: il Direttore sanitario, cioè il
dottor Franco Brinato, che, tra l'altro, è il responsabile facente
funzione dell'Area territoriale dell'Azienda USL; il Responsabile
clinico, cioè la dottoressa Maria Giovanna Malatesta, che si occupa
della valutazione degli utenti ai fini dell'inserimento in
struttura, interfacciandosi con il gruppo di lavoro che si occupa
di facilitare le dimissioni ospedaliere complesse, e che è presente
settimanalmente in struttura per la predisposizione dei piani
assistenziali individualizzati insieme al personale della
Cooperativa; il RUP, o Responsabile Unico del Procedimento, cioè il
dottor Umberto Cout, che insieme al Direttore dell'Esecuzione del
Contratto, il DEC, mantiene l'interfaccia diretta con la
Cooperativa che cura la gestione; poi appunto il DEC, cioè il
Direttore dell'Esecuzione del Contratto, la coordinatrice
infermieristica Monica Coniari che, insieme al Responsabile Unico
del Procedimento, mantiene l'interfaccia diretta con la Cooperativa
che cura la gestione; il Direttore operativo, cioè la responsabile
professionale Duo Federica, che, in supporto al Direttore
dell'Esecuzione del Contratto, effettua i sopralluoghi per il
rispetto del capitolato relazionando al Direttore dell'Esecuzione
del Contratto stesso, nonché il Referente residenzialità, cioè R2
Variney, Perloz e Hospice, che è il Coordinatore infermieristico
aziendale. Quest'ultimo ha un ruolo di supervisione del processo ed
è presente nella struttura circa tre giorni alla settimana, si
interfaccia direttamente con il Coordinatore infermieristico della
cooperativa e segnala al Direttore dell'Esecuzione del Contratto
eventuali inadempienze. Tutte le figure citate, che sono, tra
l'altro, di grande responsabilità all'interno dell'Azienda USL,
attraverso queste procedure ben definite, monitorano e confermano
che l'assistenza erogata presso la struttura di Variney adempie le
normative del settore. Tali figure inoltre svolgono un ruolo a
garanzia della qualità del servizio assistenziale che viene
erogato. Tra l'altro, queste figure erano presenti, assieme al
sottoscritto e al Responsabile del Dipartimento, nell'incontro con
i sindacati su questo tema, che, ripeto, ha avuto un esito
assolutamente positivo visto anche quello che è stato tecnicamente
e non politicamente segnalato.
Veniamo alla domanda n. 4: "se è già stata istituita la
Commissione per effettuare le valutazioni ad hoc su ogni singolo
caso di decesso occorso dall'inizio dell'attuale modello di
gestione della struttura di Variney e chi sono i componenti della
stessa". In data 18 gennaio 2024 l'Azienda USL ha istituito
un'apposita Commissione composta da professionisti qualificati
dell'Azienda USL, che si pone quindi come soggetto terzo rispetto
alla struttura di Variney, ed è così costituita: dal Direttore del
Dipartimento di prevenzione, cioè il dottor Maurizio Castelli, il
quale in ambito aziendale presiede l'attività di prevenzione e in
tutte le sue articolazioni, dalla sicurezza negli ambienti di
lavoro, all'igiene e sanità pubblica; dal Direttore medico del
presidio ospedaliero, cioè la dottoressa Chiara Galotto, la cui
funzione è quella di presiedere il coordinamento e l'organizzazione
di tutte le strutture dell'area ospedaliera e dalla Dirigente del
SITRA, cioè la dottoressa Laura Plati, che è la responsabile del
Servizio Infermieristico, Tecnico, Riabilitativo, della Prevenzione
e della Professione Ostetrica aziendale, la quale, tra l'altro,
coordina l'organizzazione e l'attività di tutte le professioni
sanitarie.
L'Azienda USL ha quindi incaricato e impegnato i massimi vertici
aziendali delle aree di intervento del Servizio Sanitario Regionale
per fornire le migliori valutazioni sulla struttura residenziale di
Variney. È una scelta che si contraddistingue e che non può che
rassicurarci in merito alla qualità del lavoro che viene svolto e
alla grande attenzione che ne viene dedicata.
Mi sento di dire, tanto per fare un incrocio, che se una persona
si interfaccia con l'organigramma dell'Azienda USL, troverà il
responsabile dell'area territoriale facente funzione che è inserito
nelle operazioni di controllo in maniera assolutamente ordinaria,
poi dopo la Responsabile dell'Area ospedaliera, la dottoressa
Galotto, e poi dopo il passaggio diretto al Responsabile dell'Area
della prevenzione, per cui delle quattro aree di riferimento, tre
sono impegnate in quest'operazione canonica e straordinaria
rispetto alla struttura di Variney.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Abbiamo appreso alcune notizie
nuove, perché, come dicevo, dall'accesso agli atti non era stato
possibile, quindi abbiamo appreso che è l'Azienda USL che si è
fatta portatrice, quindi ha deciso materialmente la formazione fra
J.B. Festaz e Variney e quindi avrà deciso anche le modalità,
l'affiancamento osservativo e immagino anche abbia definito e abbia
comunque portato quel pieno perseguimento di cui lei ha parlato e
di cui noi ad oggi non abbiamo contezza perché, nonostante i tanti
accessi agli atti, non ci è stato fornito nulla anche rispetto a
questa formazione, quindi faremo nuovi accessi agli atti
sicuramente perché non c'è assolutamente evidenza di chi ha
disposto cosa, di chi ha fatto cosa e di chi ha certificato cosa.
Non ci interessano i nomi e cognomi degli infermieri ed è questo il
motivo della negazione dell'accesso agli atti, ma ci interessa
sapere chi ha formato, perché ha formato, quindi perché si è reso
necessario che colleghi, quindi persone con lo stesso profilo
professionale dovessero formare altri colleghi di un'azienda
privata e anche le modalità di tutto questo, perché sappiamo bene
che non rientra nelle loro competenze, soprattutto quando si tratta
di un'azienda privata. Magari a seguito della sua risposta potremo
avere delle notizie in più.
Rispetto al minutaggio quello di cui noi siamo in possesso,
quindi questo è il
feuilleton
ottocentesco di cui lei
parlava, ci dice che in questo momento sono previsti 72 minuti per
i pazienti di UAP contro i 107 minuti - e parlo del personale
infermieristico - previsti quando erano al J.B. Festaz. Adesso lei
ci dice invece che il minutaggio è lo stesso, quindi evidentemente
abbiamo un documento vecchio, chiederemo un aggiornamento e
naturalmente chiederemo anche il verbale della riunione che è stata
fatta due settimane fa per capire come mai secondo i sindacati
invece le ore sono le medesime.
Rispetto ai nominativi delle figure da lei evidenziate, le
figure dell'USL, credo siano meritevoli di nota, come ha detto lei,
sono persone che anni lavorano all'interno dell'Azienda e immagino
che sappiano bene la responsabilità che hanno sulle spalle anche a
seguito di quanto evidenziato dalle associazioni di cui abbiamo
parlato. Rispetto alla Commissione, è bene che sia già stata messa
in piedi, su questo chiederemo delle novità e degli aggiornamenti
perché ieri ha risposto al consigliere Manfrin dicendo che chi
certifica dopo due giorni la morte non ha mai chiesto le autopsie.
Abitualmente le autopsie vanno chieste da chi è all'interno di
quella struttura, almeno anche sotto questo punto di vista ho una
certa esperienza, quindi verificare tutto questo due giorni dopo
molto probabilmente non ha senso. Abbiamo poi letto invece la presa
di posizione dell'Ordine dei medici nella figura del suo
Presidente, che ha un po' detto le stesse cose dell'USL, chiedendo
sostanzialmente fatti precisi. Immaginiamo che questo lo chiedesse
per avere i nomi e i cognomi dei medici coinvolti e non certo per
conoscere invece i cittadini che hanno in qualche modo segnalato
queste mancanze.
