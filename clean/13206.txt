Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4183 del 15 febbraio 1993 - Resoconto
OGGETTO N. 4183/IX Iniziative concernenti i volontari del
soccorso ed il servizio trasporto handicappati nella Bassa Valle.
(Interrogazione)
Interrogazione A conoscenza che la nuova normativa
concernente il settore trasporti prevede il possesso della patente
KE anche per i volontari del soccorso già a partire dal prossimo
mese di luglio;
a conoscenza, altresì, della decisione di togliere il servizio
trasporto gratuito a favore degli handicappati della Bassa Valle
bisognosi di dure;
i sottoscritti consiglieri regionali
interrogano
l'Assessore competente per conoscere:
- quali iniziative sono state prese per mettere i volontari del
soccorso in condizioni di poter far fronte alla richiesta in tempo
utile, onde evitare la chiusura dei centri di soccorso che operano
sul territorio della Valle d'Aosta;
- i motivi per i quali è stato tolto il servizio di trasporto
agli handicappati della Bassa Valle bisognosi di cure presso il
poliambulatorio di Donnas.
F.to: Beneforti - Limonet - Ricco.
PresidenteHa chiesto la parola l'Assessore alla sanità ed
assistenza sociale, Cout.
Cout (PCI-PDS)
Per la guida delle ambulanze le
norme del nuovo codice della strada - articoli 115 e 116 del
decreto n. 2 del 30 aprile 1992 - prescrivono ventuno anni di età -
prima occorreva avere diciott'anni - la patente B e l'abilitazione
professionale rilasciata dall'Ufficio provinciale della
Motorizzazione Civile, che prima non era né prevista né
richiesta.
Pertanto, dal 1° luglio di quest'anno tutto il personale
dipendente e volontario, per poter continuare a guidare le
ambulanze dovrà possedere la speciale patente KE, secondo le norme
contenute negli articoli 307 e 317 del V Titolo della legge, dove,
tra l'altro sono previste anche le sanzioni in caso di
inosservanza: all'autista va una multa da 200.000 lire ad 800.000,
al responsabile dell'ente da 500.000 lire a 2.000.000, mentre il
veicolo verrebbe fermato per sessanta giorni.
Proprio per questo, l'Assessorato, in collaborazione con l'USL,
sta cercando di organizzare, per il personale dipendente e
volontario che svolge le mansioni di conducente di ambulanza, un
corso di preparazione al conseguimento dell'abilitazione
professionale (KE). Tale corso dovrebbe essere tenuto, dopo aver
contattato le scuole di guida esistenti nella Regione, nelle
quattro sedi di Morgex, Aosta, Châtillon e Donnas, per agevolare al
massimo la partecipazione degli interessati. Giovedì alle ore 17,00
ci sarà un'apposita riunione con i volontari e con l'USL per
definire la questione.
Per quanto riguarda la seconda domanda, cioè i motivi per cui è
stato tolto il servizio di trasporto agli handicappati della Bassa
Valle bisognosi di cure presso il poliambulatorio di Donnas, tengo
a precisare che tale servizio non è stato tolto, ma è stato
affidato all'Assessorato dei trasporti, perché l'incombenza non
poteva più essere espletata dal personale dipendente dall'USL per
carenza di organico e col rischio di non poterlo garantire in modo
adeguato.
In data 2 dicembre 1992 avevamo chiesto all'USL di svolgere
un'indagine sul territorio e di far avere i dati all'Assessorato al
turismo. In data 14 dicembre abbiamo effettuato dei solleciti
telefonici. Questi dati hanno tardato un po' ad arrivare e l'elenco
dei soggetti interessati ai trasporti ci è stato fornito con
ritardo. Ciò ha rallentato l'organizzazione da parte del competente
Assessorato, ma a partire dall'8 febbraio scorso il trasporto viene
garantito a tutti i soggetti che sono stati segnalati dai servizi
dell'USL.
Al momento è organizzato il trasporto per tutti i nominativi che
sono pervenuti. Forse ne potranno pervenire anche degli altri,
comunque il trasporto è organizzato una volta alla settimana: a
Morgex per due persone, a Donnas per tutte quelle persone che prima
erano servite con taxi, a Verrès e ad Aosta per una persona. Ad
Aosta viene poi organizzato per un servizio di trasporto per undici
persone a giorni alterni.
In questo modo il personale dipendente dell'USL può provvedere
più direttamente alle urgenze, come dovrebbe essere nella logica
del servizio, e può offrire anche la garanzia che, via via che
dovessero pervenire altri nominativi, il servizio possa essere
esteso a tutto il territorio.
Noi siamo convinti che questa scelta sia stata positiva, perché
ha riordinato il servizio dandogli anche la prospettiva di un
possibile ampliamento in caso di necessità.
Purtroppo ci sono stati dei ritardi, ma, come Assessorato, noi
abbiamo fatto quello che era nei nostri compiti, tant'è che abbiamo
anche sollecitato le risposte sui nominativi che avevamo
richiesto.
Presidente
Ha chiesto la parola il Consigliere
Beneforti.
Beneforti (DC)
Per quanto riguarda il primo
interrogativo prendo atto degli impe-gni che l'Assessore ha
dichiarato di assumere nei confronti dei con-ducenti delle
ambulanze, per favorire il conseguimento dell'abi-litazione
professionale prevista dalla nuova normativa di legge.
Si tratta di seguire da vicino che sia data la possibilità a
tutti di prendere l'abilitazione, onde evitare il blocco del
soccorso sul territorio. Se, infatti, entro luglio questi autisti,
che si prestano volontariamente a condurre le autoambulanze, non
hanno l'abilitazione prescritta, si blocca il servizio del
soccorso.
Pertanto, oltre ai corsi di preparazione, cerchiamo di dare
anche dei contributi economici alle associazioni del soccorso per
facilitare il conseguimento dell'abilitazione. Teniamo conto che
questi volontari per conseguire la patente KE devono sostenere dei
costi di non poca entità.
Credo che, oltre ai contatti tramite l'USL, ci debba essere un
contatto diretto tra l'Assessorato ed i rappresentanti delle
associazioni del soccorso in modo da mettere in movimento tutta
l'operazione in tempi brevi e così giungere a luglio senza sentirsi
dire che ci sono dei ritardi e che non si possono effettuare le
operazioni di soccorso.
Ritengo quindi che a breve, oltre alla convocazione dei
rappresentanti delle associazioni di soccorso o dell'associazione
del soccorso, perché le associazioni del soccorso si sono
raggruppate in un'unica associazione, c'è la possibilità...
(...Interruzione dell'Assessore Cout...)
...sì, anch'io sono d'accordo che vada fatta sull'intero
territorio... Però io dico che c'è anche un'associazione che
raggruppa le varie associazioni di volontariato, per cui
risulterebbe facilitata la possibilità di poterle incontrare e
vedere con loro quante sono, chi sono, quanto costa e quanto non
costa, per cercare di andare incontro al mondo del volontariato,
perché certamente noi, come ente pubblico, non siamo in condizione
di poter sopperire a tale servizio qualora si bloccasse il servizio
che questi cittadini volontariamente oggi fanno.
Per quanto riguarda invece il secondo punto - e vado svelto
perché il Presidente mi guarda - io prendo atto che è stato
ripristinato il servizio di trasporto degli handicappati, ma mi
auguro che simili vergogne non si abbiano più a ripetere.
Caro Assessore, la mattina del 2 febbraio, quando ho scritto
questa interrogazione, avevo letto sul giornale: "L'USL toglie i
taxi agli invalidi. Le auto venivano utilizzate soprattutto da
bambini in cura a Donnas e da logopedisti, fisioterapisti e
psicologi... Due pazienti hanno sospeso le cure". La Regione:
"Rimedieremo nel giro di pochi giorni". Nell'articolo si diceva
ancora: "Dal 1° gennaio l'USL di Aosta non offre più la possibilità
del trasporto agevolato attraverso l'autonoleggio in tutta la Bassa
Valle". Non leggo oltre.
Il giorno successivo, mercoledì 3 febbraio: "È un problema -
dice l'Assessore Cout - da risolvere con urgenza. Ci stiamo
attivando per farlo nel minore tempo possibile... L'Assessore
regionale alla sanità, Enzo Cout, sembra sconcertato
dall'interruzione del servizio taxi per il trasporto degli
handicappati al poliambulatorio di Donnas. Dopo che ho letto
l'articolo su questa vicenda, ho subito mandato miei funzionari a
verificare la situazione anche all'assessorato ai trasporti".
Assessore Cout, quando in Consiglio regionale si è parlò in
maniera particolare delle iniziative concernenti i tagli alla spesa
sanitaria pubblica - e gliel'hanno ricordato anche le Associazioni
dei paraplegici che in merito hanno emesso un comunicato sui
giornali - affermò: "In Valle d'Aosta i tagli in campo sanitario ed
assistenziale non avrebbero riguardato le fasce più deboli". Questo
è quello che lei dichiarò quando qui si approvò un ordine del
giorno.
Ora io credo che non ci sia nessun altro più debole dei bambini
handicappati. Allora la domanda che ci si pone è questa: "Chi sono
questi operatori dell'USL che assumono certe decisioni? Chi, in
Assessorato, permette loro di farlo?".
Assessore Cout, ma a chi compete decidere in questa Regione sui
tagli sanitari? Io voglio capirlo. Qui ci deve essere spiegato a
chi compete decidere sui tagli sanitari.
Quando abbiamo approvato il bilancio di previsione del 1993,
nessuno affermò, nello stanziare la spesa sanitaria, che dal 1°
gennaio 1993 avremmo tolto i taxi ai bambini handicappati della
Bassa Valle.
Io credo che chi ripiana i debiti dell'USL - e lo sappiamo tutti
- sia la Regione, però l'USL decide anche i tagli e l'Assessore ne
legge le decisioni suoi giornali.
Qual è l'immagine che, come Regione, noi diamo all'esterno con
questi articoli, che giustamente sono stati pubblicati dai
giornali? In uno c'è anche scritto: "Vergogna gratuita...".
Qual è l'immagine che noi diamo all'esterno di questa Regione,
che per effettuare dei tagli in campo sanitario colpisce i più
deboli, gli handicappati: quindici bambini che sono costretti a
sospendere le cure perché una mattina qualcuno dell'USL si alza e,
senza dire niente a nessuno, decide che questi mezzi di trasporto
non sono più messi a disposizione?
Mi auguro che questa vergogna non si debba più ripetere,
altrimenti mi verrebbero fuori anche parole diverse da quelle che
io ho appena detto.
