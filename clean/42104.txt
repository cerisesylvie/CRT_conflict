Classificazione
CASA DA GIOCO
FINANZA REGIONALE E LOCALE
Finaosta



Oggetto del Consiglio n. 1056 del 6 novembre 2019 - Resoconto
OGGETTO N. 1056/XV - Interrogazioni a risposta immediata:
"Modalità di attivazione di uno strumento finanziario partecipativo
(SFP) da parte di Casino de la Vallée S.p.A." e "Effetti contabili
sui bilanci di Finaosta e Regione a seguito della sottoscrizione
dello strumento finanziario partecipativo da parte di Casino de la
Vallée S.p.A.".
Rini (Présidente) -
Point n° 10.2 et point n° 10.3. Je
rappelle qu'on les discute ensemble.
La parola al collega Cognetta per l'illustrazione. Prego,
collega.
Cognetta (MOUV')
- Con questa interrogazione a risposta
immediata vorremmo chiarezza rispetto a quanto siamo venuti a
conoscenza relativamente allo strumento partecipativo che dovrebbe
essere stato o comunque sarà in qualche modo presentato, vista
l'omologa da parte del Tribunale del concordato, e la legge
prevedeva che venisse fatto appena subito dopo questa omologa.
In particolare la legge prevede - come ho scritto nella mia
interrogazione - che questo strumento partecipativo venga fatto da
parte di Finaosta in nome e per conto della Regione Autonoma Valle
d'Aosta. Alla luce di questa dicitura scritta in legge, legge
approvata il 4 luglio di quest'anno, sono a chiedere com'è
possibile fare questa cosa da un punto di vista tecnico, visto che
il debito - come sappiamo tutti - è di Finaosta, ma dovrebbe essere
anche la stessa società che sottoscrive tale debito. Questo ci
lascia piuttosto perplessi.
Sapendo che ci sono state delle difficoltà nella redazione del
documento stesso rispetto a questa dicitura, volevamo chiarimenti
da questa Presidenza.
Presidente -
La parola al collega Aggravi.
Aggravi (LEGA VDA)
- Per quanto riguarda la seconda
interrogazione a risposta immediata, questa vuole focalizzarsi
maggiormente sugli aspetti contabili che sono a me particolarmente
chiari. L'interrogazione che viene fatta al Presidente è proprio
quella di conoscere quali saranno gli effetti contabili che la
sottoscrizione o, meglio, l'emissione di questo strumento porterà
al bilancio di Finaosta e al bilancio regionale. Leggendo il
bilancio di Finaosta, effettivamente si conferma il fatto che,
comunque vada, qualsiasi sia l'operazione su questo credito,
ovviamente ci sarà un addebito o comunque un effetto che non
influenzerà il risultato economico del bilancio di Finaosta.
Noi vogliamo comprendere come si materializzeranno gli effetti
sul bilancio regionale, in particolare a livello consuntivo, ma
anche quali sono gli effetti sul bilancio di Finaosta perché
ricordiamo che, per quanto questi mutui siano fatti con fondi di
natura regionale, la titolarità del credito è in capo alla
finanziaria regionale.
Presidente -
La parola al Presidente Fosson.
Fosson (PNV-AC-FV)
- Con riferimento alla domanda posta
dal Consigliere Cognetta, se cioè la legge dello strumento
finanziario partecipativo debba essere modificata, la risposta è
no. La legge regionale in questione, infatti, regola gli
adempimenti necessari all'emissione e alla sottoscrizione dello
strumento derivante dalla conversione del credito residuo di 48
milioni in ragione dei mutui a suo tempo concessi alla società
Casino de la Vallée in modo chiaro ed esaustivo. Più nello
specifico, la legge stabilisce la conversione in apporto
patrimoniale del credito, che lo stesso Tribunale, nel decreto di
omologa, dichiara di essere vantato dalla Regione autonoma Valle
d'Aosta e quindi dal socio per il tramite di Finaosta. Sotto questo
profilo, la legge n. 8 del 2019 distingue il titolare dello
strumento finanziario partecipativo - che per l'appunto è la
Regione - dal sottoscrittore per delega dello stesso, vale a dire
Finaosta S.p.A., secondo lo schema civilistico del mandato con
rappresentanza (articolo 1704), essendo la Regione la titolare del
credito nei confronti di Casino de la Vallée, derivante dai
contratti di mutuo a suo tempo stipulati per il tramite di
Finaosta, secondo lo schema civilistico del mandato senza
rappresentanza (articolo 1705) in favore della società oggi in
concordato. Il certificato già emesso da Casino de la Vallée S.p.A.
nell'assemblea straordinaria dell'8 luglio - e si possono andare a
leggere i verbali perché è chiarissimo - in attuazione della citata
legge regionale sarà quindi offerto in sottoscrizione
dall'Amministratore unico di Casino e al Presidente di Finaosta, e
il Presidente di Finaosta dichiarerà di sottoscrivere formalmente
lo strumento in nome e per conto della Regione, sempre in
conformità alla legge regionale e al mandato ricevuto a fronte
dell'apporto dei crediti residui derivanti dai contratti stipulati
per il tramite di Finaosta, per il finanziamento dei piani di
investimento per la ricostruzione della Casa da gioco e dell'Hotel
Billia. Non ci sarà quindi nessuna modifica societaria. Questo è il
parere espresso in più punti da diversi consulenti, sia di Finaosta
che dall'Assessorato. Il procedimento, è vero, ha necessitato di
vari approfondimenti, perché non è una cosa tra le più
semplici.
Io però politicamente vorrei sottolineare quanto scrive il
Tribunale di Aosta alla pagina 18: "
L'apporto dell'intero
credito vantato da Finaosta al patrimonio CAVA mediante lo
strumento finanziario partecipativo previsto dalla citata legge e
le conseguenti... consentono di ritenere superata la complessa
situazione contabile in esame, atteso che mediante la conversione
di cui sopra il patrimonio netto, alla data dell'omologa,
rispetterà le previsioni di cui all'articolo 182
". Ma ancora di
più, alla pagina 21 del documento del Tribunale, al punto 5 si
dice: "
La società ricorrente deve portare a compimento, entro 60
giorni dalla data dell'omologazione, l'iter finalizzato alla
conversione del credito di euro 48 milioni, vantato dalla Regione
autonoma Valle d'Aosta per il tramite di Finaosta, in apporto
patrimoniale in conformità a quanto previsto dalla legge regionale
4 luglio 2019 n. 8 e ne terrà costantemente informato il
Commissario giudiziario, il quale al termine riferirà al giudice
collegato
". Questo per dire l'importanza che ha avuto questa
legge nell'aver consentito l'omologa del concordato e quanto il
Tribunale aspetti la sottoscrizione di questo strumento.
Ho detto all'inizio - mi è stato comunicato ieri - che in data
12 novembre, in tarda mattinata, presso lo studio del notaio
Marcoz, avverrà la conclusione di questo procedimento con la
stipula e la consegna a Finaosta di questo documento di
contabilità.
Présidente -
La parole au collègue Cognetta pour la
réplique.
Cognetta (MOUV')
- Innanzitutto chiederei copia di tutta
la documentazione che lei ha citato, perché così posso formalizzare
meglio l'esposto che farò. Perché farò un esposto? Molto
semplicemente perché quello che lei ha dato come risposta non era
inerente alla domanda che le ho fatto. Di conseguenza, come al
solito e come è suo uso fare, lei dice che è una questione molto
tecnica ed è talmente tecnica che non ha capito la domanda.
Allora vede, caro Presidente, io le chiederei per gentilezza di
dare tutta la documentazione a me e a chiunque ne farà richiesta -
e lo faccio formalmente in quest'Aula -, perché voi non state
rispettando ciò che avete scritto nella legge. Poi le vorrei
ricordare una cosa molto importante: di pareri su leggi e su altre
questioni fatte in quest'Aula, che poi si sono rilevate
completamente sbagliate, ne abbiamo una certa casistica. Pertanto,
che lei si appoggi su pareri che ha fatto fare lei... guardi, non
so come dire, mi fa sorridere, perché sicuramente avremo molto da
dire su questo argomento. La ringrazio per la risposta.
Presidente -
La parola al collega Aggravi.
Aggravi (LEGA VDA)
- Presidente, io non sono degno di
risposta? Lei non mi ha risposto! Quali sono gli effetti sul
bilancio della Regione e il bilancio della Finaosta? Non ho
ricevuto risposta. Anch'io le chiedo la documentazione, perché mi
riservo a questo punto... non so se arriverò a tanto con un
esposto, ma sicuramente io, da qui al 16 dicembre, quando lei dovrà
votare questo bilancio - perché lo dovrà votare prima o poi - le
chiederò tutto quanto.
Le dico un'altra cosa. Lei oggi ha fatto impallidire Monsieur de
La Palice. Qualcuno le ha chiesto qualcosa e lei ha risposto
un'altra questione. Dire che l'omologa c'è stata grazie a questa
legge, mi perdoni, è una difesa disperata della sua posizione. Mi
perdoni davvero.
Sul discorso contabile, io l'ho già detto: ci sono troppi
avvocati che girano in questa Regione e pochi contabili. Ripeto: mi
riserverò di valutare a fondo gli effetti sul bilancio e spero di
avere prima o poi una risposta. Però le dico... e questo lo dico al
Presidente del Consiglio, poiché purtroppo su queste questioni...
se uno fa una domanda, almeno avere una risposta sull'argomento,
perché io oggi non ho avuta nessuna risposta.
