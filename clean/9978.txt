Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3560 del 8 luglio 1992 - Resoconto
OGGETTO N. 3560/IX Definizione del contratto di lavoro dei
dipendenti regionali.
(Interpellanza)
Presidente
Do lettura dell'interpellanza presentata dai
consiglieri Bondaz e Chiofalo:
Interpellanza Visto il rinvio da parte del Presidente della
Commissione di Coordinamento della legge relativa al contratto di
lavoro del personale regionale 1991-1993;
Esaminate le motivazioni del rinvio;
Preoccupati dei riverberi negativi nei confronti del personale
regionale che da tempo attende la definizione del contratto di
lavoro;
tutto ciò premesso i sottoscritti consiglieri regionali
interpellano
la Giunta regionale per sapere:
- se vi sono state valutazioni congiunte con le OO.SS. sul
rinvio della legge;
- se la Giunta regionale si è attivata nei confronti del
ministero per la Funzione Pubblica e quali esiti hanno avuto i
colloqui, se avvenuti;
- quali intenzioni ha la Giunta regionale per salvaguardare i
dipendenti regionali sulla base delle intese raggiunte in sede
sindacale e con l'approvazione dell'assemblea del personale.
Presidente
Ha chiesto di parlare il Consigliere Bondaz,
ne ha facoltà.
Bondaz (DC)
Sarò estremamente breve perché preferirò
sentire le risposte che il Presidente ci darà.
Le domande e poi le intenzioni della Giunta verranno svolte dal
Presidente stesso. La nostra preoccupazione per la presentazione di
questa deliberazione viene dal fatto che la legge sul contratto del
personale è stata rinviata con delle osservazioni, che per alcune
parti stravolgono quello che era il senso della legge votata dal
Consiglio regionale.
Altri punti del rinvio sono obiettivamente delle cose poco
credibili e pertanto volevamo sapere quale era l'intendimento della
Giunta in relazione a questo problema, che è sufficientemente
grave, nel senso che la Giunta da me presieduta aveva ricevuto la
piattaforma sindacale solo nel mese di fine luglio o agosto
dell'anno passato, per cui dopo sono avvenute tutte le riunioni con
i sindacati.
C'era stata anche una riunione del personale, convocata dalle
organizzazioni sindacali, che aveva dato consenso alla allora bozza
di legge, poi approvata dal Consiglio regionale.
Ecco, al di là delle domande vorremmo sapere quali sono gli
intendimenti della Giunta in relazione a questo problema, che
riveste particolare importanza nei confronti del personale
regionale, perché ormai è un anno e mezzo che ne aspetta la
soluzione.
Presidente
Ha chiesto di parlare il Presidente della
Giunta Lanivi, ne ha facoltà.
Lanivi (GM)
Rispetto all'interpellanza, per dare una
risposta al Consigliere Bondaz, posso comunicare che la Giunta ha
già adottato il provvedimento che dovrebbe venire in discussione
nella prossima seduta del Consiglio regionale.
Ciò vuol dire che sono stati avviati e terminati gli incontri
con le organizzazioni sindacali e credo sia interesse comune
operare in modo che questo provvedimento sia approvato, con alcune
modifiche del contratto.
Sinteticamente, la Giunta ha già presentato il provvedimento che
sarà, mi auguro, in discussione nella prossima riunione del
Consiglio regionale.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Mi spiace dover dire che non sono
soddisfatto, perché non ho ricevuto le risposte che erano inserite
nell'interpellanza.
Non ho avuto risposte circa le valutazioni congiunte tra la
Giunta e le organizzazioni sindacali in relazione al rinvio della
legge, né se la Giunta si era attivata nei confronti del Ministero
della Funzione Pubblica e quali erano stati gli esiti di questi
incontri.
Ho avuto viceversa risposta, in relazione a quello che intende
fare la Giunta; cioè riapprovare con modificazioni la legge, a suo
tempo approvata.
Ora, se la legge è quella pervenuta ai Gruppi, mi permetto di
dire che è una riapprovazione a danno dei dipendenti, perché viene
eliminato l'articolo 7, concernente le mense.
Per quanto riguarda l'articolo 8, che è forse l'articolo più
importante, relativo al compenso economico che la Regione dovrebbe
pagare, vi è una norma di garanzia che mi permetto di dire non ha
nessun significato né legislativo, né giuridico.
E' quindi una presa in giro per il personale, perché non credo
che una legge di questo genere passerà indenne al vaglio del
Governo con una semplice proposta di garanzia.
Quindi valuteremo la legge nel senso più completo non appena
arriverà alle commissioni.
Ci auguravamo che la Giunta avesse riapprovato la legge, a suo
tempo approvata, senza nessuna modificazione, perché questi erano
gli intendimenti che erano venuti sia dai sindacati, sia dal
personale, il quale aveva dato il suo beneplacito.
Questa legge così riapprovata, se questo è il senso della
proposta che è stata inviata e che ho appena intravisto, mi pare
limitativa rispetto alle esigenze a suo tempo valutate dal
personale tutto.
Presidente
Ha chiesto di intervenire per una breve
precisazione il Presidente della Giunta Lanivi, ne ha facoltà.
Lanivi (GM)
Chiedo scusa per la telegraficità della
mia risposta.
Intendevo solo non ripetere il dibattito che si aprirà nella
discussione di questo provvedimento quando sarà all'esame del
Consiglio.
Voglio solo rassicurare il Consigliere Bondaz che le
organizzazioni sindacali sono state sentite e concorrono su questo
tipo di proposta.
