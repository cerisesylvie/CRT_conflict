Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 2643 del 25 giugno 1997 - Resoconto
SEDUTA ANTIMERIDIANA DEL 25 GIUGNO 1997
OGGETTO N. 2643/X Completa applicabilità della legge regionale
recante norme in materia di lavori pubblici. (Interpellanza)
Interpellanza Premesso che la legge regionale 20 giugno 1996, n.
12 avrebbe la finalità di riformare e rilanciare l'esercizio
dell'attività amministrativa in materia di opere e lavori pubblici
secondo criteri di efficienza e di efficacia, garantendo la qualità
progettuale ed esecutiva, la certezza dei risultati, l'uniformità
dei comportamenti e l'utilizzo di procedure improntate a
tempestività, trasparenza e correttezza;
Sentiti diversi operatori locali del settore che incontrano non
poche difficoltà a causa della farraginosità delle procedure e del
complesso normativo nel suo insieme;
Considerato che numerose disposizioni appaiono di difficile
applicazione anche da parte degli enti locali, le cui strutture
amministrative non sono sempre adeguate a far fronte agli
adempimenti previsti dalla legge;
Rilevato che, ai sensi dell'articolo 30, avrebbe dovuto essere
approvato, entra trenta giorni dall'entrata in vigore della
suddetta legge, il capitolato generale per i lavori pubblici di
competenza della Regione;
Rilevato, altresì che la struttura centrale di coordinamento, di
cui all'articolo 40, non è ancora riuscita, a un anno dall'entrata
in vigore della suddetta legge, a organizzare quelle attività
inerenti alla tenuta e all'aggiornamento dell'albo regionale di
preselezione, della banca dati - osservatorio dei lavori pubblici e
dell'elenco prezzi;
tutto ciò premesso, i sottoscritti Consiglieri regionali
Interpellano
l'Assessore competente per conoscere se ed entro quali termini
ragionevoli intende procedere al fine di rendere completamente
operativa la legge di cui in premessa oppure se non ritiene più
opportuno provvedere a effettuare migliorie di quelle parti che
sono tuttora inapplicate o sembrano addirittura inapplicabili.
F.to: Tibaldi - Marguerettaz
Presidente Ha chiesto la parola il Consigliere Tibaldi.
Tibaldi (Ind) Fra due giorni scocca il termine ultimo del regime
transitorio di 12 mesi previsto dalla legge 12/96 di rilancio del
settore dei lavori pubblici, entrata in vigore esattamente il 27
giugno 1996. Quindi sta terminando quel congruo periodo di
transitorietà che era stato fissato per permettere il rodaggio
della complessa normativa sui lavori pubblici e per consentire il
dispiegamento dell'efficacia di tutte quelle regole che in esso
sono contenute.
Lo scopo di quest'interpellanza, che è stata presentata insieme
al collega Marguerettaz, è quello di capire se, terminato questo
regime di transitorietà, fra due giorni la legge sarà in grado o
meno di entrare nel cosiddetto "pieno regime".
Seguendo il dettato legislativo, che è abbastanza articolato,
sarebbe interessante sapere alcune cose dall'Assessore competente,
in particolare, quante gare di appalti per lavori pubblici di
interesse regionale sono stati indetti dopo il 27 giugno 1996.
Adesso queste domande non sono particolarmente identificate
nell'interpellanza, però spero che nella relazione l'Assessore sia
in grado, al termine di questo primo anno di regime transitorio, di
tracciare un quadro di quella che è stata l'attività - o di quella
che non è stata l'attività - svolta dalla Giunta in questo periodo.
Quindi, si chiede di sapere quante gare di appalti per lavori
pubblici di interesse regionale sono state indette dopo il 27
giugno 1996; è bene sapere quanti cicli di realizzazione sono stati
avviati seguendo questa nuova impostazione e a che punto si trovano
questi cicli, per sapere se queste procedure singole non si sono
piuttosto invischiate in quella che è la giungla delle norme e
delle sottonorme, delle commissioni, sottocommissioni e centri di
coordinamento che sono previsti. E ugualmente sapere quante
prestazioni di servizi di ingegneria e di architettura sono state
affidate dopo questa data del 27 giugno; se è già stato predisposto
dalla Giunta il testo di legge che dovrebbe uniformare ai principi
della legge 12 la disciplina per la realizzazione dei lavori
relativi ai beni culturali, tutti punti che sono indicati in
maniera precisa e tassativa nella legge.
E ancora si chiede di sapere se gli atti amministrativi che sono
identificati come indispensabili per dare piena operatività alla
legge 12 e per superare questa fase transitoria, atti a cui si fa
riferimento nella circolare esplicativa n. 5113 del 15 novembre
1996, sono stati adottati dalla Giunta; nella fattispecie, se
l'elenco regionale dei collaudatori, di cui all'articolo 17, è
stato istituito dalla Giunta, se la Giunta ha sentito gli ordini
professionali interessati e se è già disponibile presso il servizio
competente dell'Assessorato. E ancora, quali sono i criteri di
aggiudicazione degli appalti; quali le modalità di applicazione
della procedura di valutazione delle offerte anomale; se gli schemi
tipo di capitolati d'oneri, di cui all'articolo 29, per i servizi
attinenti all'ingegneria e all'architettura sono stati predisposti
e a tal proposito, se la Giunta con apposita deliberazione ha
provveduto ad istituire la Commissione paritetica fra funzionari
regionali e organi professionali. Lo stesso dicasi per i bandi per
servizi, di cui all'articolo 20, i cui contenuti avrebbero dovuto
essere proposti sempre da questa commissione paritetica.
Poi c'è una competenza del Consiglio regionale, il capitolato
generale di cui all'articolo 30 per i lavori pubblici di competenza
della Regione, che costituisce il cosiddetto "contratto tipo", che
avrebbe dovuto essere approvato entro 30 giorni dall'entrata in
vigore della legge, vale a dire entro il 27 luglio ?96.
Sono previste ancora l'istituzione della banca dati -
osservatorio dei lavori pubblici presso l'Ufficio centrale di
coordinamento, la definizione dei requisiti professionali e le
modalità di accertamento della certificazione di qualità, di cui
all'articolo 44, che dovrebbe essere approvato - ma può darsi che
entro due giorni riesca a farlo la Giunta - entro un anno
dall'entrata in vigore della legge; il censimento degli studi e
delle progettazioni già eseguite, di cui all'articolo 47, anche
questo da disporre entro un anno dall'entrata in vigore; l'elenco
prezzi elementari predisposto dall'Assessorato ai lavori
pubblici.
Poi deve essere organizzato l'albo regionale delle imprese, in
proposito è stata adottata solo il 26 maggio scorso dalla Giunta
regionale una deliberazione, la n. 1840, che approva
l'articolazione dell'albo su tre livelli del sistema di
qualificazione, che stabilisce le modalità e i criteri di accesso
all'albo stesso, che fissa i limiti degli importi e degli appalti
di lavori pubblici di interesse regionale; deliberazione che
costituisce un presupposto per l'albo, ma non è l'albo, e che è
soggetta al visto ancora della Commissione di Coordinamento.
Si tenga presente - questo è scritto in legge - che l'iscrizione
all'albo è condizione necessaria per la partecipazione alle gare
per l'affidamento degli appalti di lavori pubblici di interesse
regionale, e questo è chiaramente sancito dell'articolo 23. L'albo
ancora non pare esistere e avrebbe dovuto essere adottato entro 3
mesi - cioè entro il 27 settembre dello scorso anno -dall'entrata
in vigore della legge, dovrebbe essere organizzato presso la
struttura centrale di coordinamento e probabilmente avrebbe già
dovuto essere sottoposto al primo aggiornamento semestrale.
Cosa ha fatto la struttura centrale di coordinamento - questa è
una domanda che è contenuta nell'interpellanza, il cui quesito
generico la racchiude - a un anno dalla entrata in vigore della
legge? Ha organizzato la raccolta e la composizione degli schemi di
settore, di sviluppo e di previsione e di tutta la documentazione
utile alla redazione regionale dei lavori pubblici del programma
regionale di previsione e del programma regionale operativo? Ha
coordinato questa struttura le proposte dei vari assessorati,
segnalando eventuali incompatibilità? Ha inviato le informazioni
inerenti ai singoli atti pianificatori alla banca dati -
osservatorio dei lavori pubblici, che dovrebbe essere stata
istituita e organizzata su base informatica entro la fine dello
scorso anno? Abbiamo già visto che questa struttura non ha potuto
tenere né tanto meno aggiornare l'albo di preselezione, in quanto
inesistente.
Poi abbiamo l'elenco dei prezzi unitari, altro atto
fondamentale, perlomeno così dichiarato quando la legge venne
presentata e votata da questo Consiglio il 13 marzo dello scorso
anno. Si tratta di un elenco dei prezzi unitari delle singole voci
di lavorazione, delle forniture, della mano d'opera, dei noleggi,
delle attrezzature e dei materiali che vengono utilizzati nei
lavori di interesse regionale. Avrebbe dovuto essere anche questo
approvato entro l'anno di regime transitorio.
Sempre a proposito di coordinamento, come stanno operando i
coordinatori dei cicli dei singoli lavori pubblici, le cui funzioni
sono assimilate a quelle del responsabile unico del procedimento
che è previsto dalla legge Merloni? In particolare, negli enti
locali il coordinatore del ciclo corrisponde spesso alla figura del
segretario comunale; sappiamo che negli enti comunali minori i
segretari comunali sono spesso part-time, si appoggiano a tecnici
comunali che sono previsti in forma consorziata fra più
amministrazioni, e spesso si appoggiano a soggetti esterni per
svolgere le proprie mansioni. Ciò significa che aumenta
considerevolmente la spesa pubblica. Da un lato abbiamo le
responsabilità che sono in capo al cosiddetto "coordinatore del
ciclo", dall'altro le competenze che vengono affidate a soggetti
esterni. C'è questa suddivisione un po' strabica di competenze e
responsabilità.
Questa che è stata tracciata seguendo analiticamente il percorso
della legge è la legge n. 12, è la monumentale articolazione della
legge 12; con quest'interpellanza si vuole sapere come l'Assessore
o la Giunta intendono dare applicazione a questo fardello normativo
al termine dell'anno transitorio, dopo di che entrerà - o dovrebbe
entrare o non entrerà, sentiremo dalla risposta dell'Assessore - a
pieno regime in vigore la legge. Finora abbiamo visto che i termini
non sono stati rispettati, gli adempimenti non sono stati onorati,
molti organismi non sono stati istituiti e la legge diciamo che non
è operativa in quasi nessuna sua parte.
A questo quesito molto formale di questa interpellanza
corrisponde, come ben sappiamo, la demoralizzazione di una classe
imprenditoriale che è rappresentata dagli edili valdostani,
demoralizzati perché al loro sconforto non sono corrisposte
soluzioni; queste non sono parole mie, ma sono parole del
rappresentante della categoria degli edili. Imprenditori valdostani
che, come abbiamo avuto più volte occasione di sentire tramite
incontri personali e come è stato relazionato in maniera molto
precisa dalla Banca d'Italia in una relazione che ci è stata
consegnata ieri, sono diventati dei subimprenditori in quanto
lavorano a livello di subappalto per imprese esterne, che sono
aggiudicatarie a maggioranza di quelli che sono gli appalti indetti
dalla regione.
Di fronte a questo stato di cose l'Assessore conosce benissimo
che l'umore di questa gente non è assolutamente ad alti livelli, sa
che gli imprenditori in questa situazione non possono crescere né
in termini di fatturato, né in termini di qualità professionale, e
che non ci sono grandi prospettive, a meno che sia già in
previsione qualche modifica, qualche variazione applicativa di
questa legge che è un monumento alla burocrazia e al dirigismo e
che ricalca nelle parti forse peggiori la legge Merloni.
Lascerei la parola all'Assessore per vedere se e come intende
dare attuazione a questa legge, che agli occhi dei più appare come
un grande esercizio di stile giuridico, difficilmente applicabile
alla realtà valdostana.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) La mia risposta si articolerà in due
tempi. Il primo tempo sarà dedicato alla risposta
sull'interpellanza, il secondo tempo nei limiti del possibile a
tutti gli altri quesiti che non sono contenuti nell'interpellanza.
Comunque fin d'ora mi impegno a fornire tutta la documentazione,
relazioni, quadri, stato di attuazione della legge ai consiglieri
interpellanti.
Il primo tempo, dicevo, si riferisce all'interpellanza, che devo
dire, fossi stato un consigliere di minoranza, avrei presentato
anch'io; mi sembrava costruttiva, mi sembrava non polemica, dava
l'opportunità di chiarire alcuni aspetti dell'attuazione della
legge.
Altra cosa sarà il secondo tempo, sul tenore dell'intervento di
Tibaldi, al quale darò risposte successivamente.
Partendo dall'interpellanza, vediamo le premesse.
Si dice: "Sentiti diversi operatori locali del settore che
incontrano non poche difficoltà a causa della farraginosità delle
procedure e del complesso normativo nel suo insieme;", ma questo
non è vero perché abbiamo fatto su questa legge riunioni in tutti i
comuni, in tutte le comunità montane, con gli amministratori
locali, con i segretari e con i tecnici comunali. I vari operatori
locali sono 2-3 segretari, cosa anche confermata nell'ultimo
incontro che abbiamo avuto all'Associazione dei sindaci. Peraltro i
segretari hanno scritto anche alcune lettere all'Assessorato ai
lavori pubblici, alle quali abbiamo dato delle risposte; al limite
farò pervenire gli interpellanti copia delle risposte.
È interessante sottolineare una delle richieste dei segretari
comunali: "Va poi rilevato che mentre la legge Merloni prevede per
il coordinatore unico una specifica remunerazione, correlata
all'importo dell'opera, la legge regionale, pur prevedendo maggiori
competenze e responsabilità a carico del coordinatore del ciclo,
nulla stabilisce in proposito". A me pare che l'obiettivo di alcuni
segretari non sia quello di dire che la legge regionale non è
applicabile o non funziona, ma sia quello di utilizzare il
grimaldello della legge n. 12 per ottenere dei benefici di tipo
economico. Attenzione, perché la legge regionale non prevede la
figura del coordinatore unico introdotta dalla legge n. 109.
"Considerato che numerose disposizioni appaiono di difficile
applicazione anche da parte degli enti locali - si dice ancora
nelle premesse dell'interpellanza -, le cui strutture
amministrative non sono sempre adeguate a far fronte agli
adempimenti previsti dalla legge"; a me pare che questa riprenda in
toto quella che è la posizione di alcuni segretari comunali, ma ciò
non è vero. Però pensiamo per un momento che la legge n. 12 non
esista; chiedo quali sono le responsabilità dei segretari comunali.
Quando il sindaco dà il via al pagamento di uno stato di
avanzamento, chi è che compila lo stato di avanzamento per il
sindaco? Il problema è che la legge n. 12 va proprio a individuare
in quella che prima Tibaldi definiva burocrazia, dove nessuno è
responsabile di niente, va ad individuare un responsabile. Per
quanto attiene l'Amministrazione regionale individua all'inizio di
ogni ciclo del lavoro il responsabile di riferimento di quel ciclo,
quindi il sindaco, il cittadino, l'operatore economico, chi vuole
avere delle informazioni su un'opera pubblica che si sta
realizzando, sa che andando nell'Assessorato competente trova un
responsabile per quel lavoro. Non c'è più il travaglio che c'era
precedentemente di dover forse passare da un ufficio all'altro,
senza che nessuno sia in grado di dare delle risposte. Quindi a me
pare che questo sia un falso problema, perché le responsabilità che
i segretari non si vogliono assumere, se le devono assumere; non
penso che sia competenza del sindaco assumersi la responsabilità
della gestione di un lavoro. Tenete presente che i lavori pubblici
che appaltano i singoli comuni hanno un progettista, che ha le
responsabilità che sono a capo del progettista, hanno un direttore
dei lavori a cui fanno capo le responsabilità proprie di quella
figura, a volte c'è chi fa la contabilità al quale competono le
responsabilità di chi segue la contabilità.
Non chiediamo al segretario di fare il progetto, di fare il
direttore dei lavori, di controllare se la contabilità è esatta;
queste figure, che comunque già esistono in un ciclo di lavoro,
hanno una ben precisa assunzione di responsabilità dal punto di
vista della legge. Il segretario comunale o una delega eventuale
che il segretario comunale può dare all'interno delle strutture
delle singole amministrazioni comunali sono solo punto di
riferimento per il cittadino, che ha bisogno di chiedere
un'informazione; questo nello spirito della separazione fra scelte
politiche, che sono quelle di indirizzo, e scelte di tipo
tecnico-burocratico. Quindi questo è un falso problema, perché
prima della legge n. 12 chiedo al Consigliere Tibaldi chi era il
responsabile di alcuni atti all'interno della pubblica
amministrazione: solo il sindaco, che magari ha la quinta
elementare? Quindi, ripeto, questo è completamente un falso
problema.
Sul problema poi dell'organizzazione, non solo la legge n. 12 ma
anche la Merloni prevede che si possano utilizzare dei supporti
esterni. Però i comuni che non sono organizzati per avere al loro
interno le figure che sono in grado di gestire un appalto, possono
o consorziarsi come comuni, oppure utilizzare una struttura come la
comunità montana per creare un minimo di supporto tecnico. Allora
qui i comuni vogliono avere competenze, vogliono avere maggiori
risorse, vogliono potere appaltare, e poi non vogliono assumersi
responsabilità? Non tocca all'Amministrazione regionale andare
nella direzione di integrare, coordinare, modificare o organizzare
delle strutture burocratiche dei singoli comuni!
Continua l'interpellanza: "Rilevato che, ai sensi dell'articolo
30, avrebbe dovuto essere approvato, entra trenta giorni
dall'entrata in vigore della suddetta legge, il capitolato generale
per i lavori pubblici di competenza della Regione;"; un capitolato
l'Amministrazione regionale lo ha messo in essere, infatti continua
ad appaltare e nessun lavoro è stato bloccato. Il capitolato
definitivo non è stato ancora approvato perché nel frattempo sono
uscite norme nuove sulla sicurezza, sulla 626, che prevedono una
revisione di questo capitolato, e stiamo procedendo alle modifiche
anche utilizzando competenze esterne all'Assessorato. Però
l'aggiornamento del capitolato è stato fatto entro i 30 giorni,
prova ne è che nessun lavoro è stato bloccato. Nella lettera che
abbiamo inviato ai sindaci e ai segretari comunali abbiamo
sottolineato quanto più volte avevamo già verbalmente ribadito
nelle varie riunioni, e cioè: "si ribadisce quindi la disponibilità
di questo Assessorato, come già comunicato con nota... eccetera,
eccetera, ... nel fornire tutti i chiarimenti e il supporto
necessario agli enti locali nell'applicazione della legge regionale
n. 12". Ma se non ci fosse la legge n. 12, i segretari comunali non
avrebbero una minore difficoltà nell'applicazione della n. 109,
questo dev'essere chiaro. Poi alla fine dirò quali sono i vantaggi
della legge n. 12 rispetto alla legislazione nazionale.
E ancora: "Rilevato, altresì che la struttura centrale di
coordinamento, di cui all'articolo 40, non è ancora riuscita, a un
anno dall'entrata in vigore della suddetta legge, a organizzare
quelle attività inerenti alla tenuta e all'aggiornamento dell'albo
regionale di preselezione, della banca dati - osservatorio dei
lavori pubblici e dell'elenco prezzi;", ha detto bene prima
Tibaldi, ci sono due organismi che prevede la legge e che sono
stati istituiti immediatamente dalla Giunta regionale, uno è la
Consulta e l'altro è la Commissione paritetica.
I criteri dell'albo di preselezione non sono oggetto
d'impostazione da parte del Consiglio regionale, era un compito
della Consulta, che è stata istituita immediatamente e che è
composta dai rappresentanti del settore edile, sindacale e dai
funzionari regionali. La Consulta ha lavorato in una normativa in
evoluzione anche a livello nazionale, perché tenete conto che la
legge n. 12 non può estraniarsi da quelle che sono alcune linee
quadro a livello nazionale e da quelle che sono le normative
europee. La Consulta ha lavorato in modo approfondito e corretto e
ha predisposto i criteri per l'iscrizione all'albo di preselezione
dell'impresa. Non appena la Giunta regionale ha avuto la proposta
della Consulta, ha adottato l'atto. L'atto è al visto del
Presidente della Commissione di Coordinamento, che ha richiesto
alcuni chiarimenti abbastanza formali, abbiamo già preso un
appuntamento con il Presidente della Commissione di Coordinamento
per fornire i chiarimenti sollecitati.
All'albo di preselezione si collega la banca dati - osservatorio
dei lavori pubblici. All'interno dell'Assessorato dei lavori
pubblici si è già fatto il censimento degli appalti degli ultimi
dieci anni, in particolare si è fatto l'approfondimento, per andare
all'elenco prezzi parametrico degli appalti degli ultimi tre anni.
L'elenco prezzi parametrico è diverso dall'elenco prezzi generale,
perché gli appalti li abbiamo fatti anche adesso e un elenco prezzi
c'è già. Adesso stiamo definendo l'elenco prezzi definitivo,
utilizzando anche supporti di esperti esterni, perché la materia
non è certamente di facile applicazione. Ma l'elenco prezzi è
strettamente collegato all'approvazione dell'albo di preselezione
delle imprese, perché prima Tibaldi nella sua dotta esposizione
parlava di criteri di aggiudicazione, ma i criteri di
aggiudicazione sono quelli esistenti a livello nazionale e per il
momento la modalità per la verifica delle anomalie è quella
introdotta a livello nazionale.
Nel momento in cui sarà applicata la procedura dell'albo di
preselezione a seguito del visto del Presidente della Commissione
di Coordinamento, si ritornerà al massimo ribasso, a quel punto
saranno utilizzati l'osservatorio degli appalti e i prezzi
parametrici portati avanti come punto di riferimento, utilizzando
di nuovo il massimo ribasso per dire che è un'offerta anomala,
evitando così il contenzioso che c'era quanto tu dichiaravi che
un'offerta era anomala per un ribasso troppo elevato. Il
contenzioso portava al ricorso al TAR, che il più delle volte dava
ragione al ricorrente, con il risultato che i lavori rimanevano
bloccati e dovevano essere riappaltati dopo un anno.
La struttura centrale di coordinamento già c'è, anche se non è
ancora completamente organizzata, perché la cosa si lega
enormemente con la riforma della pubblica amministrazione e la
Giunta regionale nella prossima seduta del 30 giugno approverà
definitivamente gli organismi principali previsti per la riforma
della P.A., il coordinatore, le direzioni e i dirigenti di secondo
livello. A quel punto potrà essere data la definizione della
struttura centrale di coordinamento che nella riforma è prevista
come un ufficio, ma già tuttora è efficiente e funziona da più di
un anno. Per tutto il settore degli incarichi c'è una struttura
centrale all'interno dell'Amministrazione regionale e nel momento
in cui un Assessorato decide di dare un incarico parte
l'informazione, si fa la verifica se all'interno di tutta la
pubblica amministrazione ci sono le figure che possono assolvere a
questo compito, diversamente si passa alla struttura esterna.
Quindi già c'è un punto di riferimento, non c'è ancora
l'organigramma complessivo perché aspettavamo, visto che la cosa si
intrecciava con la n. 45, di definire la riforma complessiva della
n. 45 per andare ad individuare anche le figure specifiche
all'interno della struttura specifica dell'Ufficio centrale di
coordinamento, attualmente le funzioni già vengono assolte dal
coordinatore dell'Assessorato dei lavori pubblici, prova ne è che a
tutti i comuni abbiamo detto che siamo a completa disposizione per
dare un supporto di tipo normativo sul ciclo dei lavori
pubblici.
Queste erano le premesse. Per quanto riguarda le richieste
dell'interpellanza, probabilmente la legge di cui in premessa sarà
operativa interamente nella prossima legislatura, perché
l'impostazione della legge prevede il programma della maggioranza;
in base a questo viene fatto il censimento delle necessità che
possono soddisfare questo programma, e in base alla programmazione
vengono impostati i lavori pubblici.
Attualmente, già nella fase della predisposizione del piano
lavori abbiamo tenuto conto di quelle che erano le indicazioni
della legge regionale anche dal punto di vista della
programmazione, facendo riferimento a un censimento di progetti che
è stato fatto immediatamente; e questo era un altro degli
adempimenti che chiedeva prima Tibaldi. Si presuppone che se
c'erano i progetti esistenti, appaltabili, questi progetti sono
stati assegnati e avviati perché andavano a soddisfare dei bisogni.
Ma la completa programmazione potrà essere impostata nella prossima
legislatura.
Per quanto attiene gli altri termini previsti dalla legge, sono
ordinatori, non sono perentori; la funzione della Consulta e della
paritetica dipende anche dai tempi che questi due organismi, che
abbiamo istituito immediatamente, impiegheranno per poterci dare
dei risultati definitivi.
Nell'interpellanza si chiede infine: "se non ritiene più
opportuno provvedere a effettuare migliorie di quelle parti che
sono tuttora inapplicate o sembrano addirittura inapplicabili".
Parti inapplicabili non ce ne sono, parti inapplicate ce ne sono ma
non si riferiscono ai 12 mesi di norma transitoria, perché la legge
va applicata per le parti che sono applicabili e non c'è vuoto
normativo, perché per le parti che non sono applicabili della legge
n. 12 vengono applicate le norme della n. 109. Quindi vuoto
normativo non ce n'è.
Stiamo già verificando la possibilità di provvedere a delle
migliorie, che era l'impegno che ci eravamo presi un anno fa quando
abbiamo detto entro 12 mesi vedremo se ci sono dei punti di
difficoltà, dei punti di difficile applicazione, insieme anche agli
enti locali. Infatti abbiamo chiesto al direttivo dei sindaci di
farci pervenire eventuali suggerimenti per migliorie, stiamo già
verificando la possibilità di impostare alcune migliorie, per cui
non diciamo che la legge n. 12 è perfetta o non sia perfettibile,
anzi siamo a disposizione per ricevere consigli e suggerimenti da
parte dei consiglieri, però non c'è nessuna norma della legge che
sia inapplicabile.
Per quanto attiene la seconda parte dell'intervento del
Consigliere Tibaldi, il quadro dell'attività, adesso non ho
l'elenco puntuale di tutti gli appalti, ma gli posso dare qualche
dato significativo.
Per quanto attiene il ?96 sono stati appaltati lavori per 225
miliardi, pertanto il secondo semestre del ?96 non è stato
certamente inattivo. Questi 225 miliardi sono il risultato di 327
appalti, di questi 327 appalti - al contrario di quanto dice la
Banca d'Italia, perché questi sono i dati che abbiamo trasmesso
alla Banca d'Italia - 276 sono stati affidati a imprese valdostane
direttamente. Penso di interpretare l'articolo della "Stampa",
quando parla di "un'opportunità", perché è chiaro che se c'è
l'appalto di 30 miliardi della Syntax, in Valle d'Aosta non ci sono
imprese che siano in grado di portare avanti questo tipo
d'intervento. È ovvio che gli interventi di una certa dimensione
vadano all'esterno, una fetta di mercato che va all'esterno
comprende proprio questi lavori che normalmente sono di soglia
europea, dove la risposta all'organizzazione delle imprese in loco
è poco presente.
Altro discorso è l'insoddisfazione delle imprese. Noi come
Amministrazione regionale dobbiamo cercare da una parte di
risolvere dei problemi concreti, che sono la realizzazione di
interventi puntuali sul territorio, di interesse regionale o di
interesse locale; in seconda battuta diamo le opportunità alle
imprese, però non tocca a noi andare a verificare se le imprese
sono in grado di essere sufficientemente organizzate per cogliere
queste opportunità. Noi stiamo lavorando su un tavolo comune per
creare tutti i presupposti di crescita e di miglioria, con il
raggiungimento della qualità necessaria per poter avere questi
requisiti. Se poi vuole il Consigliere Tibaldi, gli posso fare
avere una copia dei dati che abbiamo fornito alla Banca
d'Italia.
La Banca d'Italia mi pare che non faccia riferimento ai dati
dell'Assessorato ai lavori pubblici: un'indagine campionaria
effettuata dall'Assessorato dell'industria segna la diminuzione
media annua del 4 percento rispetto... ma non so neanche cosa sia
questa indagine campionaria dell'Assessorato dell'industria; i dati
che abbiamo trasmesso alla Banca d'Italia sono qui e stanno a
significare un incremento estremamente positivo visto che nel ?94
sono stati appaltati lavori per 60 miliardi, nel ?95 per 100, nel
?96 per 225. Qua c'è anche la suddivisione dei vari importi e delle
modalità di assegnazione dei singoli interventi.
Per quanto attiene le osservazioni che faceva fuori
dall'interpellanza il Consigliere Tibaldi, me le sono annotate, non
so se sarò in grado di dare risposte a tutte.
Elenco regionale dei collaudatori: abbiamo già fatto la delibera
della composizione della commissione, abbiamo fatto richiesta agli
ordini professionali che ci hanno trasmesso il nome dei loro
rappresentanti all'interno della commissione stessa; la Giunta ha
già deliberato la composizione della commissione. A questo punto è
compito della commissione di definire i dettagli. La commissione è
prevalentemente composta dalle categorie interessate e i
professionisti stanno definendo i dettagli per l'impostazione
dell'albo dei collaudatori.
Sui criteri di aggiudicazione degli appalti ho già detto prima;
attualmente applichiamo la verifica dell'anomalia automatica con il
meccanismo che è imposto dalla legge nazionale. Applicheremo la
verifica delle anomalie con riferimento agli elenchi prezzi per gli
appalti che potranno essere affidati, utilizzando l'albo di
preselezione a livello regionale, e qui torneremo al massimo
ribasso.
Per rispondere ad un altro quesito di Tibaldi, il tetto fissato
- che è un'altra delle cose previste dalla legge - è di 3,6
miliardi per la categoria II e di 1,8 miliardi per le altre
categorie. Questo concordato con la Consulta, tenuto conto di una
fotografia dell'offerta che c'è a livello regionale, perché quando
parliamo di fette di mercato e di opportunità perse è sulla
dimensione di alcuni interventi, dove non c'è l'offerta sul mercato
delle imprese che hanno organizzazione stabile in Valle. Infatti
questo tetto è stato concordato con l'associazione, perché se
superiamo questo tetto abbiamo 4-5 imprese che hanno l'iscrizione
per poter partecipare alle gare e non possiamo fare delle gare per
4-5 imprese, la legge stessa lo vieta.
Schemi tipo per architetti e ingegneri: qui è la Commissione
paritetica che è stata istituita immediatamente da parte della
Giunta regionale, che ha fatto un lavoro molto importante e
puntuale. A livello nazionale tutti i giorni leggiamo di proposte
di legge, di proposte di valutazioni con schemi e calcoli
impossibili da decifrare per la valutazione dei curricula; la
Commissione paritetica ha fatto un lavoro estremamente preciso per
poter andare alla definizione trasparente della valutazione dei
curricula e si è fatta anche la suddivisione degli incarichi che
stanno sotto l'importo dei 40 milioni, per poter dare accesso ai
giovani che non hanno curriculum. Quest'impostazione è composta da
una circolare molto dettagliata, puntuale e precisa, che evita
qualsiasi tipo di contenzioso con gli enti locali qualora la
vogliano applicare, se non la vogliono applicare sono liberi di
farlo; i contenziosi che hanno con gli ordini è perché non
applicano questa circolare. La circolare è stata trasmessa a tutti
gli enti locali e in base a questo tipo di circolare valutiamo i
curricula per l'assegnazione dei progetti. Quindi questi schemi
tipo sono già stati definiti e trasmessi, se il Consigliere Tibaldi
vorrà, gliene farò avere una copia. Chiaramente la Consulta e la
paritetica sono state istituite e stanno lavorando.
Sulla banca dati - osservatori ho già detto, sui censimenti
degli studi è già stato detto in un intervento precedente; sul
malumore degli edili è chiaro che non è compito legittimo
dell'Amministrazione regionale andare a fare l'arbitro nella
distribuzione dei lavori sul territorio, noi diamo l'opportunità,
insieme ai rappresentanti del settore su un tavolo comune di
lavoro, cercando di creare i presupposti affinché certi interventi
possano essere realizzati dalle imprese che hanno organizzazione
stabile a livello regionale.
Sul problema del subappalto la legge regionale fissa un limite
molto preciso del 30 percento, tenete conto che la materia è molto
complessa e bisogna fare delle distinzioni sulle varie categorie di
lavori, perché un conto è subappaltare una strada, un altro è il
subappalto relativo a un edificio pubblico dove le specializzazioni
difficilmente sono tutte contenute all'interno dell'organizzazione
di un'impresa. Cioè difficilmente un'impresa realizza il cemento
armato, le strutture, le rifiniture, ha al suo interno il
piastrellista, l'impiantista, l'imbianchino; veramente bisogna
distinguere le varie categorie. Quali sono le cose anche positive
che abbiamo potuto verificare dell'applicazione di questa legge? Ci
sono alcuni aspetti difficili di applicazione e d'interpretazione,
come tutte le leggi che hanno una certa rilevanza e, come ho detto
prima, ci siamo impegnati e stiamo lavorando per modificarle e per
renderle più snelle dal punto di vista delle risposte
burocratiche.
Sull'albo delle imprese abbiamo già detto; qualora la
Commissione di Coordinamento visti la delibera, penso che sia una
delle innovazioni molto importanti che vanno nella direzione di
dare non solo delle opportunità alle imprese che hanno
organizzazione stabile in Valle, ma anche una grande garanzia
all'Amministrazione regionale nel momento in cui appalti un lavoro
di poterlo vedere realizzato sia nei tempi che nella qualità
prevista dalla progettazione.
Sul problema della qualità, la Consulta sta verificando una
modificazione progressiva nell'arco dei 3 anni per fissare dei
paletti sempre più restrittivi, fino ad arrivare entro i 3 anni
alla certificazione della qualità per poter essere iscritti
all'albo delle imprese.
Un'altra innovazione importantissima è il comma 5 dell'articolo
15, che ci ha permesso in diverse situazioni dove c'è stato il
fallimento, nell'arco di 3-4 settimane di poter riappaltare i
lavori e riavviare gli stessi; un esempio per tutti è la strada di
Saint-Vincent, dove è fallita l'impresa e nell'arco di 15-20 giorni
si è potuto riappaltare utilizzando il comma 5 dell'articolo 15,
che prevede la procedura del metodo dell'economia senza più il
tetto dei 400 milioni. Questa sarà una delle procedure che
adotteremo anche in situazioni analoghe, dove vi sono imprese che
sono oggetto di fallimento in questi giorni.
L'altro aspetto innovativo è il soggetto promotore, che dà la
possibilità all'imprenditore, che veramente vuole fare
l'imprenditore, di proporre all'Amministrazione regionale un
progetto alle condizioni economiche che ritiene opportune per
essere realizzato. L'Amministrazione accetta questo tipo di
progetto, lo mette in gara, qualora ci sia una offerta migliore il
soggetto promotore ha diritto di prelazione; qualora non eserciti
il diritto di prelazione, il vincitore della gara paga le spese di
progettazione e di studio del progetto al soggetto promotore. Noi
diamo gli strumenti, poi tocca alle imprese utilizzarli
correttamente.
A me pare che dal punto di vista generale la legge n. 12 non
vada assolutamente a complicare nulla, ma crei delle grandi
opportunità. È chiaro che il settore è un settore in grande
difficoltà, lo sforzo dell'Amministrazione regionale può andare in
due direzioni: quella di dare l'opportunità, anche se poi comunque
devono seguire le regole di libero mercato, e quella di avere un
tavolo di confronto costante con gli operatori del settore per
cercare di correggere storture o di semplificare le procedure.
Ancora una battuta sul malcontento degli edili. L'altro giorno
gli edili hanno fatto l'assemblea, alla quale ho partecipato
insieme al Presidente della Giunta; non mi è parso di vedere quel
malcontento che è stato riportato da organi di stampa. Perché poi
il Presidente dell'associazione davanti a tutti ha smentito alcune
dichiarazioni che sono state riportate su alcuni organi di stampa.
Mi pare che una successiva intervista televisiva abbia detto che
queste dichiarazioni non sono state fatte. Chiaramente siamo consci
della difficoltà, ma è una difficoltà che nasce da
un'organizzazione molto debole del settore, una crescita
sovradimensionata del settore; sono problemi noti a tutti, noi come
amministrazione regionale cerchiamo di assolvere al nostro compito,
ma ci vuole una risposta di efficienza anche da parte delle
imprese.
Si dà atto che, dalle ore 11,14 alle ore 11,25, presiede il
Vicepresidente Marco Viérin.
Presidente Ha chiesto la parola il Consigliere Tibaldi.
Tibaldi (Ind) Una breve replica, poi lascio la parola al collega
Marguerettaz.
La reazione emotiva dell'Assessore mi sembra ingiustificata a
fronte della formalità del quesito contenuto nell'interpellanza. Da
parte del sottoscritto non c'è stata nessuna "dotta esposizione"
sull'articolato della legge, perché quello che ho letto prima è
null'altro che quanto contenuto negli articoli della legge, dove
c'erano delle scadenze da osservare, dove c'erano degli adempimenti
anche lì da effettuare.
È ovvio che questo elenco delle deficienze applicative di questa
legge non solo è stato sottolineato dagli interpellanti, ma è stato
confermato dallo stesso Assessore; questa legge non è stata
applicata, o perlomeno è stata solo parzialmente applicata in una
minima parte, tant'è che abbiamo avuto un'altra conferma da parte
dell'Assessore che dice che i termini sono ordinatori, non sono
perentori. La legge non parla di perentorietà, è vero, però fissa
un regime di transitorietà di 12 mesi; vuol dire che questo regime
è stato dilatato unilateralmente dall'Assessore, in barba a quanto
stabilito dalla legge e quindi in barba a quanto votato dal
Consiglio regionale. Almeno questo mi è parso di aver capito pochi
minuti fa su affermazioni fatte dall'Assessore in maniera
precisa.
Allora non bisogna minimizzare quelle che sono deficienze
applicative; capiamo che la legge è un monumento alla burocrazia e
questo lo sa benissimo anche l'Assessore, sappiamo che ci sono
difficoltà di applicazione non solo a livello di enti locali, ma
anche a livello di uffici dello stesso Assessorato, sappiamo che ci
sono difficoltà di comprensione e di applicazione anche da parte
degli operatori del settore e in questo punto ci riferivamo, come è
scritto nell'interpellanza, non ai segretari comunali ma agli
imprenditori edili, quindi tutta quella dissertazione sui segretari
comunali che ha fatto l'Assessore è stata in un certo senso
inutile.
Non è vero, come ha detto l'Assessore, che immediatamente la
Giunta ha operato a nominare le commissioni previste dalla legge
perché se l'albo di preselezione doveva essere fatto entro tre
mesi, cioè entro il 27 settembre, solo il 7 ottobre la Giunta
provvedeva a nominare la consulta, quindi esattamente 10 giorni
dopo quel termine di scadenza - benché ordinatorio - fissato dalla
legge n. 12. Quindi mi sembra alquanto increscioso arrivare oggi in
aula e cercare di traslare delle responsabilità su organismi
amministrativi, che sono stati costituiti già in ritardo, per
cercare di deresponsabilizzare quella che invece è una mancanza
politica. L'Assessore dice che non c'è vuoto normativo; questo sarà
vero, ma c'è un vuoto amministrativo e quindi un vuoto politico
nell'applicazione della legge, e questo non possiamo assolutamente
lasciarlo passare inosservato.
Ritengo che, a fronte di questa monumentale attività
legislativa, di questa monumentale attività amministrativa di
organismi, organi e organuli che si stanno creando o che si debbono
creare per dare applicazione a questa legge, debba essere tenuto in
debita considerazione anche la difficoltà degli imprenditori del
settore. È vero che l'Amministrazione non può sostituirsi agli
imprenditori, in quanto sono due ruoli completamente separati:
l'Amministrazione ha dei doveri e dei compiti di indirizzo, di
strategia, e l'imprenditore deve resistere nel mercato e cercare di
guadagnare quote sulla base della propria professionalità e della
propria capacità; però l'Amministrazione ha speso non pochi soldi
anche in consulenze, e lo stesso Assessore Lavoyer ne è stato uno
dei protagonisti, per cercare di realizzare studi e proposte sugli
interventi per risolvere gli aspetti connessi alla crisi
dell'industria valdostana.
E questo è iniziato sin da quando era Assessore regionale alle
finanze, nel 1992: incarichi di consulenza che sono poi stati
reiterati a professionisti che hanno seguito fin dall'inizio la
questione edilizia e i cui sintomi di carenza strutturale del
settore sono stati segnalati anche puntualmente dal Centro
Sviluppo, organismo che è stato creato sempre dall'Assessore
Lavoyer nel ?92. Lo stesso Centro Sviluppo ha individuato che se
non ci saranno cambiamenti radicali, questa legge avrebbe dovuto
essere uno dei fenomeni di radicale cambiamento, la crisi
strutturale continuerà a permanere.
Allora non c'è vuoto normativo, siamo d'accordo; però se questa
legge si rende di difficile applicazione, si rende ancora più
intricata e vischiosa rispetto a quella che è la legge nazionale,
c'è da chiedersi effettivamente se la classe politica regionale era
adeguata a questo ruolo di programmazione e di strategia, se cioè
ha sfruttato tutte le competenze che sono previste dallo statuto di
autonomia nel migliore dei modi, per cercare di far fronte ai
problemi, per cercare di individuare prospettive non voglio dire
felici ma più rosee e più ottimistiche per un settore
imprenditoriale che ha sempre costituito una delle spine dorsali
del comparto industriale, e se quindi ha agito secondo quelle che
sono le regole della migliore utilizzazione degli spazi di
autonomia che ci sono consentiti.
Prendo atto solo di una cosa nella risposta che ci ha dato
l'Assessore ed è la sua disponibilità a fornirci i dati, che
seguiremo con attenzione, anche perché abbiamo capito che questo
regime transitorio ormai si sta dilatando e che fra due giorni
questa legge non potrà entrare a pieno regime, con gravi e
ulteriori difficoltà che dovranno essere sopportate e verranno
dissipate sempre sui soliti imprenditori valdostani.
Presidente Ha chiesto la parola il Consigliere Marguerettaz.
Marguerettaz (PpVA) Sarò molto più breve del collega, intervengo
solo per fare alcune osservazioni di carattere più che politico
direi istituzionale.
L'Assessore Lavoyer ha esordito dicendo che se lui fosse stato
all'opposizione avrebbe ritenuto opportuno presentare
un'interpellanza quale quella che insieme al collega Tibaldi
abbiamo in questa occasione presentato. Credo che sia stata
un'apertura felice del ragionamento; credo senza voler peccare di
presunzione né di voler tacciare i colleghi di scarsa attenzione
che però questa osservazione potrebbe suonare un po' di rimprovero,
se vogliamo usare questo termine, nei confronti di tutto il
Consiglio. È bene ricordare infatti che quando discutemmo questa
legge, tutte le forze presenti in questo Consiglio approvarono
questa legge sui lavori pubblici tranne il gruppo dei Popolari per
la Valle d'Aosta.
Non votammo contro, ci astenemmo; partecipammo al dibattito e
avanzammo delle proposte sotto forma di emendamenti, che
puntualmente furono rifiutati in talune occasioni con promesse
quali quelle che viene ancora a farci oggi l'Assessore, cioè sulla
puntualità con la quale si sarebbe seguita l'applicazione di questa
legge e con la obiettività con la quale si sarebbe misurata la
necessità eventuale di intervenire a modificare la legge
stessa.
Quando dibattemmo di questa legge, furono molti i consiglieri -
fra cui lo stesso relatore, il Consigliere Borre - ad avanzare la
necessità di un ente, immagino consiliare, che avesse in quest'anno
di transizione il compito di seguire l'applicazione di questa
legge. Noi facemmo nostra l'idea del collega Borre e proponemmo un
ordine del giorno in questo senso, che però fu respinto. È in
questo senso che dico che era davvero compito di tutto il Consiglio
e non dell'opposizione risollevare questo problema al termine
dell'anno di transizione, per verificare l'applicazione di questa
legge.
Una cosa che è risultata evidente, nonostante la difesa
dell'Assessore, è che gran parte delle cose previste dalla legge
stessa non sono state applicate; molte cose sono state applicate,
lo diceva lo stesso Assessore, altre non sono state applicate,
stiamo facendo...
(... interruzione dell'Assessore Lavoyer, fuori
microfono...)
... esatto, però di fatto questo Consiglio votò una legge con
delle scadenze ben precise. Scadenze che, come avemmo modo di dire
all'epoca, sembravano già allora abbastanza spropositate perché
pensare su tutta una serie di provvedimenti che la Giunta o il
Consiglio avrebbe dovuto prendere nell'anno di transizione, di dare
delle scadenze di 30 o 60 giorni sembrava già allora quanto mai
pretestuoso e oggi puntualmente verifichiamo che così è.
A noi risulta - su questo l'Assessore non è stato d'accordo -
che i comuni abbiano particolari difficoltà nel seguire gli
adempimenti previsti dalla legge ma, come ricordava anche Tibaldi,
non solo i comuni. A noi risulta che vi siano dei settori
all'interno dell'Assessorato regionale che sono davvero in forte
difficoltà nell'interpretare questa legge. A noi risulta che
settori diversi procedono in maniera piuttosto improvvisata, non
nel senso di deficitaria, quanto piuttosto in maniera autonoma, in
maniera personalistica se posso dire così, e le cose vanno avanti
con un certo rilento, anche se l'Assessore dice per confutare
questo dato che sono state appaltate opere per 225 miliardi. Questo
dato bisognerebbe forse approfondirlo un attimo, lo faremo magari
nel tempo, perché è vero che la cifra è notevole indiscutibilmente,
ma bisognerebbe analizzare due varianti di questo dato.
Il primo dato da analizzare è quanti di questi miliardi
rimangono in Valle. L'Assessore dice che su tot appalti, tot sono
andati a ditte valdostane; è vero, ma bisognerebbe verificare su
tot miliardi quanti ne sono rimasti in Valle d'Aosta, che è un
parametro leggermente diverso. Il secondo parametro che a mio
avviso sarebbe necessario approfondire è quale tipologia di
interventi è stata appaltata, perché questo forse rivelerebbe un
altro dato sintomatico della situazione attuale. Di questi 225
miliardi quanti sono stati destinati ad esempio all'edilizia, o
quanti alle strade, alle fognature o ad altri tipi di intervento?
Questo sarebbe un ragionamento costruttivo, non polemico, ma
sarebbe un dato che servirebbe a far ragionare il Consiglio
regionale su eventuali necessità di prestare più attenzione a
determinati settori oggi più deboli, rispetto ad altri che invece
sembrerebbero marciare con una certa tranquillità.
Chiedo scusa se torno indietro su un passaggio che ho fatto
prima in merito alla questione all'interno dell'Assessorato.
L'Assessore parlava di assunzione di responsabilità e su questo
concordo, cioè il principio di poter individuare un responsabile
dei procedimenti è senz'altro un principio positivo e
condivisibile, fatto salvo però che il responsabile abbia chiara la
strada che deve percorrere, ed è quello che dicevo prima. Per
quanto concerne l'Assessorato, questa è una piccolezza, ma ad
esempio per le direzioni lavori affidate a dipendenti regionali, la
legge prevedeva che questo surplus di responsabilità fosse anche
riconosciuto in termini economici in relazione ai contratti
eccetera; non so se questo sia...
(... interruzione dell'Assessore Lavoyer, fuori
microfono...)
... siamo ancora nella fase delle trattative? D'accordo. Questo
per dire come anche una piccolezza come questo esempio, però mentre
siamo in fase di trattativa per vedere quanto deve essere questo
trattamento accessorio, c'è l'applicazione della legge per quanto
riguarda l'onere chiesto ai dipendenti.
Ultima considerazione. Posso anche capire quando l'Assessore,
rispondendo a tutto l'elenco di impegni che prevedeva la legge n.
12 per la Giunta e per il Consiglio con le scadenze che ricordavamo
prima, dice che si sta organizzando e che la Consulta sta operando,
questo è vero, però di fatto tutti questi impegni non sono ormai
stati rispettati.
