Classificazione
SPORT E TEMPO LIBERO
Manifestazioni sportive



Oggetto del Consiglio n. 2634 del 23 febbraio 2017 - Resoconto
OGGETTO N. 2634/XIV - Approvazione di mozione: "Impegno a
riferire in aula consiliare in merito al "bilancio di cassa"
dell'evento 4K Endurance Trail Valle d'Aosta".
Rosset (Presidente) -
Possiamo riprendere i lavori con il
punto n. 25 all'ordine del giorno. Per l'illustrazione, chiede la
parola la collega Certan, ne ha facoltà.
Certan (ALPE) -
Ritorniamo sulla questione del 4K
Endurance Trail perché, come avevamo già chiesto a settembre,
vorremmo avere i dettagli del costo totale di questo evento, in
particolare - lei lo sa, Assessore - abbiamo già chiesto,
attraverso richieste 116, dei resoconti. Devo dire che dopo
sei-sette mesi dalla manifestazione ci aspettavamo dei resoconti un
po' più dettagliati e precisi ed è per questo che oggi con questa
nostra iniziativa ritorniamo su quanto avevamo già chiesto nel mese
di settembre dopo l'evento, in quel periodo lei ci rispose che non
li aveva ancora e ci chiese ancora del tempo per poi riferire in
aula, e noi siamo qui a chiederle di riferire in aula sul dettaglio
soprattutto sul bilancio di spesa, su tutti i dettagli sia delle
entrate che delle uscite. Le chiederei poi anche di verificare - io
ho controllato...oggi veramente non ho controllato e neanche ieri
perché eravamo in Consiglio - che questo bilancio sia pubblicato
secondo le leggi della trasparenza e le leggi delle società
partecipate per quanto riguarda le situazioni finanziarie sul sito
dell'Associazione Forte di Bard, perché credo sia importante che la
presa visione possa essere fatta da qualsiasi cittadino. Quando
abbiamo ricevuto, abbiamo fatto diverse domande, abbiamo anche
controllato sul sito, devo dire che alcuni bandi di gara sono stati
fatti prima dell'evento per poter avere le consulenze necessarie,
qualcosa abbiamo trovato. Su alcuni abbiamo un po' dei dubbi,
perché alcune voci...ne prendo una a caso, è scritto: "impianto
fisso GPS" e c'è una specifica con scritto: "imputazione in ragione
di un quarto avente vita utile pluriennale". Vorremmo capire se, ad
esempio, quella cifra inserita in bilancio è una cifra che vale per
un quarto, o se vale per quattro, perché è chiaro che cambia
sostanzialmente tutto il bilancio. Vorremmo capire cosa vuol dire:
"51 mila euro di risultato netto in ipotesi di continuità della
manifestazione, imputazione delle spese fisse per cinque anni". A
noi non è chiaro cosa voglia dire questo, quindi vorremmo capire da
lei questo che cosa significa.
Abbiamo poi richiesto tutte le fatture e tutta la documentazione
che immagino sia completa e quindi le 272 pagine di fatture che
abbiamo ricevuto crediamo che siano un po' la fotografia di quanto
è costato questo evento. Ad esempio, ci ha lasciato veramente
basiti perché sono andata a rivedermi proprio il video di quando
lei mi ha risposto, quando noi abbiamo chiesto a luglio, Assessore,
quali saranno le spese del comitato organizzatore, lei mi ha
risposto: "ci sono cinque figure di componente del comitato
promotore. Come ha avuto modo di vedere nella delibera, c'è il
Direttore USL Visetti, poi in sostituzione Cavoretto, per la
Protezione civile il Direttore ingegner Meroi, Capo forestale il
Comandante dottor Verthuy, per il Soccorso alpino il Direttore
Adriano Favre e come rappresentante del CELVA è stato nominato Jean
Barocco". Alla mia domanda se ricevono compensi, rimborsi spesa -
che potremmo anche capire - lei mi rispose: "quale ruolo e mansioni
sono stati affidati ad essi, mi chiede? Quelli che ricoprono nel
senso che loro partecipano in quanto figure apicali dell'ente,
quindi il ruolo che gli è proprio".
Alla terza domanda: "le persone fisiche ricevono o riceveranno
un indennizzo?", la risposta è stata: "la partecipazione è
gratuita", io ho dato per scontato questa risposta, di solito non
sono in malafede, quindi non penso mai che nessuno mi risponda
così, quindi ho dato per tranquilla questa risposta. Sfogliando le
fatture, ci siamo trovati 13 mila euro di fatture ad Adriano Favre
e la dicitura è chiarissima: per l'organizzazione evento 4K. La
cosa che ci ha davvero sconcertati è stata quella di trovare tra
gli incarichi di consulenza 2016 - incrociando chiaramente dati sia
dal sito che quelli che abbiamo ricevuto da lei, eccetera - c'è un
curioso incarico ad Adriano Favre con protocollo 3421 del 10
gennaio 2016, una fattura di 27 mila euro, il cui oggetto è:
"collaborazione, organizzazione e assistenza tecnica 4K". Vede,
Assessore, il 10 gennaio 2016 credo che non avevate ancora
incontrato - potrei sbagliare ma ho ancora buona memoria - VdA
Trailer e c'era già l'incarico ad Adriano Favre di 27 mila euro per
l'organizzazione del 4K. C'era già tutto, la data e tutto, c'era
anche il nome. Vede che le bugie hanno le gambe corte...con questo
noi chiudiamo il cerchio.
Probabilmente le riunioni sono state fatte prima del 10 gennaio,
perché il 10 gennaio Adriano Favre ha già ricevuto, e io non metto
in discussione questo, non metto in discussione nulla del Direttore
della Protezione civile in questo momento, perché giustamente non è
lui che ha chiesto nulla, gli è stato affidato questo incarico il
10 gennaio 2016. Dovrei andare a cercare la legenda nella prima
pagina: data di inizio 10 gennaio 2016, data di fine incarico il 31
ottobre 2016. Se la manifestazione è a settembre, c'erano già. Le
date, Assessore...c'era già l'incarico, c'era già la dicitura,
c'era tutto.
Credo sia necessario che i valdostani abbiano tutto ben chiaro e
abbiano i resoconti leggibili, perché quello che ci è stato dato è
un po' fatto di luce e di ombre, bisogna leggere attraverso le
righe. Lei saprà che ho fatto ultimamente un'altra richiesta, ho
richiesto i dettagli delle sponsorizzazioni, perché è interessante
anche andare a vedere questo. Tra i vari sponsor, il 4K li definiva
partner, ce ne sono due forse più importanti, poi ci sono altri
diversi gradi. È interessante quindi capire qual è, ad esempio, la
partecipazione con la quale questi
partner
sono in qualche
modo stati inseriti quali
sponsor
della manifestazione.
Sapendo che c'è una gerarchia, immagino che ci sia una gerarchia
anche a livello di costi. Poi c'è un'interessante voce, ma magari
gliela dettaglierò anche dopo, ci ritorneremo nella prossima
mozione, un
Food & Beverage
(cibi e bevande) di 92 mila
euro totali. Su questo vorrei che mi desse conferma, perché io ho
letto ma magari ho letto impropriamente il resoconto che mi è stato
dato, vorrei che lei confermasse dalle fatture, facendo una somma:
75 mila dei 92 mila sono andati al Caseificio valdostano come
affidatario di questo servizio di fornitura, che di per sé non è
nulla di grave, sennonché, scorrendo un paio di prezzi e di spese,
ci sono delle considerazioni interessanti da fare. Vorrei quindi
avere da lei anche conferma che queste cifre che io ho dato non
siano scorrette perché non voglio assolutamente portare nessuno su
strade sbagliate o fuorvianti, voglio avere i dati precisi. Queste
sono le cose più importanti.
Chiaramente poi ci sono altre voci che io non ho capito. Mi è
stato riferito da una persona competente che segue questo settore
che le registrazioni dei marchi veri e propri costano più di 1000
euro, qui c'è una spesa di 136,25 ad esempio, che io non ho nessun
riferimento. Ci sono poi altre cose che le chiederei naturalmente
di dettagliarmi.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
La collega Certan, come ha avuto modo
di vedere, a fronte dei 116 che ha fatto, sa benissimo che tutte
queste attività non sono fatte dall'Amministrazione regionale, non
sono fatte dall'Assessorato. Direi quindi è più che evidente che
legittimamente le domande che pone devono essere poste ai
responsabili - l'ho già anticipato alla collega Certan - chiedendo
di modificare l'impegno, perché dice: "l'Assessore a riferire in
aula sul dettaglio". Io più che mandarle i resoconti che mi
arrivano non posso fare, quindi non sono nella condizione di dirle
se la cosa è iniziata il 10, il 15, se le date sono corrette o meno
perché noi abbiamo fatto una delibera dove abbiamo fatto un impegno
finanziario nei confronti di un soggetto, che è un soggetto
pubblico che sottostà alle regole della pubblica amministrazione,
per cui immagino che ci sia tutta la tracciabilità di tutte le
attività del caso.
Per quanto riguarda le mie risposte, lei mi ha chiesto se quel
Comitato di cui alla delibera era a titolo oneroso e io le ho
risposto: "no" e ancora oggi le dico: "no", perché per quel tipo di
funzione non è previsto nessun tipo di compenso. Se lei farà
un'interrogazione sul bilancio regionale quindi non troverà un euro
a fronte di prestazioni relative a quel comitato. Se quei soggetti
hanno fatto delle prestazioni di altro genere, che non sono
riconducibili al loro ruolo, questa è altra cosa, per cui se mi
dovesse rifare ancora oggi quella domanda, le direi la stessa cosa
che le ho detto allora: per quel tipo di funzione Meroi, Cavoretto,
lo stesso Adriano Favre non hanno ovviamente percepito nulla. Se
poi hanno fatto delle altre attività, questo giustamente può essere
oggetto di approfondimento e vengo volentieri in commissione
ovviamente con il Responsabile del Forte di Bard che ha seguito e
che potrà legittimamente darle tutte queste informazioni.
Abbozzo solo un ragionamento, ma non tanto per una conoscenza
del tema in questione, ma dal punto di vista contabile: se ci sono
delle spese che hanno una durata pluriennale, lei sa bene che
quelle spese vengono spalmate su un periodo di tempo compatibile
con quello che può essere l'utilizzo, per cui è chiaro che quelle
attività...poi sono state prese delle decisioni di altro genere, ma
all'inizio l'iniziativa del 4K aveva una profondità temporale che
non si limitava all'anno 2016, quindi quello che lei mi ha letto in
continuità vuol rappresentare un'interpretazione contabile dove
verosimilmente c'è una componente, un rateo della spesa
complessiva. È chiaro che certe attività possono avere poi
un'utilità anche per altre attività; se io ho degli strumenti di un
certo tipo e ho a disposizione questi strumenti, è verosimile che
io vada contabilmente a trattare in un determinato modo.
Per quello che è del secondo tema, del secondo impegno, lo
verifico molto volentieri, credo che il Forte di Bard non si
sottrarrà alla trasparenza. Non so come lo rappresenterà però,
collega Certan, per quel che ne so, non c'è una rappresentazione
per centri di costo o per progetti, la rappresentazione è una
rappresentazione del bilancio nel suo complesso. Inoltre, non so se
le ho già trasmesse, ma a memoria ho ricevuto delle comunicazioni
da parte del Forte di Bard successive a quella iniziale, per cui ho
probabilmente delle altre fatture, ma gliele trasmetto. Ci sono
delle fatture che sono arrivate dopo, sono state registrate dopo,
che le trasmetterò, le girerò. Sicuramente quando avremo modo di
fare la riunione in commissione, le darò tutte le cose
necessarie.
Presidente -
La proposta è di modificare il punto n. 1
nel seguente modo: "a convocare in commissione consiliare il
responsabile del Forte di Bard per riferire...". Ha chiesto la
parola la collega Certan, ne ha facoltà.
Certan (ALPE) -
Grazie Assessore. Siamo d'accordo di
approfondire in commissione con l'attuale Responsabile del Forte di
Bard per quanto riguarda questi dettagli. Non era a caso che
avevamo chiesto in aula perché io ho ripreso una sua risposta, lei
mi aveva detto: "non appena avremo tutto il resoconto, non avrò
problemi a riferire in aula", e noi riteniamo anche che sia giusto
che sia lei a riferire a tutti i valdostani il resoconto, quindi
l'avevamo ripreso così, ma va bene, accettiamo questa modifica, non
è un problema.
Riguardo invece alle sue risposte, mi scusi, Assessore, a me non
piace troppo giocare al gatto e al topo; riguardo a certi
incarichi, lei ha ragione di dire che alcuni incarichi non
peseranno sul bilancio regionale, ma sappiamo benissimo che le
delibere che nominavano il comitato organizzatore, e che quindi lei
era autorizzato a dirmi è a costo zero, le ha fatte la Giunta
regionale, non il Forte di Bard. Quando sul sito del Forte di Bard
giustamente troviamo pubblicati gli incarichi di consulenza del
2016 e troviamo il 10 gennaio 2016...
(interruzione dell'Assessore Marguerettaz, fuori
microfono)
...no "chiedilo", io lo chiedo a lei che è responsabile della
manifestazione 4K, perché siete voi come Giunta regionale che avete
deciso di fare questa manifestazione e per una volta che non vado a
farle tutta la storia dall'inizio fino ad oggi...non me la faccia
fare adesso in replica. Non glielo ho fatta prima per educazione e
per non andare a rispolverare una cosa che ormai è chiara, però, mi
scusi, credo che il 10 gennaio, e andrò a cercare quando è stata
fatta la riunione con VdA Trailer per il Tor, perché credo che ci
sia anche una gravità nei rapporti con a questo punto chi opera sul
territorio valdostano. Alcuni valdostani, alcune società sono state
accusate di aver abbandonato il tavolo e di non aver voluto
discutere con l'Amministrazione regionale su modifiche, e io le
ripeto: il 10 gennaio 2016 c'erano già incarichi per
collaborazione, organizzazione e assistenza tecnica 4K per Adriano
Favre, che è il Direttore - me lo ha detto lei - del Soccorso
alpino ed è, come ha detto lei, nel suo ruolo e nelle sue mansioni
una figura apicale dell'ente. Quindi da figura apicale dell'ente,
lui ha avuto una collaborazione, un incarico di consulenza il 10
gennaio 2016 non per un'altra manifestazione in Valle d'Aosta, ma
per l'organizzazione e l'assistenza tecnica, quindi proprio
specifica di quell'ente nel quale lui è Direttore, del 4K. Ed è già
scritto, altro che "dobbiamo cercare il nome, come la chiameremo
questa manifestazione? Siamo obbligati a trovare un nuovo nome,
perché dobbiamo fare un altro trail!". Il 10 gennaio c'era già
tutto, anche il nome.
Io vorrei essere smentita, Assessore, e vorrei essere smentita
in Consiglio regionale da lei. Vorrei che lei mi avesse smentito
oggi. Oggi le abbiamo dato la possibilità proprio di rispondere
qui, e non si arrabbi, Assessore! Io questo l'ho stampato venerdì
dal sito del Forte di Bard e, se vogliono, tutti i miei colleghi
possono farlo. Siccome sappiamo che il Presidente del Forte di Bard
è presente in aula...penso che sicuramente ne avrete parlato e
sicuramente lui di questi incarichi ne è al corrente, quindi se per
caso vuole rispondere qualcun altro, io sono ben contenta.
Chiaramente oggi le ho fatto l'interpellanza senza andare a
rivangare le delibere che sono state fatte dalla Giunta regionale,
gli incarichi del comitato organizzatore sono stati dati dalla
Giunta regionale e la decisione della manifestazione è stata data
dalla Giunta regionale, la manifestazione era organizzata dalla
Giunta regionale, perché negli
sponsor
c'è
organizzazione...e non so se c'è scritto: "Sovrintendenza",
comunque chi organizzava tutto era Forte di Bard e Amministrazione
regionale.
Prima di fare questa mozione, Assessore, quindi abbiamo
incrociato tutti i dati che noi abbiamo trovato proprio per le
leggi della trasparenza e tutto quello che le abbiamo chiesto,
quindi abbiamo cercato di essere i più obiettivi possibili. Credo
che i valdostani ce lo chiedono a noi, ma lo chiedono soprattutto a
voi che avete deciso e avete preso questa decisione politica che è
naufragata insieme all'evento non per colpa del Consiglio
regionale, ma a fronte di un insuccesso e di una spesa enorme di
risorse pubbliche. Ora, che lei mi venga a dire tutti gli altri
incarichi...tra le altre cose io non vorrei che fosse un doppione,
qua c'è una fattura emessa da Adriano Favre per l'organizzazione
del 4K di 13 mila euro e c'è scritto: "prima
tranche
".
Immagino che sia all'interno di quei 27 mila dati di incarico a
gennaio. Mi risponderà in commissione, però non ho fatto illazioni.
Immagino che sia un primo pezzo e mancano i 14 mila per fare 27
mila, io spero vivamente che sia così.
Su altre cose, Assessore, approfondiremo: sulla durata
pluriennale ad esempio. Vuol dire che sul Forte di Bard, che mi
pare essere un'associazione a capitale pubblico, ci troveremo
ancora per quattro anni delle altre spese legate al 4K, perché sono
state spalmate su quattro anni. Io mi chiedo e continuo a chiedermi
a che pro è stato fatto tutto questo, non ne avevamo abbastanza.
Accetteremo chiaramente in commissione di approfondire. Io,
Assessore, mi fermo qui, però veramente mi chiedo qualche volta se
non sarebbe più facile per tutti dare dei resoconti un po' più
chiari.
Presidente -
Ci sono altri interventi? Siamo ancora in
discussione generale. Non ci sono altri interventi, dichiaro chiusa
la discussione generale. Altri interventi? Possiamo mettere in
votazione la mozione emendata. Dichiaro aperta la votazione. La
votazione è chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
