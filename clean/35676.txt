Classificazione
CASA DA GIOCO



Oggetto del Consiglio n. 143 del 26 settembre 2013 - Resoconto
OGGETTO N. 143/XIV - Interpellanza: "Iniziative per la
salvaguardia dei livelli occupazionali presso la Casa da gioco e il
Grand Hôtel Billia di Saint-Vincent".
Président -
Pour l'illustration, la parole au collègue
Bertschy.
Bertschy (UVP)
- Non è il caso di fare una lunga
illustrazione su questo punto, visto che in questi due Consigli
abbiamo parlato a lungo di casinò, di casa da gioco, di sviluppo e
di occupazione.
Quello che noi vogliamo presentare oggi è la richiesta di
un'informazione chiara rispetto alle notizie che sono apparse sui
giornali, e che non confermano lo sviluppo delle discussioni che ci
sono state nello scorso Consiglio, quanto meno non danno, a noi,
quelle certezze rispetto alle cose che abbiamo sentito. Quindi
vorremmo capire dal Presidente - che ci rappresenta nel Consiglio
di amministrazione - quali sono effettivamente le situazioni, se i
giornali hanno spettacolarizzato la vicenda come alcuni sindacati
hanno detto, e quali sono, ecco, le impressioni generali per il
futuro, per capire anche quale scelta adottare per andare incontro
al forte piano di ridimensionamento che è stato presentato.
Grazie.
Président
- Merci. Pour la réponse, la parole à
l'Assesseur Baccega.
Baccega (SA)
- Grazie Presidente.
Ma certo, collega Bertschy, sulla "questione Casinò" si potrebbe
scrivere un libro, partendo dal passato, dalla Gestione
straordinaria - che affronteremo più tardi - ad oggi. Devo dire che
in questo percorso ci sono stati vent'anni di tentativi di rilancio
che hanno visto tutta una serie di progetti, progetti pianificati
da Consigli di amministrazione, spesso molto onerosi, molto costosi
per la collettività e, drammaticamente, per tutta una serie di
problematiche, hanno dato risposte non positive al percorso della
Casa da gioco. Ci sono stati poi dei provvedimenti importanti -
parlo della delibera 509, del 15 aprile del 2009 - che hanno dato
il "la" a un percorso nuovo, "Piano di sviluppo del Casinò";
successivamente, l'anno dopo, il 28 luglio del 2010, "Piano di
sviluppo del Grand Hôtel Billia", dopo ovviamente l'acquisizione
del Grand Hôtel Billia che - ricordo ai colleghi - è costato ben 63
milioni di euro. Ed evidentemente la svolta fu proprio quella di
una scelta di management nuovo, anziché un Consiglio di
amministrazione, un Amministratore unico che presentava al
Consiglio regionale alcune idee che...ricordo appunto gli
interventi del 2009, del 2010...tutti i gruppi consiliari avevano
sottolineato come interventi mirati, idonei a raggiungere degli
obiettivi di rilancio che si prefiggeva e poi, una forte
sollecitazione da parte di tutti i gruppi era quello che era
necessario fare presto. Devo dire che questo nuovo management ha
fatto i salti mortali: nel settembre del 2011 iniziavano i lavori
del Park Hôtel, delle Sale da gioco e del Centro congressi, e nel
settembre del 2012 iniziavano i lavori del Resort e della SPA. Devo
dire tempi straordinari per un'opera così importante, che aveva -
pur non dovendole avere - le caratteristiche di un'opera pubblica.
Devo dire che, secondo il sopralluogo che c'è stato l'altro
pomeriggio da parte della commissione, il risultato straordinario
si sta vedendo; la consegna e l'apertura del Resort e di tutta la
struttura operativa è prevista per la fine dell'anno. Potremo
scrivere l'ultimo capitolo della "vicenda Casinò" dicendo che il
libro si conclude in modo positivo.
È vero, qualcuno l'ha detto, è un disastro, gli incassi sono
crollati, l'operatività è venuta meno, ma ci sono sicuramente delle
attenuanti, attenuanti che vanno identificate nella mancata
fruizione in questi due anni della struttura al completo: i lavori
in corso, il forte disagio che si è generato e lo Stato che in
questi ultimi anni si è rivelato il maggior concorrente delle case
da gioco. Sono nate Sale Slot in ogni città, Sale Bingo, Slot
Machine, Sale Slot Machine che si trovano in ogni tabacchino, in
ogni bar del paese, poi ancora i casinò online e le scommesse
sportive hanno fatto la loro parte. Tutto in un quadro dove
ovviamente l'economia è in grande difficoltà, la crisi è profonda,
la disoccupazione è pesante, quindi i soldi per il gioco
probabilmente sono venuti meno, e poi ancora si è aggiunto il
provvedimento del Governo Monti per la limitazione dei contanti a
1.000 euro, che non favorisce certo l'operatività della Casa da
gioco. È evidente che in tutto questo processo era opportuno, e già
nel 2009 parecchi interventi dei gruppi, in quest'aula, avevano
sottolineato che si riteneva che solo con l'avvio di politiche di
impatto immediato - tra le quali, aggiungo, anche un deciso
contenimento dei costi di gestione - accanto a progetti di medio e
lungo termine...questo era uno dei tanti interventi che alcuni
Consiglieri avevano fatto...era necessario rivedere i costi di
gestione di questa società.
Chiaro che, guardando il bilancio della Casa da gioco, è
evidente che il costo del personale - che incide per il 70 percento
dei costi operativi - era un costo su cui si doveva e si riteneva
da sempre di dover intervenire; un costo che doveva essere
ottimizzato, insieme all'operazione di restyling e di rifacimento
dell'intera struttura, dove il Casinò è strumento essenziale per
poter dare tutta una serie di strutture per l'accoglimento e per il
rilancio turistico del Casinò, del Resort, dell'albergo, del Centro
congressi, in sinergia con la cittadina di Saint-Vincent. Quindi ci
è stato presentato, dopo la commissione dell'altro pomeriggio, un
piano industriale nuovo, un piano industriale che la maggioranza ha
recepito e valutato con grande attenzione, un piano industriale che
guarda ovviamente a tutta una serie di iniziative di rilancio, e di
iniziative di marketing che riteniamo estremamente positive.
Entrando proprio nel merito della mozione, si dà
un'ottimizzazione della forza lavoro di 145 persone. Si tratta, non
come hanno scritto alcuni media o alcuni comunicati stampa di
alcune parti sindacali...non tutte, ...si tratta di
prepensionamenti e non di licenziamenti; prepensionamenti che
devono essere fatti nella logica di un'attenta valutazione di chi,
nel prossimo triennio, andrà in pensione. È un percorso che
l'azienda ha voluto iniziare, dal nostro punto di vista in modo
corretto, coinvolgendo ovviamente i sindacati, chiamandoli a
raccolta, dicendo loro che era importante fare un approfondimento e
una valutazione attenta, che era necessario rivedere quel capitolo
legato al costo del lavoro del personale e che, invece di fare come
hanno fatto altri...l'Associazione Bancaria Italiana scioglie i
contratti, è cosa di questi giorni...ha voluto iniziare questo
percorso che l'azienda vuole portare a buon fine, proprio
nell'economicità della casa da gioco.
Quali sono gli intendimenti in merito alla salvaguardia dei
livelli occupazionali del Grand Hôtel Billia di Saint-Vincent? I
livelli occupazionali si possono salvaguardare puntando allo
sviluppo dell'azienda. A tal fine, il primo passo è stata la
realizzazione del piano di sviluppo, con il rispetto dei tempi nei
lavori di ristrutturazione, delle scadenze, degli impegni assunti,
nonostante la dimensione dell'investimento e la complessità degli
interventi. Come sapete, il 75 percento delle somme spese per la
ristrutturazione è stato destinato alla messa a norma delle
strutture e il resto è per dare continuità all'attività alberghiera
con azioni di marketing. Ora, l'impegno della società è vendere il
nuovo prodotto e, per tale obiettivo, saranno investite in
marketing le risorse necessarie per le attività di promozione.
Cosa farà l'Amministrazione regionale: noi vigileremo, saremo
attenti affinché non ci siano squilibri in questo percorso. Chiaro,
non vogliamo entrare a gamba tesa, nel senso che è giusto che i
sindacati e la società possano dialogare serenamente attraverso un
percorso che mi sembra, per alcune parti sindacali, si possa in
qualche modo affrontare con serenità, per altre un po' meno, ma
sono certo che si troverà un equilibrio sereno per dare continuità
operativa...finisco, Presidente...per dare continuità operativa,
per consentire un efficace rilancio della nuova struttura di
Saint-Vincent: il Casinò Resort, il Grand Hôtel Billia e il Casinò,
e per dare continuità operativa ai lavoratori esistenti e, magari,
ai giovani che potranno essere riassunti in una fase successiva.
Grazie.
Presidente
- Per la replica, la parola al collega
Bertschy.
Bertschy (UVP)
- ...lascio lo spazio un attimo anche al
collega Chatrian, che ha condiviso con noi l'iniziativa...oggi non
intendevo riaprire la discussione. Intanto mi scuso di essermi
rivolto al Presidente, ma non ci siamo ancora abituati alla delega,
ecco, Assessore, e non intendevo riaprire la discussione su tutto
quello che sta dietro, sull'investimento abbiamo fatto un'ampia
discussione.
Ribadiamo che a noi avrebbe fatto piacere e continua a far
piacere far parte di un percorso di coinvolgimento, perché
l'azienda innanzitutto è un patrimonio per la Valle d'Aosta, non
solo per i suoi dipendenti, per l'occupazione che ha potuto creare,
ma soprattutto per la dimensione turistica ed economica che ha
sempre svolto per la nostra regione. Le risposte...evidentemente
non avendo gli stessi documenti che lei può analizzare, il piano
industriale la minoranza oggi non ce l'ha ancora...abbiamo
chiaramente avuto delle notizie, ma non sappiamo con certezza cosa
c'è scritto. L'idea che siano dei prepensionamenti guidati ci
tranquillizza, l'importante è che ci siano delle risorse in
bilancio per poterli guidare questi prepensionamenti guidati,
perché sappiamo bene che guidare un prepensionamento comporta delle
uscite che hanno dei costi sul bilancio. Quindi sotto questo
profilo io direi che bisognerebbe anche ribadire a chi gestisce il
Casinò che bisognerebbe essere un po' più cauti ad andare sui
giornali a fare delle dichiarazioni, evitare delle tensioni che, se
poi non ci sono, è meglio non generare, ecco.
L'impressione generale è che non ci sia chiarezza per quello che
sta succedendo in termini di investimenti, e soprattutto che il
progetto oggi non si capisca fino in fondo, perché arrivare alla
fine di un investimento così importante e avere sui giornali la
notizia di 150 esuberi preoccupa! Quello che credo debba essere
anche evitato...la crisi c'è per tutti, il ridimensionamento dei
costi del personale, e anche soprattutto le cose di cui abbiamo
parlato, fanno parte di una società che cambia. Quest'Assemblea
l'anno scorso, a fine anno, ha fatto importanti modifiche, per
esempio all'indennità di funzione dei Consiglieri sono stati fatti
ampi risparmi; come li abbiamo fatti qui, si stanno facendo nelle
aziende private, li farà il Casinò e tutti si devono mettere in un
percorso di questo tipo, però diverso è vedere mancare il lavoro,
veder mancare l'indotto, diverso è non avere una prospettiva!
Quindi su questi temi noi saremo molto attenti e cercheremo di
portare il nostro contributo, ma allo stesso tempo di non farci
prendere in giro per il futuro, perché è stata veramente trattata
male questa vicenda e, non avendo ancora oggi appunto i documenti,
non possiamo neanche capire quanto ci sia dietro di vero o di
falso. Quindi oggi, comunque, la risposta è che non sono
licenziamenti, ma sono prepensionamenti guidati. Grazie.
Presidente
- Grazie. La parola al collega Chatrian.
Chatrian (ALPE)
- Sì, grazie Presidente.
Due riflessioni dopo aver ascoltato attentamente l'Assessore
Baccega. Assessore Baccega, ci spiace molto che nel piano
industriale che lei citava non ci sia nessun legame, non ci sia
nessun collegamento, non ci sia nessuna
liaison
col
territorio...ci spiace, e siamo molto preoccupati!
Seconda riflessione a voce alta: le previsioni inserite nel
piano industriale, introiti lordi Casinò e previsione ricavi Resort
mi fanno paura, ci fanno paura, ci sembrano un'ulteriore presa in
giro per la collettività valdostana. Voi pensate di introitare il
16 percento in più nel prossimo anno rispetto al 2013...spero che
ci siano i conti fatti molto bene, mi sembra veramente una
proiezione molto, molto azzardata! Dico "molto azzardata",
Assessore Baccega, perché nella scorsa legislatura, purtroppo in
quest'aula, quasi sempre non abbiamo avuto non solo delle risposte,
ma bluffato sui risultati, sul fatto che la Casa andava molto bene,
sul fatto che la Casa da gioco stava andando benissimo, eravamo i
primi in assoluto, e così non è stato, e oggi stiamo qui, a parlare
di "eventuali prepensionamenti"!
Terza riflessione: ho apprezzato la sua pacatezza nel suo
intervento, ma ho ascoltato attentamente quando lei ha parlato di
risultati straordinari. Ecco, sinceramente i risultati straordinari
legati al fatto che i tempi di realizzazione sono stati corretti mi
fanno molto paura, dato che pochi giorni fa avete licenziato, come
Governo regionale, un ulteriore mutuo di 10 milioni di euro...ne ha
parlato in quest'aula! Ecco, non utilizziamo per favore questi
vocaboli nel momento in cui la situazione è difficilissima! Mi
sembra che anche ieri abbiamo parlato di tantissime leggi di
settore, abbiamo parlato di difficoltà economica...ecco, per
favore, facciamo attenzione, perché mi sembra che la situazione sia
difficilissima da affrontare. Lei ha parlato di costi di gestione,
ma non parliamo solo di costi di gestione...speriamo che non sia un
ulteriore bluff come è stato lo scorso piano di rilancio, lo scorso
piano 2009-2010 e i risultati, purtroppo, sono nero su bianco su
questo tavolo! Grazie.
Président
- Merci. Point 55 à l'ordre du jour.
