Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 1265 del 19 aprile 2000 - Resoconto
OGGETTO N. 1265/XI Lavori di realizzazione di una discarica
in Comune di Pontey. (Interrogazione)
Interrogazione Appreso dell’avvio dei lavori
relativi alla discarica di Pontey, che interessa
un’ampia area in prossimità della Dora
Baltea;
Ritenuto opportuno avere informazioni più dettagliate al
riguardo;
il sottoscritto Consigliere regionale
Interroga
l’Assessore competente per sapere:
1) se la discarica è regolarmente autorizzata e quali tipi di
rifiuti verranno smaltiti;
2) se si è tenuto conto della vicinanza della Dora,
dell’eventuale presenza di falde acquifere e delle
conseguenze di eventuali gravi esondazioni;
3) quale destinazione avrà l’area in questione
una volta riempita la discarica.
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Il progetto relativo alla discarica di seconda
categoria tipo B, che è in corso di realizzazione a Pontey, è stato
approvato dalla Giunta regionale il 6 settembre 1996 con la
delibera n. 3869; lo stesso provvedimento ha espresso la
valutazione positiva dettando una serie di condizioni sulla
compatibilità ambientale dell'intervento.
Nell'impianto possono essere smaltiti rifiuti speciali tal quali
o trattati, anche pericolosi; a titolo esemplificativo: rifiuti
speciali assimilabili agli urbani di origine inorganica, scorie di
acciaieria, fanghi provenienti dalla lavorazione di materiali
lapidei che per qualità non possono essere assimilati ai rifiuti
speciali inerti e quindi non smaltibili in discariche di
2
a
categoria di tipo A, fanghi da impianti di
depurazione delle acque reflue a servizio di insediamenti
produttivi non smaltibili in discariche di 1
a
categoria
e ancora rifiuti provenienti da demolizioni che per qualità non
possono essere assimilati a rifiuti inerti, ad esempio i rifiuti da
demolizioni che contengono amianto.
Nella discarica di Pontey non sarà ammesso lo smaltimento di
rifiuti di natura organica putrescibile nonché di rifiuti
polverulenti o finemente suddivisi che possono essere soggetti a
trasporto eolico.
Mi si chiede anche se si è tenuto conto della vicinanza della
Dora e dell'eventuale presenza di falde acquifere. Lo studio di
valutazione di impatto ambientale esamina nel dettaglio il pericolo
di esondazione determinato dalla vicinanza della Dora Baltea e del
torrente Prelaz e anche esamina nel dettaglio la presenza di falde
acquifere.
Rispetto ad eventuali fenomeni di piena nella Dora Baltea le
soluzioni previste dal progetto consistono nella realizzazione di
una doppia arginatura sulla sponda destra orografica del corso
d'acqua capace di contenere la portata di piena con tempo di
ritorno stimato di 500 anni.
È stata infatti prevista la realizzazione di un argine in
pietrame e calcestruzzo per una lunghezza di circa 300 metri, di
altezza variabile fra 2 e 3 metri, atto a garantire un deflusso di
circa 1.500 metri cubi al secondo pari a circa due terzi della
portata massima misurata alla stazione di Settimo Tavagnasco negli
ultimi 75 anni.
Oltre a questo è prevista la realizzazione di un secondo argine,
cosiddetto "golenale", parte in pietrame e parte in terra inerbita,
di altezza variabile da 3 a 4,5 metri, che garantisce una portata
di circa 4.700 metri cubi al secondo, che è superiore alla portata
stimata con tempo di ritorno di 500 anni.
Per quanto riguarda le piene del torrente Prelaz, gli interventi
previsti consistono nella realizzazione di un'arginatura
longitudinale di contenimento adiacente all'alveo ordinario su
entrambe le sponde capace di contenere una portata di piena
superiore a quella calcolata con tempo di ritorno pari a 500
anni.
In relazione alla problematica dei possibili inquinamenti della
falda va evidenziato che durante la fase di costruzione non
verranno effettuate opere che possono dare luogo ad impatti sulle
falde idriche. Per eliminare l'eventualità che elementi inquinanti
possano raggiungere la falda sottostante durante la fase di
esercizio sono stati previsti idonei interventi e cioè:
- l'impermeabilizzazione del fondo della discarica che consiste
nella posa di due teli impermeabili in polietilene, separati da uno
strato drenante, al di sopra di un livello di bentonite lamellare
di 15 centimetri e di uno di argilla di 35 centimetri; sarà quindi
eseguita l'impermeabilizzazione delle pareti della discarica
mediante la posa di due teli impermeabili in polietilene separati
da uno strato drenante e giacenti su uno strato di protezione
costituito da geotessile non tessuto;
- inoltre, un idoneo sistema di raccolta del percolato,
costituito da una rete di captazione in grado di funzionare in modo
separato per ogni lotto di coltivazione, dotato di idonee pompe di
sollevamento, convoglierà il percolato verso le vasche di
raccolta;
- ancora un sistema di monitoraggio mediante una serie di
pozzetti spia e di controllo dell'integrità dei teli impermeabili
attraverso un sistema geoelettrico, che sarà già utilizzato per il
collaudo dei teli durante la fase di posa, permetterà di
individuare eventuali infiltrazioni di percolato attraverso il
primo telo impermeabile;
- si prevede inoltre il monitoraggio delle acque di falda a
valle della discarica attraverso gli esistenti piezometri e i pozzi
di spurgo;
- ancora, oltre alle misure di impermeabilizzazione, per evitare
la propagazione di percolato nell'ambiente, nel caso altamente
improbabile che questo raggiunga la falda sottostante i rifiuti, è
prevista la posa di pozzi di spurgo aventi il compito di
intercettare interamente eventuali inquinamenti; tali pozzi
verranno posti a valle della discarica rispetto alla direzione di
scorrimento della falda in modo tale da creare una barriera
rispetto al fronte di propagazione di un eventuale
inquinamento.
Concludendo, si può dire che le misure di impermeabilizzazione,
i sistemi di raccolta del percolato, il monitoraggio dei teli
impermeabilizzanti e delle eventuali perdite nonché i pozzi di
spurgo previsti permettono di considerare sicuramente trascurabile
il pericolo che si realizzino fuoriuscite di sostanze inquinanti e
comunque che queste si possano diffondere nell'ambiente
circostante.
L'analisi del sito e delle aree limitrofe esclude che nella zona
di fondovalle relativamente al territorio comunale di Pontey
esistano pozzi ed opere di presa pescanti in falda ad uso
potabile.
Riguardo poi alla fase di esercizio, dopo la messa a dimora dei
rifiuti, la produzione di percolato tenderà ad esaurirsi
drasticamente in quanto è previsto un intervento di
impermeabilizzazione superficiale con lo scopo di isolare la massa
dei rifiuti dall'ambiente circostante, raccogliere le acque
superficiali e convogliarle in opportuni sistemi di raccolta.
In questa fase, non essendoci più infiltrazioni d'acqua nei
rifiuti per la presenza del sistema di impermeabilizzazione,
diminuirà drasticamente la produzione di percolato fino al
progressivo esaurimento. Ne consegue che il rischio relativo a
questa fase è ancora minore rispetto a quello della fase di
esercizio.
Per quanto riguarda la destinazione definitiva dell'area, una
volta riempita la discarica, al termine della coltivazione, essa
riceverà un trattamento paesaggistico complessivo tale da inserirla
nel contesto ambientale circostante. La legge prevede che non sia
possibile alcun altro uso delle aree se non la
rinaturalizzazione.
La sistemazione finale prevede alla sommità del corpo della
discarica una serie di grandi ripiani pianeggianti alternati a
scarpate con pendenze di 3 metri su 2. Lo strato coprente sarà
completato dal riporto di terreno da coltivo: 30 centimetri per le
scarpate e 50-80 centimetri per le banchine.
In ultimo, con la sistemazione di un reticolo drenante
superficiale si eviterà che nelle prime fasi di sistemazione del
fronte si verifichino fenomeni di estesa incisione e scorrimento
alla base del terreno vegetale di riporto che lascerebbero scoperto
il manto impermeabilizzante.
Il sistema drenante verrà realizzato con un sistema di canalette
in legno lungo le linee di massima pendenza che convoglieranno le
acque meteoriche in una canaletta in cemento prefabbricato di
raccolta.
Il fronte della discarica sarà interamente oggetto di interventi
di inerbimento. A completamento degli interventi è previsto
l'inarbustimento diffuso delle scarpate con l'infissione di talee,
di salice e di ontano bianco allo scopo di operare un'ulteriore
azione consolidante dello strato di ricoprimento e per animare il
paesaggio che lentamente evolverà verso climax biologicamente più
ricchi, avviando così un processo di rinaturalizzazione dell'area
consentendo nel tempo il raccordo ecosistemico con le vicine aree
boschive di versante.
Président
La parole au Conseiller Curtaz.
Curtaz (PVA-cU)
Solo due parole.
Devo riconoscere che la risposta dell'Assessore è stata
particolarmente esauriente e particolareggiata. Risposte che forse
non fugano tutte le preoccupazioni. Anche l'Assessore, devo
riconoscerlo, rispetto ad eventuali rischi di inquinamento, ha
parlato in termini probabilistici, ma certo non ha dato garanzie
assolute.
Risposte, dicevo, che non fugano tutte le preoccupazioni, ma
certo devo riconoscere che sono state complete e per certi versi
rassicuranti. Allo stato mi dichiaro soddisfatto delle risposte
ricevute.
