Classificazione
CREDITO
INDUSTRIA



Oggetto del Consiglio n. 838 del 5 novembre 2014 - Resoconto
OGGETTO N. 838/XIV - Interpellanza: "Interventi per
consentire alle nuove imprese di accedere ai finanziamenti previsti
dal Fondo microcredito".
Presidente
- La parola al collega Bertschy.
Bertschy (UVP) -
Grazie Monsieur le Président.
Una rapidissima illustrazione soprattutto perché interessa
capire come stiamo dando una risposta...la risposta che aspettiamo,
che...stiamo parlando di una delibera del 31 dicembre 2013, che
costituisce il fondo di 4.500.000 euro, poi suddiviso nei due assi
e che è relativo a finanziamenti del programma 2007-2013. Nelle
premesse della delibera c'è il nostro messaggio politico, la Valle
d'Aosta è in crisi, ci sono gravi difficoltà per le nostre imprese,
disoccupazione crescente, questi soldi a disposizione per dare un
sostegno in termini di microcredito per queste imprese. C'è anche
uno scadenziario, dicembre 2013-febbraio 2014-marzo 2014:
"Predisposizione del primo avviso per selezione dei destinatari
finali, approvazione della parte dell'Autorità di gestione".
Assessore, ancora in questi giorni qualcuno ci ha sollecitato per
quest'argomento, non ha ancora la possibilità di utilizzare questo
strumento, che appunto noi abbiamo pensato attraverso la vostra
delibera di Giunta nel dicembre scorso...vorremmo capire a che
punto siamo rispetto a quest'intervento di tipo politico di
sostanziale importanza, come lei ha ricordato la scorsa settimana
in occasione di un convegno con le nostre piccole imprese, con gli
artigiani, dove dobbiamo cercare tutti insieme di dotarci di tutti
gli strumenti necessari per favorire la ripresa economica della
nostra Regione. Saremo quindi attenti a capire un po' cosa sta
succedendo e perché non riusciamo ancora a...siamo ancora in questa
situazione a novembre del 2014.
Presidente -
Grazie. La parola all'Assessore Marquis.
Marquis (SA) -
Grazie Presidente.
Ringrazio anche i colleghi dell'UVP che hanno avanzato
quest'iniziativa, perché ci consente di fare il punto
sull'operazione microcredito alle imprese, che è un argomento verso
il quale è posta l'attenzione del mondo imprenditoriale valdostano.
La creazione del fondo del microcredito trae origine dall'esigenza,
da un lato, di contribuire alla riduzione dell'occupazione
incrementatasi con l'acuirsi della crisi economica e, dall'altro,
dalla necessità di soddisfare la forte domanda di accesso a crediti
di lieve entità, soprattutto da parte delle microimprese, che sono
la componente che caratterizza il sistema produttivo locale. Ci
tengo a ricordare che questa è un'iniziativa finanziata dal Fondo
sociale europeo, è stato costituito un fondo da 4.500.000 euro.
Rappresenta una novità nel panorama delle politiche regionali del
lavoro, perché rivolta a soggetti che si trovano in difficoltà di
accesso al credito, ovvero che non sono bancabili, considerati non
idonei a fruire di servizi e prodotti finanziari dal settore
bancario tradizionale. I destinatari di quest'iniziativa sono le
microimprese, ovvero imprese con organico inferiore a 10 dipendenti
e fatturato o totale di bilancio non superiore a 2 milioni di euro
annui e le nuove iniziative economiche che sono promosse da
soggetti svantaggiati...quindi ci sono due aventi diritto
all'iniziativa. Oltre al credito finanziario, questo è uno
strumento che si pone come obiettivo quello di promuovere la
competitività e l'imprenditorialità delle microimprese attraverso
un appoggio alla crescita culturale e professionale dei potenziali
beneficiari e fornendo loro un supporto per la formazione di
competenze gestionali ed organizzative.
Quanto allo stato attuale del progetto, vi è da dire che si
tratta di un progetto che è molto complesso in ragione della
provenienza del finanziamento, come ho detto prima dal FSE, che ne
ha condizionato sostanzialmente la sua architettura. Unitamente a
queste problematiche se ne sono aggiunte delle altre: per poter
attuare l'iniziativa, abbiamo dovuto fare ricorso alla consulenza
specialistica e alla finanziaria regionale Finaosta e quindi hanno
dovuto dare il loro apporto più soggetti, due Dipartimenti
dell'Assessorato, la Finaosta, e la costituzione quindi del fondo è
stata avanzata nello scorso mese di dicembre, dopodiché si è dato
corso all'approvazione dell'accordo di finanziamento tra Regione e
Finaosta, è stato emesso l'invito a regia regionale utile per
individuare gli Enti di formazione professionale, che accompagnano
le imprese in questo percorso, quindi è stato individuato il
raggruppamento temporaneo di imprese, che è costituito
dall'Istituto Cnos-Don Bosco, l'ENAIP Valle d'Aosta e il Consorzio
Trait d'Union. Dopodiché la settimana scorsa è stato approvato in
Giunta lo schema delle direttive di attuazione del piano operativo,
che, previo parere della commissione consiliare competente, dovrà
poi essere sottoposto all'approvazione definitiva, che immaginiamo
possa essere portata a termine nell'arco di una decina di giorni,
quindi lo stato della procedura è attualmente nella fase terminale,
tutto quello che è di competenza autoritatoria.
Quanto al secondo quesito:
"quali sono le azioni che si
intendono intraprendere per rendere efficace...l'utilizzo di
quest'importante risorsa"
, la Regione attuerà un piano di
comunicazione dell'operazione, con l'obiettivo di favorire la più
ampia diffusione delle informazioni ai potenziali destinatari
mediante mezzi di comunicazione di massa, mediante organizzazione
del sito internet regionale, attraverso un'informativa presso i
centri per l'impiego territoriali e mediante l'informativa
collettiva. Una specifica sezione del sito internet della Regione
sarà riservata esclusivamente alle informazioni inerenti al Fondo
microcredito FSE. È stata inoltre posta attenzione alla
semplificazione della procedura pur essendo complessa l'iniziativa.
A questo riguardo verranno predisposte modulistiche standard per
predisporre i relativi documenti tecnico-economici da allegare alla
domanda e far sì che le istruttorie possano essere completate nel
rispetto delle tempistiche determinate. Per la predisposizione
delle domande i soggetti ammessi all'iniziativa saranno coadiuvati
dal soggetto che ho citato poc'anzi, che si occuperà della parte
della formazione e che presterà quindi la sua opera secondo le
modalità che verranno rese note e pubblicizzate non appena saranno
definitivamente approvate le direttive di attuazione e quindi si
stima entro questo mese. Riteniamo quindi che il bando per la
partecipazione, per l'iscrizione delle imprese interessate potrà
essere emesso nei primi del mese di dicembre. Grazie.
Presidente -
Grazie. La parola al collega Bertschy.
Bertschy (UVP) -
Assessore Marquis, ha fatto un ripasso
della delibera di Giunta che ha fatto l'anno scorso a dicembre,
probabilmente le è servito per ricordare il tempo che abbiamo
perso. Tutte le cose che mi ha elencato per otto dei dieci minuti
sono le cose che sono già scritte, non c'è bisogno, se uno fa
l'interpellanza, l'interpellanza l'ha già letta e ha già capito
quali sono le motivazioni. Quello che io le chiedo, in risposta
all'Assessore delle attività produttive, in risposta alla crisi che
lei ha citato in premessa, e le cose che ha scritto bene in questa
delibera, che sono non solo sostenibili, ma sono da parte
nostra...la preoccupazione...ci mettiamo un anno di tempo per
mettere dei soldi in circolazione, ma a chi lo spiega questo? Siamo
arrivati a questo punto che, per far mettere in giro dei soldi che
creano indotto, danno risposta ad un'impresa, ci mettiamo un anno
di tempo, siamo a dicembre, la delibera è del dicembre dell'anno
scorso. Allora, quando noi parliamo di burocrazia e qua ci viene
risposto che non c'è burocrazia, ma di che cosa stiamo parlando? Ci
mettiamo un anno a mettere in giro 4 milioni e mezzo di euro, ma è
la risposta dell'Assessore allo sviluppo economico? Il ripetersi
della cronologia della delibera e delle azioni burocratiche che
dobbiamo ancora fare? L'unico che oggi abbiamo individuato è il
Consorzio Trait d'Union. Allora è questa la celere risposta del
Governo alla crisi? Ma scherziamo? No, ma è soddisfatto della sua
risposta? Io avrei preferito che mi avesse detto: "guardi,
abbiamo..., veramente ci siamo girati in una palude, non sono
riuscito a venirne fuori, mi scuso ed è passato un anno di tempo",
ma è un anno di tempo che dobbiamo spendere dei soldi, ma si rende
conto che le imprese hanno bisogno di questi soldi? Che ci sono
persone che vengono da lei, come da noi, tutti i martedì per
chiedere: "quando ce li date questi soldi che proviamo a fare
qualche cosa?". È gente disoccupata, quel milione di euro...quei
450 euro...che avete previsto per i disoccupati sono ancora da
spendere! Allora, io capisco che il resto del Governo è impegnato
su altre cose, ma lei è l'Assessore dello sviluppo economico! Un
anno di tempo! Ma rifletta sulla sua risposta, per cortesia!
Presidente -
Punto 12 all'ordine del giorno.
