Classificazione
ASSISTENZA SANITARIA E OSPEDALIERA
Servizio di emergenza sanitaria (118)
CASA DA GIOCO



Oggetto del Consiglio n. 992 del 27 gennaio 2010 - Resoconto
OGGETTO N. 992/XIII - Interpellanza: "Organizzazione di un
servizio medico di soccorso presso la Casa da gioco di
Saint-Vincent".
Interpellanza
Premesso che
- il Casinò de la Vallée si è avvalso nel corso degli anni
della presenza in sede di medici qualificati, di personale
infermieristico e di un'ambulanza propria;
- la presenza di un medico risulta indispensabile, specie
durante i momenti di maggiore affluenza (ore serali, weekend e
festività), ma attualmente pare assicurata la sola presenza di un
infermiere professionale, con i limiti d'intervento che le leggi
vigenti prevedono per questa figura;
Appreso che durante le recenti festività natalizie e di fine
anno più volte si è reso necessario l'intervento di un medico in
sala e il reperimento è avvenuto mediante richiami frastornanti
agli altoparlanti che hanno creato anche situazioni di disagio e
preoccupazione tra i giocatori;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) secondo quali modalità e attraverso quali risorse
professionali sono attualmente garantite l'emergenza e l'urgenza
sanitaria presso la Casa da gioco;
2) se è intendimento di Casinò S.p.A., società controllata
dalla Regione, organizzare un servizio medico di soccorso più
efficiente e discreto (anche attraverso forme di convenzionamento
con professionisti qualificati che operano sul territorio) per
garantire un efficace e tempestivo intervento a favore di chi ha
bisogno, evitando di creare - in quanto possibile - disagi agli
altri clienti.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- L'argomento forse appare di minore
importanza in un contesto ludico ricettivo qual è la Casa da gioco
di Saint-Vincent, ma assume invece una sua rilevanza se lo
guardiamo dal punto di vista dell'attenzione sociale, in
particolare sanitaria, che viene rivolta alla clientela, ai flussi
di gente che frequentano il casinò valdostano. Per questo abbiamo
proposto un'interpellanza che mette in evidenza l'assenza di un
presidio medico presso la Casa da gioco, un'assenza che non è di
ieri o dell'altro ieri, ma un'assenza che data da qualche anno, che
ci fa venire in mente un recente passato dove esisteva un presidio
con medici convenzionati. Al riguardo ricordo il dott. Trèves o il
dott. Gigliotti, che prestarono la loro capacità professionale a
favore di tutti coloro che potevano incorrere in qualche disagio di
carattere sanitario o relativo alla salute.
Ci risulta, come abbiamo citato nella premessa
dell'interpellanza, che durante le recenti festività natalizie più
volte si è reso necessario l'intervento di un medico in sala e il
reperimento è avvenuto mediante questi richiami che ho definito
frastornanti in questa interpellanza, ovvero: "c'è un medico in
sala"? È ovvio che una richiesta così attraverso gli altoparlanti
crea scompiglio e magari, nell'ambito di una famiglia che ha
qualche anziano che ha accompagnato per giocare qualche
fiche
al tavolo, un attimo di preoccupazione; una
preoccupazione che ci siamo permessi di portare a conoscenza di
questo Consiglio e soprattutto a quella dell'Assessore.
Sappiamo che durante le ore serali, ma in particolare durante i
week-end e le festività gli afflussi sono più consistenti, e ben
vengano, perché il casinò ha bisogno di presenze, di clientela, non
ci dispiace sapere che ci sia stata una piccola inversione di
tendenza rispetto a un decennio che è stato di declino totale,
soprattutto sotto il profilo delle presenze, ma anche sotto il
profilo degli introiti; questi, purtroppo, rimangono ancora al
ribasso, mentre sulle presenze c'è qualche risveglio che non ci
dispiace. Alla luce di quest'affluenza, di questa presenza
massiccia di persone, crediamo che sia opportuno fare una
riflessione sulle capacità d'intervento di un sistema sanitario di
emergenza e di urgenza che in questo momento deve essere attivato
con reperimento di risorse all'esterno, ma visto il luogo, vista
l'attività che si svolge, non sarebbe una cattiva idea ripensare se
il modello del passato sia ricostituibile.
Di qui le due domande, Assessore, che sono sufficientemente
chiare: con la prima, vogliamo capire quali sono le modalità e le
risorse professionali attraverso le quali oggi si garantisce
l'emergenza e l'urgenza sanitaria presso la Casa da gioco; con la
seconda, di carattere più politico (in questo caso di politica
sanitaria), se c'è qualche interesse da parte sua e della Giunta di
organizzare un servizio medico di soccorso più efficiente e
discreto, per evitare quelle formule di richiamo che a nostro
avviso sono sconvenienti, per garantire un efficace e tempestivo
intervento a favore di chi ha bisogno, evitando di creare - in
quanto possibile - disagi agli altri clienti.
Sappiamo che sul territorio l'urgenza e l'emergenza sanitaria
hanno una loro articolazione; più volte in quest'aula ne abbiamo
parlato e più volte abbiamo manifestato la nostra insoddisfazione
per un modello che è formalmente efficiente sulla carta, ma nella
sostanza presenta delle lacune. Oggi affrontiamo un piccolo
tassello di questo mosaico molto più ampio e complesso sul quale
chiediamo delle risposte - ci auguriamo - puntuali e concrete da
parte dell'Assessore.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Credo che ci sarà sicuramente, me lo auguro, occasione per
parlare di nuovo del sistema dell'emergenza e urgenza, che io
ribadisco essere di buon livello nella nostra regione, ed è
organizzato anche in virtù di tutta un'evoluzione delle varie
professionalità che ci sono e che abbiamo a disposizione
nell'ambito del nostro sistema di urgenza ed emergenza.
Per quanto riguarda questa interpellanza, fino al 2005 era
presente un servizio di assistenza, che è stato ricordato prima,
assistenza medica che si serviva di medici in qualche modo
convenzionati, medici di famiglia, che sono stati citati prima ed è
un'assistenza di primo soccorso destinato alla clientela, attivo
durante l'apertura della sala da gioco con personale
infermieristico professionale e personale medico di supporto, non
sempre presente, e talvolta disponibile a chiamata. Il servizio era
così considerato sicuramente ridondante rispetto alle effettive
esigenze. In tutto il 2005 vennero effettuati 670 interventi pari
ad una media inferiore ai 2 interventi al giorno e, di questi, solo
7 generarono la necessità di un invio al Pronto Soccorso.
A partire dal 2006 il servizio di primo soccorso è stato così
assicurato esclusivamente da personale infermieristico
professionale, in grado di assicurare lo standard qualitativo degli
interventi e dell'assistenza prestata, coordinato da un'azienda con
pluriennale esperienza nell'ambito del settore della medicina del
lavoro e della sorveglianza sanitaria. Tuttavia, l'analisi degli
interventi effettuati ha messo in evidenza come il servizio fosse
modestamente utilizzato, soprattutto nelle giornate
infrasettimanali dove il numero degli ingressi è ridotto. Per
questo, anche in una logica di efficienza, si è deciso, a partire
dal luglio 2009, di concentrare il servizio stesso nei fine
settimana dal venerdì alla domenica, cioè questo servizio sostenuto
da personale infermieristico professionale. Tale scelta si è
dimostrata coerente con le effettive esigenze. Sono stati
effettuati 230 interventi nel 2009, di cui solo 2 hanno determinato
l'invio al Pronto Soccorso, con la stragrande maggioranza degli
interventi concentrati fra il venerdì e la domenica. Negli altri
giorni della settimana il servizio di primo soccorso verso la
clientela è assicurato da dipendenti all'uopo adeguatamente
formati, pari a un numero di 27 abilitati, di cui ci sarà un
incremento nei prossimi mesi, che seguiranno una procedura ben
definita. Per completezza sottolineo che la procedura operativa
risponde anche agli obblighi aziendali di tutela del personale
dipendente. Infatti essa recepisce l'obbligo previsto dal decreto
legislativo n. 81/2008, di istituire un servizio di primo
soccorso.
Quindi la seconda domanda:
"se è intendimento di Casinò
S.p.A., società controllata dalla Regione, organizzare un servizio
medico di soccorso più efficiente"
... considerato che non si
sono mai verificate problematiche di rilievo e il servizio, così
come è stato recentemente sviluppato, ha garantito la perfetta
rispondenza alle esigenze, non si ritiene al momento di dover
implementare o modificare il servizio stesso, se non per quanto
riguarda l'opportunità dell'estensione della copertura del servizio
per l'interezza delle settimane speciali cadenti in occasione delle
festività di Pasqua, Ferragosto, Natale e Capodanno. Infatti questi
periodi sono assimilabili a giornate dal venerdì alla domenica,
quando il servizio infermieristico è attivo.
Ricordo che tutte le volte che c'è stato bisogno dell'intervento
del 118, presente a Châtillon, c'è sempre stata una presenza
tempestiva e l'intervento è sempre stato positivo da questo punto
di vista.
Président
- La parole au Conseiller Secrétaire
Tibaldi.
Tibaldi (PdL)
- Sicuramente, Assessore, come avevo già
detto introducendo l'interpellanza, durante la settimana il flusso
della clientela è talmente esiguo che sarebbe uno spreco pensare di
organizzare un servizio durante quei momenti. Però il fine
settimana ha dei numeri che sono decisamente diversi, perché il
fine settimana vede delle affluenze e, se lei è andato a guardare i
livelli di affluenza durante le festività natalizie, in particolare
in coincidenza del week-end nelle festività natalizie, sono in
numero di diverse migliaia di giocatori o comunque persone che
accompagnano i giocatori che si recano in quelle sale. Credo che se
fino al 2005 la Casa da gioco di Saint-Vincent ha ragionato in quei
termini - e ancora prima lo faceva il privato gestore - ci siano
state delle motivazioni.
È vero che oggi si tende a razionalizzare le risorse e quindi a
fare in modo che ci sia lo stesso un livello di efficienza e di
funzionalità a risorse minori impiegate, ma anche i numeri che lei
ha detto non sono di poco conto! Adesso i 670 interventi nel 2005
vuol dire che dei casi ci sono stati, qualcuno più grave, solamente
7 con invio al Pronto Soccorso... non sono numeri così
irrisori!
I dati del 2009 evidenziano un rischio inferiore, però credo che
l'ambiente e il luogo meritino un'attenzione diversa da quella che
lei ha citato, rispondendo al secondo punto. D'altronde ho letto
sul giornale che per un ambiente come il carcere di Brissogne lei
ha promesso, entro la fine dell'anno, un'attenzione e l'istituzione
di un vero e proprio servizio, in virtù anche di norme che lo
prevedono. È vero che lì c'è una permanenza costante di persone, ma
un'altrettanta permanenza, considerando anche i dipendenti, non
solo i clienti, c'è a Saint-Vincent, ed è una permanenza che viene
accresciuta con queste affluenze di cui parlavo durante determinati
periodi della settimana e, ancor di più, durante determinati
periodi dell'anno. A maggior ragione se ragioniamo nei termini in
cui oggi la società Casino S.p.A. agglomera anche la STV; di
conseguenza, agglomera altre 200 persone e altri clienti che si
riversano nei vicini locali del Grand Hôtel Billia.
Io la invito quindi nuovamente a fare un ragionamento più esteso
nei confronti di questa struttura, che non è solo casinò, ma è
casinò con annessi e connessi, e che vede orbitare intorno ad essa
un numero di persone, vuoi perché sono dipendenti, vuoi perché sono
clienti, che deve essere considerato di tutto rispetto, anche sotto
il profilo dell'immediatezza ed efficienza dell'assistenza
sanitaria. Grazie.
