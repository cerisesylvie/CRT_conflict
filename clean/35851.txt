Classificazione
AGRICOLTURA



Oggetto del Consiglio n. 194 del 23 ottobre 2013 - Resoconto
OGGETTO N. 194/XIV - Interpellanza: "Iniziative per garantire
il sostegno finanziario ai giovani agricoltori".
Président -
Pour l'illustration, la parole au collègue
Chatrian.
Chatrian (ALPE)
- Merci Présidente.
Potrei dare quasi per letta, diciamo, questa nostra iniziativa.
Abbiamo cercato, Assessore Testolin, di esplicitare molto bene le
richieste su questo tema. Qualche considerazione a voce alta. In
questi mesi più volte in quest'aula abbiamo affrontato i tagli di
bilancio, più volte abbiamo affrontato la situazione del suo
Assessorato, la situazione dell'allevamento in Valle d'Aosta, la
situazione in generale dell'agricoltura in Valle d'Aosta, lo stato
dell'arte e poi soprattutto la parte a noi più cara, che ci
interessa di più è quali sono le intenzioni per il futuro, il
futuro prossimo, e anche il futuro a lungo termine. Abbiamo quindi
concentrato, potrei dire così, questa nostra iniziativa sulla
prospettiva, sulla nuova linfa, sul futuro, cioè i giovani. La
nostra iniziativa quindi mira a conoscere non solo lo stato
dell'arte per quanto riguarda la misura 112, misura che finanzia,
diciamo, aiuta, sostiene l'insediamento di giovani agricoltori, ma
soprattutto tutto il percorso, non solo formativo, ma aziendale dei
prossimi giovani che decidano di mettersi in discussione, che hanno
deciso comunque di affrontare questa nuova sfida, che hanno deciso
di investire sul proprio territorio denaro, hanno deciso di
investire la propria vita professionale su questo settore e hanno
deciso di poter contribuire a quello che è
l'entretien
del
nostro territorio.
Quattro sono i quesiti che poniamo con questa nostra
interpellanza: la prima,
"quanti sono i giovani agricoltori
aderenti alla misura 112 che, avendo un piano aziendale approvato,
hanno già percepito l'acconto sul premio di primo
insediamento"
, perché le facciamo questo quesito? Perché
l'erogazione del saldo dei premi all'insediamento può avvenire
solamente a completamento del piano aziendale, compresi gli
investimenti in esso previsti, quindi alla prima domanda le
chiediamo veramente di essere puntuale, le chiediamo anche di
essere onesto intellettualmente dal punto di vista politico e
finanziario, perché conosciamo molto bene quali sono le criticità e
le difficoltà.
Il secondo quesito che le poniamo va in questa direzione:
"quanti sono i giovani agricoltori che rischiano di dover
restituire l'acconto del premio di insediamento perché non in grado
di portare a termine gli investimenti previsti dal piano
aziendale..."
, perché c'è un tempo, c'è un limite massimo, c'è
un delta temporale a causa del progressivo venir meno nell'ultimo
quinquennio delle risorse destinate al sostegno agli investimenti
previsto dalla legge regionale 32/2007. Perché le abbiamo posto il
quesito n. 2, Assessore Testolin? Abbiamo posto questo secondo
quesito perché nella delibera che lei ha approvato solo qualche
settimana fa, insieme al Governo regionale, la delibera 1606,
"Sospensione della ricevibilità delle domande di contributo
previste dalle leggi regionali", c'è indubbiamente all'interno di
questa delibera la legge regionale 32 del 2007, quindi diciamo
rientrano completamente all'interno di questa sospensione anche
tutti gli aiuti legati alla legge regionale 32 del 2007.
Terzo quesito...per la prospettiva, quindi i primi due sono lo
stato dell'arte, cosa avete fatto, cosa si è fatto, la situazione e
se qualcuno deve già restituire dei soldi perché non ci sono state
risposte dall'altra parte del tavolo, cioè da parte della pubblica
amministrazione...dell'Amministrazione regionale, del Governo
regionale. Terzo quesito:
"quali iniziative intende adottare la
Giunta regionale per garantire il sostegno su cui i giovani
imprenditori agricoli contavano al momento della stesura dei loro
piani aziendali"
, quindi anche questa mi sembra una domanda
chiara e puntuale per conoscere quali sono le vostre
intenzioni.
La quarta - questa più in prospettiva, come dicevamo prima,
stiamo parlando del futuro dell'agricoltura valdostana,
dell'
entretien du territoire
-:
"se nel nuovo programma
di sviluppo 2014-2020 saranno introdotte, accanto alle indennità e
ai premi
- che ben conosciamo e che in III Commissione abbiamo
dettagliato il 3 ottobre 2013 -
misure adeguate a sostenere gli
investimenti dei giovani agricoltori e, nel caso
- se c'è
questa volontà di investire e sostenere i giovani -,
quanto
incideranno sull'insieme dei fondi disponibili del settennio"
.
Ecco, su questo ci aspettiamo, Assessore Testolin, una risposta di
natura politica. Siamo a conoscenza che le strutture dirigenziali,
i funzionari stanno lavorando sulle prossime misure 2014-2020, ma
vorremmo sapere da lei quali sono le priorità di questa
maggioranza, quali sono le priorità di questo Governo, quali sono
le azioni che pensate di mettere in campo, se veramente intendete
sostenere i giovani agricoltori oppure no. Ci piacerebbe però avere
una risposta puntuale, forte e - ripeto - onesta. Il 3 ottobre lei
in commissione ci rispose a certe nostre domande così:
"nello
specifico si può evidenziare come ci siano sei tipologie di
casistica, due di queste sono relative ai giovani agricoltori con
un bando specifico, laddove le richieste sono in funzione di
investimenti di fondovalle
- come dicevo prima -
impianti
viticoli, vinicoli, stalle e quant'altro. Le domande in essere sono
al momento 35, per un totale di contributo in conto capitale
richiesto di..."
e poi ha continuato ad illustrarci la
situazione. Solo qualche settimana fa in commissione ci rispose:
"come avevo già accennato, di queste cifre non è stato impegnato
assolutamente niente, questo è il totale delle richieste che al
momento non trovano copertura"
. Ad una mia domanda puntuale,
sempre sui giovani agricoltori, rispose così:
"per rispondere
per quanto riguarda i bandi
- stiamo parlando di giovani
agricoltori -,
uno risale al giugno 2012 e l'altro risale al
giugno 2013. Per correttezza, sono state reinserite le domande
assunte col bando del 2012, nel 2013 è stato conglobato tutto in un
unico bando per avere una panoramica chiara, come avere una
situazione chiara dello stato dell'arte".
Per quanto riguarda invece la risposta sempre su questa misura,
lei ci disse qualche settimana fa:
"mi permetto di ribadire che
il discorso di reperire le risorse in questo momento dipende non
tanto dalla volontà, quanto dalla possibilità di reperire. Io posso
solo dire che al momento le risorse da impegnare non ci sono".
Questo è quello che ci diceva tre settimane fa.
"Il discorso
- sempre sue parole in commissione -
è che, quando mancano
risorse finanziarie, bisogna intervenire con quello che si ha".
Da una parte la capisco, dall'altra, non posso accettare queste sue
affermazioni, stiamo parlando di giovani agricoltori che hanno
fatto un percorso, giovani agricoltori che hanno presentato dei
piani, giovani agricoltori che sono stati affiancati, accompagnati,
ecco, gradiremmo avere delle risposte puntuali, delle risposte
dettagliate.
Soprattutto, come le dicevo, per quanto riguarda i quesiti nn. 3
e 4, vorremmo conoscere quali sono, e se ci sono, indirizzi di
natura politica, che vuol dire: concentriamo le risorse sui giovani
agricoltori o le concentriamo su altri settori, le concentriamo su
altri settori innovativi o che cosa? Ecco, da questo lato vorremmo
conoscere il vostro posizionamento e non il posizionamento, con
tutto il rispetto, dei dirigenti e dei funzionari, perché io penso
che su un tema di questo genere sia la politica che debba prendere
il toro per le corna e decidere dove sostenere, come sostenere e
come affiancare la nuova linfa dei prossimi 20 anni in Valle
d'Aosta, cioè i giovani agricoltori. Grazie.
Président
- Merci. Pour la réponse, la parole à
l'Assesseur Testolin.
Testolin (UV)
- Merci Présidente.
Solo un piccolo cappello prima di procedere a dare le dovute
risposte al Consigliere Chatrian quando mi richiama ad un'onestà
intellettuale che sinceramente fa parte del mio essere, quindi è un
richiamo comunque un tantino forzato per quanto mi concerne. Per il
resto, rispondendo alla prima domanda, sottolineo come siano 118 le
domande che abbiano ricevuto dei pagamenti a tutt'ora e di queste
118 43 siano giunte a perfezionamento, quindi coloro che hanno
ricevuto per il momento il solo anticipo corrispondono a 75
unità.
Relativamente al secondo punto, evidenzio come all'interno del
piano aziendale ci sia un contenuto ampio nel suo insieme, composto
da elementi utili a determinare le competenze del futuro
imprenditore agricolo. Tali elementi comprendono aspetti di governo
delle scelte allegate alla dimensione strategica e a quella
organizzativa dell'azienda. All'interno del piano vengono
considerati gli obiettivi non esclusivamente in modo puntuale, ma
soprattutto in relazione al loro sviluppo d'insieme, valutandone i
presupposti che possono avere eventualmente limitato la loro
concretizzazione. Oggi la valutazione dei piani, proprio in virtù
della mutata situazione socio-economica generale, dovrà vagliare
nuovi aspetti...
(interruzione di un Consigliere, fuori microfono)
...per intravedere anche quelle soluzioni alle difficoltà che si
sono presentate in questi ultimi periodi...dando la capacità di
stimare investimenti in cui intervengono soggetti diversi, che
possono influire sulla loro realizzazione, proprio quello che
diceva lei, no? Ci sono situazioni socio-economiche mutate, ci sono
situazioni di interventi di finanziamenti che si sono trasformate o
si sono annullate nel tempo e quindi bisognerà tenere conto anche
di tutta questa serie di nuove situazioni.
Allo stato attuale nessuna istruttoria è stata comunque bloccata
o ritardata in ragione delle evocate difficoltà di finanziamento,
anche se ciò non significa, chiaramente, che in futuro possano
verificarsi situazioni problematiche, che peraltro potrebbero anche
non essere direttamente correlate alla situazione di difficoltà nel
finanziamento delle infrastrutture. Una trentina di beneficiari
prevede interventi di un certo rilievo sulla propria azienda, le
strutture preposte facenti capo ad AREA VDA e all'Assessorato, che
costituiscono il nucleo di valutazione di questo tipo di attività,
sono consapevoli di queste criticità e stanno valutando, anche su
proposta e su stimolo dell'Amministrazione, alcune proposte
operative. Tra queste si stanno esaminando e prendendo in
considerazione, ad esempio, la possibile rimodulazione del piano
aziendale o una valutazione generale dell'impianto dato
dall'imprenditore alla propria azienda in relazione agli obiettivi
e alla loro importanza; inoltre anche la capacità dell'imprenditore
di ragionare in base al mutato scenario socio-economico costituirà
ovviamente un parametro da prendere in considerazione.
Per quanto riguarda il punto 3, come già accennato nella
risposta al punto 2, i competenti uffici dell'Assessorato stanno
effettuando una ricognizione puntuale sui piani aziendali in corso,
stanno verificando con i singoli beneficiari la possibilità appunto
di rimodulazione o di ridimensionamento degli stessi, così da
permettere ai neo insediati il raggiungimento degli obiettivi
richiesti per un corretto insediamento. Oltre al possibile
ridimensionamento del numero e dell'entità degli investimenti
necessari all'avvio dell'attività agricola, in prospettiva sono in
corso di valutazione soluzioni che possano spostare il contributo
dal conto capitale verso un ricorso a mutuo o all'aiuto in conto
interessi, come peraltro già previsto dalla stessa misura 112.
Nel rispondere al quarto quesito e nel capire che il suo
intendimento è sempre quello di avere una risposta politica, una
risposta politica che va però data in certe circostanze con molta
oculatezza e soprattutto con la consapevolezza di dover sapere
prima di dare delle risposte con quali risorse queste risposte si
possono dare, in modo da essere molto chiaro e molto onesto
intellettualmente. Per giungere ad una risposta, concretizzare
questa risposta, quindi sottolineo solo come chiaramente non si
possa esimersi dal poter affidarsi per questo lavoro anche
all'aspetto tecnico, alla struttura, che competente supporta quelle
che poi sono le scelte politiche e quindi si è messo in piedi un
gruppo di lavoro all'interno dell'Assessorato all'agricoltura, che
sta valutando delle specificità proprio su indicazione, anche da un
punto di vista politico, di quelle che potranno essere le soluzioni
da adottare per i giovani che vorranno avvicinarsi al settore
agricolo nel prossimo settennio. Si sta quindi valutando la
possibile creazione di uno sportello unico per i giovani
agricoltori, che, proponendo un percorso di orientamento e
formazione, permetta al giovane di focalizzare le idee progettuali
e formalizzare correttamente le scelte imprenditoriali attraverso
la redazione di piani aziendali materialmente e finanziariamente
sostenibili e questo credo che sia un aspetto tutt'altro che
trascurabile nell'ambito di una valutazione complessiva di quelle
che saranno le nuove aziende. E poi si sta valutando la
predisposizione di una domanda unica comprensiva della richiesta di
premio di insediamento, che adesso viene già finanziata con
l'attuale PSR, così come ricordato con la misura 112, e dalle
diverse istanze di aiuto sugli investimenti aziendali, che fino ad
oggi venivano sostanzialmente sostenuti dalla legge 32 e che
probabilmente...disponibilità finanziarie all'interno del nuovo
PSR...se saranno sufficienti, si potrà valutare di introdurle
all'interno di questo nuovo percorso.
L'importo che si potrà destinare a queste nuove misure è però al
momento ancora di difficile quantificazione per dei motivi
oggettivi e non dipendenti dalla volontà dell'Amministrazione
regionale: primo fra tutti quello che, pur essendo oggi
sostanzialmente nota la quota comunitaria spettante all'Italia per
lo sviluppo rurale nel nuovo periodo, a livello nazionale non sono
ancora stati determinati i criteri del riparto fra le Regioni, non
sono ancora state effettuate le scelte strategiche a livello
nazionale su tematiche importanti quali l'attivazione dei piani
operativi nazionali, che potranno assorbire più o meno risorse
rispetto a quelle trasferite allo Stato nazionale dall'Unione
europea, e non è ancora stato quantificato a livello nazionale
l'importo da destinare al primo pilastro e quindi, di conseguenza,
quello da riservare al nuovo PSR e quindi da poter, diciamo,
gestire per una fattiva programmazione all'interno della nostra
Regione. Data l'attuale incertezza quindi sull'entità delle risorse
di cui la Valle d'Aosta potrà disporre sul prossimo PSR, non è
dunque possibile al momento indicare quanto incideranno gli
investimenti per i giovani agricoltori sull'insieme dei fondi nel
settennio. Quando ci sarà questa coscienza e questa conoscenza dei
dati degli importi certi sui quali operare le scelte, sarà
sicuramente mia premura informare quest'aula, così come lo deve
essere su quelle che saranno le scelte più mirate alle quali faremo
riferimento per dare delle risposte ai giovani agricoltori, ma
all'agricoltura valdostana in generale. Merci.
Président
- Pour la réplique, la parole au collègue
Chatrian.
Chatrian (ALPE)
- Grazie Assessore Testolin per...come
posso dire? per la non risposta in maniera elegante... L'unica
risposta forse è sul quesito n. 1: 118 sono i piani aziendali
presentati e 75 non hanno ancora avuto la chiusura del cerchio, il
secondo quesito andava in quella direzione, Assessore Testolin.
Volevamo chiedere come pensavate di chiudere il cerchio sui 75
piani aziendali ancora in itinere, soprattutto perché non hanno
copertura.
Lei poi gentilmente parla di oculatezza, di consapevolezza per
quanto riguarda il quesito n. 4, ma il quesito n. 2, a mio avviso,
era abbastanza preciso:
"quanti sono i giovani agricoltori che
rischiano di dover restituire l'acconto del premio di
insediamento..."
, allora 75 su 118 è una percentuale molto
alta, forse superiore al 60 percento, che non hanno ancora chiuso
il piano aziendale. Lei non ci dà risposte dal punto di vista delle
coperture finanziarie, ci apre però una piccola finestra su "stiamo
valutando delle proposte operative per quanto riguarda la
rimodulazione", ottimo, Assessore Testolin, ma questa penso che sia
la decima priorità.
Prima domanda: prima di parlare di rimodulazione, avremmo voluto
conoscere da parte sua se mettete in campo qualche soldino, se
mettete sul tavolo qualche risorsa. Io capisco perfettamente la
situazione, la capisco, ma non capisco dal punto di vista politico
una non risposta, non la capisco, non la capisco proprio e non la
accettiamo nel momento in cui questi ragazzi sono stati affiancati,
questi ragazzi hanno partecipato a dei bandi, questi ragazzi hanno
fatto dei corsi, questi ragazzi hanno iniziato ad investire e la
sua risposta è che con i funzionari, con i dirigenti stiamo vedendo
di rimodulare in conto capitale o tramite mutuo. Quello lo sapevamo
già, Assessore Testolin, il punto n. 2 andava in quella direzione,
ma le 75 aziende, i 75 giovani agricoltori, che hanno fatto i
corsi, sono stati affiancati, hanno iniziato ad investire, dopo
questa sua risposta, secondo lei, hanno le idee più chiare? Secondo
lei, possono continuare ad investire? Secondo lei, possono essere
la linfa del domani dell'agricoltura della Valle d'Aosta? Secondo
lei, potranno mettersi a valorizzare il nostro territorio,
l'entretien
del nostro territorio? Penso che forse non
poteva rispondere peggio di così, nel senso che non solo nessuna
risposta, ma mi sembra che forse dobbiamo fare attenzione, perché
la gente ha iniziato ad indebitarsi. Questi giovani ragazzi hanno
iniziato ad aprire dei mutui, questi giovani ragazzi hanno iniziato
a firmare dei contratti, questi giovani ragazzi hanno iniziato a
ristrutturare le proprie aziende, quindi torneremo sicuramente al
più presto su questo dossier. La politica non può non rispondere su
piani di azienda che sono stati affiancati, bandi, procedure, e poi
ci parla di semplificazione? Questa penso che sia la normalità, la
domanda...lo sportello unico o la domanda unica, io penso che
questo non sia neanche una scelta di natura politica! Questa è una
scelta di responsabilità e probabilmente di razionalizzazione e di
semplificazione, così decantata in quest'aula nel passato
quinquennio.
Termino, ancora una battuta sul quarto quesito: Assessore
Testolin, mi risulta - spero di sbagliarmi, le diamo un'ulteriore
apertura di credito come gruppo ALPE su questo tema, cioè sul
prossimo piano di sviluppo rurale 2014-2020 - che lei ad oggi non
abbia ancora dato nessun indirizzo di natura politica a questo
gruppo di lavoro, come l'ha denominato, nessun indirizzo è stato
dato. Non parliamo di...non sappiamo ancora perfettamente quale
sarà il quadro oggettivo, ma proviamo a spiegare ai nuovi giovani,
potenziali imprenditori agricoli, che la volontà di questa
maggioranza, di questo Governo è di concentrare, non solo
affiancare a livello finanziario, come...di sostenibilità
finanziaria, ma concentrare le risorse, indubbiamente se c'è un
progetto valido e se c'è comunque un progetto sostenibile dal punto
di vista finanziario. Avremmo gradito una risposta su questo, sul
quesito quattro. La sua non risposta ci preoccupa e termino,
Presidente, io spero che ci smentisca la prossima volta in
quest'aula, io spero, ma ci risulta che al gruppo di lavoro lei non
abbia ancora dato neanche un indirizzo politico e una priorità,
questo, a nostro avviso, è grave. La divisione dei ruoli è chiara,
ma noi abbiamo un altro ruolo in questo momento, lei ha un altro
ruolo in questo momento e torneremo su questo dossier. Rammarico
totale, che non solo non ci ha dato risposte, ma qui non c'è la
volontà! Grazie.
Presidente
- Grazie. Punto 8 all'ordine del giorno.
