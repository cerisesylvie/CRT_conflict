Classificazione
TRASPORTI E VIABILITÀ
Aeroporti



Oggetto del Consiglio n. 1347 del 22 settembre 2010 - Resoconto
OGGETTO N. 1347/XIII - Interrogazione: "Problematiche
relative al rilascio all'Aeroporto Corrado Gex della certificazione
delle radioassistenze".
Interrogazione
Essendo stati ormai ultimati i lavori di allungamento della
pista dell'Aeroporto Corrado Gex, con la predisposizione di luci ed
altri ausili visivi per gli atterraggi notturni, ed installati
ormai da tempo gli apparati per la radionavigazione, l'ENAC (Ente
Nazionale Aviazione Civile) non risulta aver ancora rilasciato la
certificazione ai voli strumentali;
Ricordato come lo stesso Ente Nazionale per l'Aviazione
Civile, unica autorità di regolazione tecnica, certificazione,
vigilanza e controllo nel settore dell'aviazione civile in Italia,
ha inserito fra gli scali da chiudere o da ridimensionare a causa
di un bacino di traffico insufficiente o vincoli infrastrutturali
insuperabili anche il "Corrado Gex" di Saint-Christophe ed ha
indicato che a questo scalo lo Stato non fornirebbe nessun aiuto o
sostegno finanziario, promuovendo invece lo spostamento del
traffico verso scali più efficienti;
i sottoscritti Consiglieri regionali
Interrogano
la Giunta per sapere:
1) se gli apparati per la radionavigazione che rendono
possibile seguire una rotta sicura di notte o in assenza di
visibilità siano adeguatamente funzionanti e se - e quando - tale
strumentazione consentirà l'attività di volo notturno
strumentale;
2) a che punto è la certificazione formale delle
radioassistenze e quali risultanze abbiano dato i test fatti dai
velivoli che hanno eseguito le radiomisure per valutare
l'affidabilità degli apparati di radionavigazione (ILS, VOR,
NDB);
3) se sia stata effettuata un'adeguata indagine di Risk
Assessment e Risk Management per analizzare e valutare i rischi
insiti con gli atterraggi e i decolli di grossi velivoli
commerciali sull'aeroporto di Aosta, attese le criticità ambientali
e meteorologiche dell'Aeroporto di Aosta;
4) se permangono immutati i programmi di ampliamento e
sviluppo dell'aerostazione di Aosta alla luce del giudizio
pesantemente negativo espresso dall'ENAC.
F.to: Louvin - Bertin - Giuseppe Cerise
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président.
Approfitto per un ringraziamento a tutti i colleghi che mi hanno
mandato dei messaggi e mi hanno fatto gli auguri di pronta
guarigione rispetto al problema avuto per l'intossicazione.
Per quanto attiene all'interrogazione, rispetto alla prima e
alla seconda domanda, dopo verifica con la società di gestione,
comunico che nel mese di aprile 2010 sono state effettuate le
misurazioni e le verifiche circa il funzionamento degli apparati,
la riomologazione dei sistemi NDB e VOR/DME e l'omologazione l'ILS
in campo. Con nota del 31 maggio 2010 l'ENAC ha dichiarato agibili
le strumentazioni in oggetto. Successivamente, in data 15
settembre, quindi qualche giorno fa, sono stati eseguiti alcuni
voli da parte dell'Aeronautica militare alla presenza della società
di gestione e dell'ENAC volti a testare l'intera procedura
strumentale realizzata sull'aeroporto regionale. L'esito delle
prove ci comunicano che è stato favorevole, pertanto AVDA ha fatto
sapere che presumibilmente entro la fine del corrente mese (la
prima finestra utile per la trasmissione dei dati è prevista per il
23 settembre) sarà possibile pubblicare tale procedura sul circuito
AIP (Air Information Publication) e che quindi la stessa sarà
operativa entro la fine dell'anno.
Sulla terza domanda appare innanzitutto opportuno precisare cosa
deve essere inteso per scalo valdostano quando si parla di grossi
velivoli commerciali. In realtà, come i colleghi sanno, si tratta
di aeromobili fino a 70-80 passeggeri, che in definitiva presentano
dimensioni non di molto superiori al "Dornier 328 J", utilizzato in
passato per il collegamento Aosta-Roma. Le indagini di cui si
tratta sono già state svolte, anche perché in caso contrario l'ENAC
non avrebbe approvato la procedura strumentale, validata nei modi e
nei tempi descritti al precedente punto dalla competente Direzione
spazio aereo. È inoltre in corso l'attivazione di un incarico ad
ENAV per la verifica della compatibilità e gestione dello spazio
aereo, in modo da coordinare le attività dei diversi ANSP (Air
Navigation Service Provider) quando un velivolo transiterà da uno
spazio aereo soggetto ad un controllore ad altro spazio aereo
controllato da un diverso ANSP, quindi le fasi dove cambiano i
service provider
.
Quarta domanda:
"se permangono immutati i programmi di
ampliamento e sviluppo dell'aerostazione..."
, i piani e i
programmi approvati da tempo dall'Amministrazione regionale, di
concerto con ENAC, volgono ormai al termine con la realizzazione
della nuova aerostazione passeggeri, il cui contratto è stato
firmato pochi mesi or sono. Ricordo che l'aerostazione è stata
ridimensionata da questo Governo in virtù delle modifiche e del
cambio di scenario. Si completano quindi gli interventi
infrastrutturali previsti dal
masterplan
del 2004. Il
giudizio negativo citato, espresso in articoli di stampa di qualche
settimana fa, si riferisce ad alcuni contenuti del piano nazionale
trasporti (peraltro sottolineo non ancora disponibile
ufficialmente), che riporta una serie di dati ed elementi riferiti
agli aeroporti italiani; in proposito si richiama quanto già
evidenziato dalla risposta alla precedente interrogazione. Inoltre
pare opportuno precisare che allo scalo valdostano deve essere
assegnata la giusta collocazione nel panorama aeronautico nazionale
ed internazionale. Si tratta, come già più volte precisato in
passato, di una modalità di trasporto che completa la dotazione
territoriale della Valle d'Aosta, insieme ad altre infrastrutture.
Lo scalo valdostano per le sue caratteristiche, ma anche per la
scelta strategica, non potrà essere caratterizzato da uno
sfruttamento intensivo con un numero di passeggeri comparabili con
i grandi scali italiani. Si tratterà piuttosto di fornire un
adeguato collegamento con la capitale ed alcune altre destinazioni
di interesse, soprattutto turistico, da realizzare con voli
charter
e di attrarre aviazione
business
di livello
superiore, nel rispetto delle caratteristiche socio-economiche e
territoriali della Valle d'Aosta.
Concludo con una valutazione a margine: mi ha fatto molto
piacere l'altro giorno sentire l'intervista del Presidente
dell'Aeroclub Valle d'Aosta, in cui dichiarava che con questo
sistema di controllo, potendo volare anche in situazioni di
oscurità, quindi dopo un certo orario, si potrebbero liberare delle
fasce orarie per il volo a vela e per le attività dell'Aeroclub. Di
fatto in un'intervista alla televisione pubblica ha dato una
valutazione positiva di questo percorso.
Président
- La parole au Conseiller Louvin.
Louvin (ALPE)
- Grazie. Felici di sentire e di vedere che
l'Assessore è di nuovo pienamente in forma, dalle intossicazioni
alle interrogazioni... con grande elasticità. Ne siamo felici per
lui sul piano della salute, meno entusiasti sul piano dei contenuti
delle risposte, che peraltro ci riserviamo di valutare
attentamente, perché non collimano perfettamente con delle
informazioni che abbiamo acquisito sulla reale possibilità di avere
come l'Assessore sembra assicurare, entro la fine dell'anno... ho
preso puntualmente nota:
"presumibilmente per fine settembre
questo sistema di radioassistenza sarà pubblicato sul circuito e
sarà operativo per fine anno "
. Ci ha dato un appuntamento,
Assessore, le assicuro che saremo puntualissimi nel verificare
questo, perché la vicenda della radioassistenza e della possibilità
di aspettare i voli notturni non ci sembra ancora così vicina ad
uno sbocco favorevole. Avevamo avuto eco di viva apprensione invece
per l'operatività di questi sistemi. È inutile stare a disquisire
in assenza di riscontri concreti, andremo a verificare, soprattutto
per le feste di Natale saremo con lei a verificare se questo
avviene.
Siamo un po' evasivi sulla questione delle adeguate indagini di
risk assessment
e
risk management
, sono termini
tecnici, lei ha utilizzato anche una terminologia tecnica, ci
parliamo un po' in codice, ma per dire che la valutazione dei
rischi che sono insiti negli atterraggi e nei decolli è una
valutazione che deve essere fatta con estrema attenzione e con
delle tecniche particolari e noi non siamo del tutto convinti che,
rispetto alle prospettive annunciate di ampliamento del volo, ci
siano queste adeguate valutazioni, viste le criticità che abbiamo
nell'ambiente particolare della regione. Abbiamo poco tempo
purtroppo e dobbiamo cercare di essere sintetici anche in questa
replica, ma non posso esimermi dal rilevare come le notizie che
sono apparse durante l'estate abbiano ulteriormente messo in serio
dubbio la possibilità di una reale operatività sul piano
commerciale dello scalo aostano.
Sicuramente sappiamo anche noi che i dati che si sono diffusi
parzialmente durante l'estate non rientrano in una documentazione
ancora completa; è completa peraltro la sintesi dei risultati dello
studio ENAC e questa è già a nostre mani, come credo a mani di
molti altri, perché già diffusa e ci sono dei passaggi che sono
preoccupanti non tanto sotto il piano tecnico (qui ci sono delle
valutazioni che possono essere fatte) quanto sotto il piano
finanziario.
"Laddove azionisti di profilo pubblico
- si
scrive nello studio -
partecipino al capitale sociale della
società di gestione di infrastrutture aeroportuali non classificate
come scali strategici
- e l'ENAC è categorico nel ritenere non
strategico questo scalo -
gli stessi potranno decidere di
investire in coperture perdite per un periodo massimo di tre anni
consecutivi"
. All'esito di tale periodo, laddove intervengano
ancora necessità di copertura perdite, tali necessità dovranno
eventualmente essere soddisfatte da azionisti di profilo privato,
attraverso processi di privatizzazione. Abbiamo già conosciuto una
privatizzazione
de facto
dell'Air Vallée e una sua
migrazione verso altri lidi, io mi chiedo chi è il privato che
verrà a sostituirsi in tempo tre anni alla Regione, ammesso che i
tre anni decorrano da adesso e non siano già decorsi, perché la
società che gestisce lo scalo e che è partecipata regionale da
tempo sta vivendo essenzialmente del sostegno pubblico... chi potrà
sostituirsi alla mano pubblica.
Siamo molto scettici non da oggi sull'iniziativa che state
conducendo e sul livello a cui volete portare lo scalo
aeroportuale, non credo che le dichiarazioni pur generose e
ottimistiche del Presidente dell'Aeroclub rispetto a qualche
possibile finestra di ulteriore ampliamento delle fasi di volo a
vela o di attività dell'Aeroclub possano compensare al danno che si
sta producendo oggi dal punto di vista dell'immobilità di questo
scalo, del costo che ha e delle scarsissime prospettive di reale
operatività per il futuro.
