Classificazione
TRASPORTI E VIABILITÀ
Trasporti



Oggetto del Consiglio n. 1995 del 3 novembre 2022 - Resoconto
OGGETTO N. 1995/XVI - Interpellanza: "Intendimenti in merito
alla riapertura della tratta ferroviaria
Aosta/Pré-Saint-Didier".
Marguerettaz (Presidente) -
Punto n. 30 all'ordine del
giorno. Per la presentazione, ha chiesto la parola il collega
Carrel.
Carrel (PA) -
Torniamo a parlare di treni e della
Aosta-Pré-Saint-Didier, un tema che avevamo affrontato a inizio
legislatura e su cui ci eravamo confrontati con l'allora assessore
Minelli. Oggi, dopo diciotto mesi di assessorato
ad interim
,
poniamo la questione all'assessore Lavevaz, in modo da capire quali
siano gli intendimenti di questa maggioranza, che è la stessa
dell'inizio della legislatura ma con delle modifiche che abbiamo
già discusso bene e ampiamente ieri.
Nel nuovo DEFR abbiamo in previsione, come obiettivo, un
acquisto di ulteriori treni elettrici o bimodali per migliorare la
qualità del servizio di trasporto pubblico locale ferroviario, con
degli impegni finanziari importanti, soprattutto da parte statale,
ma anche di parte regionale per un importo di circa 7 milioni e 600
mila euro di risorse regionali nel triennio 2023-2025.
Conosciamo bene la norma del 25 novembre 2016, la n. 22, che
impegna in qualche modo il Governo regionale a lavorare in una
determinata direzione, quella della riattivazione della
Aosta-Pré-Saint-Didier e degli studi di come riattivare al meglio
questa tratta. Vogliamo però, con questa interpellanza, porre
alcune questioni sul tavolo e chiedere innanzitutto se è arrivato
lo studio sull'opzione tram-treno della tratta
Aosta-Pré-Saint-Didier. Ci risulta che in Commissione ci avesse
anticipato che questo studio era arrivato, quindi se posso
modificare leggermente la domanda chiederei quali sono i risultati,
per capire se economicamente è conveniente e se è fattibile
quest'opzione.
Poi chiediamo se sia ancora intenzione di questa maggioranza
proseguire con l'obiettivo della riapertura Aosta-Pré-Saint-Didier.
Nel DEFR vi è scritto che RFI sta studiando, in linea con la legge
che abbiamo appena citato, delle possibilità per riattivare la
tratta, ma quello che chiediamo è se questo Governo, questa
maggioranza, ha ancora intenzione di lavorare in questa direzione,
oppure sta valutando anche altre opzioni.
In ultimo, vorremmo capire quali siano i costi per la
riattivazione di questa tratta, perché ovviamente stanno lievitando
come tutti i costi di tutti gli interventi, quindi capire a che
punto siamo a livello di costi per l'attivazione di questa tratta.
Avevamo già analizzato tutti i flussi e gli utenti che
frequentavano questa tratta, quindi capire di quanto stanno
lievitando i costi è importante anche se li chiediamo allo Stato,
anche se è un lavoro che spetta a RFI; dobbiamo comunque capire
quanto crediamo d'investire e quanto crediamo in questa tratta. E
soprattutto, se questi nuovi treni che abbiamo richiesto di
finanziarie con quest'obiettivo possono percorrere anche quella
tratta, cioè la Aosta-Pré-Saint-Didier, che sappiamo avere delle
caratteristiche tecniche diverse, sia per curvatura sia per
pendenza, se possono poi essere applicati e utilizzati anche in
questa tratta in futuro, quando e se sarà riaperta, senza avere
delle riduzioni né di carico né di velocità. Perché capiamo bene
che se andiamo ad acquistare dei treni, abbiamo intenzione di
riaprire la Aosta-Pré-Saint-Didier, ma questi treni non possono
percorrere quella tratta o possono percorrerla ma a metà capienza o
con degli ulteriori ritardi, allora qualcosa non funziona.
Presidente -
Per la risposta, ha chiesto la parola il
presidente Lavevaz.
Lavevaz (UV) -
Colgo con favore questa interpellanza che
permette di fare il punto su un tema che abbiamo, come ha ricordato
il collega Carrel, affrontato diverse volte in quest'Aula, sia sul
futuro della linea, sia sullo studio nello specifico.
Lo studio, come avevo già avuto modo di dire in una precedente
iniziativa, è articolato in due parti ben distinte e anche definite
con due
step
successivi, con un passaggio intermedio
importante. Il primo step ha la finalità di acquisire valutazioni
di tipo tecnico, il secondo invece riguarda l'analisi più
economica, più di sostenibilità, eccetera.
Come lei ha detto e avevo ricordato in Commissione, già a fine
giugno una prima versione della prima fase della proposta tecnica
era stata consegnata all'Amministrazione regionale: gli uffici del
Dipartimento trasporti hanno analizzato dal punto di vista tecnico
i contenuti espressi in questo documento, ovviamente l'abbiamo
condiviso in alcuni incontri, sono state chieste alcune
integrazioni e promossi anche alcuni approfondimenti in merito a
questioni particolari e specifiche e qualche settimana fa, il 10
ottobre per la precisione, è stato consegnato agli uffici
l'aggiornamento di questa prima fase. In questo momento gli uffici
stanno verificando la completezza e l'adeguatezza del contenuto di
questo documento. A seguito poi dell'esito positivo di questa
verifica, verrà emesso il relativo stato di avanzamento, quindi
pagato anche ai professionisti il lavoro, e nei 60 giorni
successivi, cioè nei prossimi due mesi, verrà svolta la seconda
fase, quindi l'analisi economica e di sostenibilità
dell'intervento.
Come avevo già avuto modo di anticipare in quest'Aula, adesso
non ricordo se nell'ambito di un'iniziativa o in Commissione, uno
degli esiti contenuti in questo studio, che ha complicato
abbastanza l'analisi tecnica della soluzione, era quello
dell'incompatibilità dell'utilizzo del sedime stradale della
statale come spazio da utilizzare, in particolare nel tratto tra
Pré-Saint-Didier e Courmayeur e anche nella tratta di
attraversamento di Courmayeur. Questo a seguito di analisi tecniche
che l'ANAS ha fatto, ha complicato e ha reso le soluzioni tecniche
più articolate. Il secondo aggiornamento non l'ho ancora analizzato
insieme ai tecnici, l'avevo fatto prima della richiesta di
adeguamento, quindi con le soluzioni tecniche ipotizzate.
Ovviamente,
ça va sans dire
, piena disponibilità per un
passaggio in Commissione per presentare gli esiti di questa prima
parte di studio per quanto riguarda la parte di soluzioni tecniche.
Quando poi ci sarà anche la parte economica, potrò rispondere anche
alla domanda in merito alle prospettive di effettiva sostenibilità,
che al momento non ci sono, anche perché gli interventi necessari
per evitare la percorrenza della strada statale, prevedono delle
gallerie, quindi costi decisamente più elevati.
In merito alla seconda domanda, se sia intenzione
dell'Amministrazione proseguire l'obiettivo della riapertura della
tratta Aosta-Pré-Saint-Didier, al momento io non posso che
rispondere per quanto le norme lo definiscono, ossia la legge
regionale 22 del 2016 che lei ha citato e anche il programma
strategico che poi è stato approvato a seguito della legge
regionale nel 2019, che prevede la riapertura
dell'Aosta-Pré-Saint-Didier. Le analisi approfondite andranno
fatte, anche perché, venendo alla risposta della terza domanda, c'è
stata di recente una seduta del tavolo tecnico tra Regione e RFI
dove è emerso come i costi siano ulteriormente lievitati, e siamo
ormai a più di 71 milioni di euro per la riapertura della linea.
Sono 71 milioni che servono per opere infrastrutturali per
l'aumento del carico assiale a 18 tonnellate/asse, ma anche per
interventi previsti sull'armamento, sulle gallerie, sugli impianti,
eccetera. Ripeto, le indicazioni, le prospettive a oggi sono
chiare, però probabilmente un'analisi andrà compiuta in maniera
approfondita.
Per quanto riguarda invece i treni, anche qui ne abbiamo parlato
in Commissione nell'ambito dell'analisi del DEFR in maniera
abbastanza approfondita. Come ho avuto modo di dire, con i nuovi
fondi messi a disposizione dallo Stato, cerchiamo di dotarci di
mezzi che siano i più adatti per la tratta Aosta-Torino e che
funzionino al meglio con i treni che già abbiamo. Quindi, come
avevo accennato e anticipato, ci siamo indirizzati sui treni
elettrici Stadler, che hanno la possibilità, nel caso malaugurato
che qualcosa vada storto sull'elettrificazione, di rimanere
comunque come bimodali o, viceversa, anche utilizzare i nostri
bimodali completamente come elettrici, togliendo il
powerpack
che verrebbe portato in giro come un peso inutile.
Al momento questi treni bimodali nostri attuali, i cinque che
abbiamo e anche gli eventuali che acquisteremo - elettrici o
bimodali, vedremo - potranno essere utilizzati eventualmente sulla
tratta Aosta-Pré-Saint-Didier senza limitazioni, avendone tutte le
caratteristiche. Ovviamente nel momento in cui si faranno le opere
previste nel piano, con il totale dei 72 milioni di euro, saranno
utilizzabili tranquillamente sulla linea
Aosta-Pré-Saint-Didier.
Sperando di aver risposto a tutte le domande, non aggiungo
altro.
Presidente -
Per la replica, la parola al collega
Carrel.
Carrel (PA) -
Grazie, presidente Lavevaz, per le
risposte, sono sicuro che l'allora assessore Minelli avrebbe
risposto in modo diverso, con maggior energia sostenendo
sicuramente più fermamente la riapertura
dell'Aosta-Pré-Saint-Didier. Ma a questo punto credo che non ci sia
l'intercambiabilità, perché la maggioranza che abbiamo votato in
questo Consiglio di ventuno consiglieri oggi è una maggioranza
sicuramente diversa e il Presidente, rispondendo a quest'iniziativa
in modo molto diverso da come ci era stato risposto ai tempi
dall'assessore Minelli, lo ha messo sicuramente in evidenza, e su
questo dobbiamo trarne delle conclusioni politiche che sicuramente
ogni gruppo consiliare trarrà nei prossimi giorni.
Fatta questa premessa, la sua risposta è in linea con quanto ci
ha detto ieri: non può troppo esprimersi e lanciarsi in prospettive
future, perché la vera domanda è se sia intenzione
dell'Amministrazione proseguire nell'obiettivo della riapertura
dell'Aosta-Pré-Saint-Didier. Lei ci ha citato una legge, che
giustamente avevo già citato, che esiste, ma le leggi si possono
cambiare, le maggioranze consiliari possono cambiare le leggi e
possono appunto modificare queste intenzioni, soprattutto a fronte
della sua risposta sui costi che stanno lievitando e di uno studio
che sicuramente - ne approfitto per chiedere anche al presidente
della IV Commissione un'audizione in merito a questo studio, per
gli opportuni approfondimenti -, da quanto è emerso e da quanto ci
ha detto, evidenzia un'incompatibilità da parte di ANAS per il
tratto Pré-Saint-Didier-Courmayeur. Dunque sicuramente, se stiamo
valutando un'ipotesi, dobbiamo sicuramente collegare Aosta a
Courmayeur e non fermarci a Pré-Saint-Didier. Questo è un mio punto
di vista: se vogliamo lavorare in un collegamento, dobbiamo
collegare sicuramente tutta l'alta Valle e non fermarci a metà,
perché questo credo che sia il deficit più importante
dell'Aosta-Pré-Saint-Didier per come era strutturata, perché questo
è stato poi uno degli elementi delle grandi difficoltà che ha avuto
questa tratta ferroviaria.
Per quanto riguarda dunque gli impegni politici, poco ci ha
detto. Bene che i treni attuali e quelli che acquisteremo potranno
percorrere questa tratta, ma abbiamo 71 milioni di euro di lavori
da effettuare e abbiamo la necessità di chiarirci le idee, per
capire realmente cosa dobbiamo fare di questa tratta. Credo che
questo sia uno dei temi su cui bisognerà lavorare e su cui invito
tutti a lavorare per il prossimo Governo, che ormai è prossimo
possiamo dirlo, ci auguriamo.
