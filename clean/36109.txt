Classificazione
ASSISTENZA SOCIALE



Oggetto del Consiglio n. 379 del 28 gennaio 2014 - Resoconto
OGGETTO N. 379/XIV - Interpellanza: "Intendimenti in merito
alla riorganizzazione della casa di riposo J.B. Festaz di
Aosta".
Président -
Pour l'illustration, la parole au collègue
Donzel.
Donzel (PD-SIN.VDA) -
Grazie Presidente.
Cari colleghi, nel ringraziarvi per aver consentito di rinviare
ad oggi questa interpellanza, tengo a precisare che è stata
presentata e depositata prima della fine dell'anno, e quindi prima
che venissi in possesso della determinazione del Direttore n. 139
del 27/12/2013, perché diciamo che era nell'aria, si intuiva che la
struttura, la casa di riposo "J.B. Festaz" avrebbe avuto, dal punto
di vista organizzativo, una riorganizzazione.
Lo sapete che adesso questa è la parola che va di moda, bisogna
"riorganizzare il servizio", per migliorare la qualità di questo
servizio, per dare più offerta ancora all'utenza e, naturalmente,
spendendo meno. È chiaro che se a dire queste cose fosse una nuova
Amministrazione ci sarebbe da dire: "certamente, prende atto del
fallimento delle precedenti e mette a punto delle nuove
strategie"...invece è la stessa Amministrazione, alle volte sono
gli stessi Assessori che, in pratica, dicono: "in passato buttavamo
i soldi dalla finestra, adesso ci siamo messi la testa sul collo e
vogliamo fare le cose per bene". Beh, andiamo a vedere come vengono
fatte le cose per bene...sicuramente alcune cose per bene si stanno
facendo, si comincia a dire: "basta alle assunzioni attraverso
agenzie di somministrazione (che erano il veicolo principale del
clientelismo locale) e cominciamo invece a reintrodurre il concetto
che anche su posti a tempo determinato usiamo graduatorie e
quant'altro". Finché siamo a questo livello il ragionamento ci può
stare, ma poi andiamo a vedere e le cose stanno in maniera
profondamente diversa, nel senso che questa famosa
"riorganizzazione" muove innanzi tutto da logiche di burocrazia
spinta in terreni dove la burocrazia spinta qualche fatica la fa,
perché se noi parliamo di banche, di numeri, una certa logica
numerica, burocratica può avere un senso, ma abbiamo visto il
disastro che ha provocato anche in quel settore per le ricadute
dell'economia, eccetera. Figuratevi nel sociale quando iniziamo a
ragionare su come organizzare il servizio infermieristico sulla
base di ragionamenti del tipo "ogni utente ha diritto a 27 minuti
nelle 4 ore".
Questo è l'esordio della riorganizzazione...tutto legale,
legittimo, assolutamente corretto, salvo che, in questi anni, gli
utenti del "J.B. Festaz", essendo esseri umani, persone di una
certa età, non sono proprio delle macchine per cui possiamo
applicare, così, 27 minuti a te, 27 minuti a te, 27 minuti a
te...sono esseri umani e hanno anche, visto l'invecchiamento
sostanziale della popolazione valdostana, un numero crescente di
patologie, un numero crescente di difficoltà. E quindi si procede
attraverso una rigida disposizione che è molto interessante, perché
anche al secondo passo ci dice un concetto fondamentale, che va
capito, di questo tipo di struttura, che è una struttura...io ho
usato il termine "complessa", forse anche "complicata", non sono un
esperto del settore come l'Assessore Fosson, però, andando a
guardare dentro questa struttura, chiunque può rendersi conto della
sua complessità solo leggendo un passaggio che è riportato dal
Direttore:
"Sono necessarie 8,20 figure infermieristiche per
svolgere il servizio per i 70 ospiti
...forse sono anche di più
della casa di riposo...
dislocati: n. 10 al piano terra, n. 27 al
secondo piano, n. 33 al terzo e quarto piano"
, quindi scopriamo
che intanto è una struttura che sta su quattro piani, ma che in
mezzo - perché qui manca il primo piano - c'è infilata un'altra
cosa dentro, che è una RSA. Quindi non è proprio un luogo
"ottimale" per far funzionare le cose, è già organizzato nel suo
insieme in modo molto complicato, per cui voi immaginate se una
persona, un'infermiera si trova magari da sola, al piano sotto, e
deve salire fino al quarto piano...vabbè...dice: "ci sono gli
ascensori"...eh già, però gli ascensori sono fermi..."è una
combinazione in questo periodo, poi risolveremo questo problema,
naturalmente...siccome non abbiamo problemi di bilancio, in quattro
e quattr'otto sarà risolto il problema degli ascensori per scendere
e salire"...questo per dirvi di come non sia così ottimale il
funzionamento e di come non si possa ragionare di numeri che sono
presi da norme nazionali che sono applicate a strutture che non
sono con tre ascensori in via di ripristino, che non sono su
quattro piani, che non hanno infilato in mezzo un'altra cosa che
non c'entra, e cose di questo tipo.
Il
clou
di questa determinazione arriva soprattutto per
quanto riguarda l'utilizzo del personale infermieristico perché si
deduce che servono nove persone, tenuto conto - qui è la bellezza
di questa cosa - che il servizio notturno può essere assicurato
mediante un servizio di pronta reperibilità...voi ve lo vedete
l'infermiere sta a casa sua, gli telefoniamo, lui parte e arriva
per intervenire? Se i cittadini avessero la possibilità di leggere
queste cose, di saperle, si stuferebbero di sentir dire: "noi
abbiamo un servizio di eccellenza unico al mondo, nell'universo,
siamo i più bravi che ci sono", perché sarebbero fortemente
preoccupati dell'idea di un servizio di pronta reperibilità, con
affermazioni che fanno inorridire quando si prosegue:
"anche in
considerazione del fatto che, di notte, nella struttura è sempre
presente personale infermieristico nel reparto di residenza
sanitaria assistita"
...peccato che questo personale non può
abbandonare quel piano, pena grave mancanza di vigilanza in quel
settore! Allora, ecco quello che sta succedendo: sta succedendo che
si stressa il personale, gli si mettono in capo responsabilità
inaccettabili...e infatti c'è una mobilitazione sindacale in corso,
che sicuramente impedirà che si possano attribuire delle
responsabilità simili a un personale di questo tipo, perché una
persona che ha il compito di presidiare un reparto particolare non
lo può abbandonare incustodito poiché qualsiasi evento può accadere
in qualsiasi momento. Come si può scrivere una cosa del genere
quando decidiamo di riorganizzare un reparto?
Questa cosa va completamente rivista e rimessa in campo in modo
completamente diverso, perché è inaccettabile che delle persone,
che coscientemente svolgono il loro lavoro, che hanno pure paura di
perderlo...perché - parliamoci chiaro - chi oggi è così convinto di
dire: "ah no, io non lo faccio!", quando il Direttore gli dice: "ma
perché? cosa pensi di fare? dove vuoi andare? chi ti
difende?"...appena dici la parola "sindacato" si alzano tutti,
basta sindacati!, ma qui non stiamo parlando solo della qualità del
lavoro degli infermieri, stiamo parlando del fatto che metterli in
condizione di stress e di non lavorare correttamente vuol dire
mettere a rischio, "a rischio" la vita di chi sta in quella
struttura! Eh sì, caro Assessore...e qui veniamo al giochino
del...il CdA, il Direttore...eh no! Io parlo all'Assessore che ha
la responsabilità di questa struttura! Deve scapparci il morto?
Parlo grosso, dico cose grosse...deve scapparci il morto perché ci
accorgiamo che qualcosa non va?
Purtroppo si tratta di situazioni difficili, i costi sono
onerosi, tutto quello che volete...ma assolutamente la garanzia
della sicurezza di avere il presidio infermieristico non può essere
messa in discussione. Devo fermarmi per ragioni di tempo e ascolto
la risposta.
Presidente
- La parola all'Assessore Fosson.
Fosson (UV)
- Sì, grazie.
Il "Festaz" viene da un periodo difficile, questo lo sappiamo
tutti, e l'onestà di tutti deve partire da questa constatazione.
Condivido con lei che è una struttura complessa, nel senso che aver
inserito al suo interno una RSA e un nucleo Alzheimer all'interno
della casa per anziani non è una gestione semplice, questo è vero,
è complicata. Però è anche una grande occasione, avere una RSA lì è
sicuramente stato l'inizio e questo è un servizio che avevo
promosso io, che non pensiamo assolutamente di togliere. Perché è
un servizio che dà comunque una maggior copertura sanitaria a tutta
la struttura. Il "Festaz"...sì, è vero, gli ascensori forse non
funzionavano, ma mi permetta di dire che fu una delle strutture più
avveniristiche dal punto di vista progettuale, ad esempio i bagni
fatti in un certo modo che ci entrasse la carrozzina; è una
struttura che fu una delle antesignane in Valle d'Aosta. Io mi
permetto di dire però, perché non mi dileguo, non scappo da nessuna
responsabilità, che se si vuole essere onesti, la responsabilità di
intervento per noi sul "Festaz", in questo momento, è di un certo
tipo, ed è previsto dalla legge 34 che, all'articolo 3, dice:
"il Festaz è una struttura pubblica denominata azienda che è
dotata di autonomia statutaria, patrimoniale, contabile,
finanziaria e gestionale"
e poi, all'articolo più avanti, dice:
"le possibilità di intervento nostro"...
e l'articolo 10
dice:
"se c'è un cambiamento di dotazione organica"
, ma in
questo caso la dotazione organica non è stata toccata. Comunque,
premetto ancora che noi possiamo intervenire, Consigliere Donzel -
e lei lo sa - su tre consiglieri di amministrazione, perché i
consiglieri di amministrazione sono 7, 3 sono stati nominati dalla
Giunta regionale precedente, il 26 maggio 2010, 2 dal Comune e 2
dalla Curia.
Passo all'argomento descritto anche in modo...giustamente carico
di paure, forse un po' spinto, però ci può stare tutto. Premetto
che noi, per noi intendo come "Governo", non sapevamo assolutamente
nulla di questa riorganizzazione; abbiamo saputo di questa
riorganizzazione quando i familiari e i sindacati si sono
presentati da noi per farci notare alcune cose. Tra l'altro, posso
dire perché l'ho detto chiaramente anche al Direttore, abbiamo
contestato ampiamente la modalità di presentazione di questa
revisione dell'organizzazione, perché non si può fare una revisione
in una casa di questa complessità con delle persone dentro senza
avvertire prima i familiari, e senza avvertire prima i sindacati
per un confronto sindacale! Per cui non ne sapevamo nulla e la
metodologia usata è sicuramente una metodologia che non
condividiamo.
Esistono nel "Festaz" dei problemi sindacali, non da oggi, e la
pianta organica che è stata concordata dopo diverse agitazioni,
aveva portato a una stabilizzazione importante - questo lo dicono i
sindacati in merito all'accordo del 6 luglio 2011. Quindi è su
questo accordo che il Direttore della struttura, facendo dei
calcoli rispetto ai minutaggi, ha documentato che quello che si
dava in questa struttura era più di quanto si potesse dare,
chiaramente senza un confronto sindacale, senza un confronto con i
parenti. Per cui il Direttore ha ridotto il personale a tempo
determinato di 1,70 di personale infermieristico e di 3 unità di
operatori sociosanitari; in particolare, ha eliminato dei turni
delle infermiere di notte sostituendolo con la reperibilità. Mi
permetto di dire che l'istituzione della reperibilità non è
un'istituzione fatta solo al "Festaz", ma nell'ambito dell'ospedale
questa struttura è più volta utilizzata. Direi che le modalità con
cui è definita questa reperibilità sono delle modalità non
corrette, nel senso che non si può dire: "nel più breve tempo
possibile", questa è una cosa che va sicuramente modificata; la
reperibilità nell'ambito della struttura ospedaliera prevede entro
30 minuti dalla chiamata e questo deve essere ristabilito in modo
corretto.
Con le premesse fatte, auspicando un corretto confronto con i
sindacati, che avverrà - e noi ci siamo spesi per quello - sulla
sicurezza degli utenti, si può affermare che in questo momento non
sono presenti nel "Festaz" dei malati N3-plus e, sempre da un
concetto burocratico, ma essendo anche chiaro che si possono
rivedere le scelte perché il "Festaz" ha comunque dei numeri
importanti, non è prevista l'infermiera di notte, nel rispetto
delle norme approvate a livello regionale con precedenti delibere.
Infatti, altre strutture protette, come Perloz, Pontey, eccetera,
hanno una situazione analoga, cioè l'assenza dell'infermiera di
notte; il "Festaz" ha questa reperibilità, ma anche un medico di
struttura di giorno e ha molto vicino il Pronto Soccorso rispetto a
queste altre situazioni, quindi in una situazione, se mi permette,
anche più facile.
Parlando delle RSA...c'è stato, ha ragione, un conflitto tra il
responsabile della RSA e l'altro responsabile, per cui dice: "no,
c'è un ordine del giorno adesso che dice che, in caso di urgenza,
le infermiere della RSA possono salire agli altri piani", attivando
subito quella reperibilità nei termini in cui ho detto. Mi permetto
di dire che, ricordando che è una struttura che abbiamo istituito
noi, nel 2004 quando è stata istituita la RSA non esisteva un turno
notturno di infermiera, anzi, questo proprio per un accordo
sindacale per cui le infermiere che venivano assunte all'interno
della RSA non facevano la notte. Per cui l'istituzione della RSA
allora fu proprio nel desiderio di migliorare la struttura
sanitaria della casa.
Termino dicendo che è un periodo di sperimentazione...io voglio
vedere poi quanto viene usata e in che termini la reperibilità. Ho
chiesto anche un parere al Direttore di area territoriale, perché
una struttura territoriale si occupi della monitorizzazione della
situazione. Affermo qui che per noi il "Festaz" è una struttura
strategica nell'organizzazione della nostra sanità; infatti una
struttura di questo tipo per malati cronici ma gravi, vicino
all'ospedale, all'interno di Aosta, permette delle considerazioni
sanitarie sicuramente molto ampie e fruttuose per i pazienti.
Attendiamo per il "Festaz" come attendiamo per tutte le altre
strutture i costi standard, ma la nostra progettualità - se potremo
lavorare su questo - è di aumentare il livello sanitario di questa
struttura portando lì i malati N3 in fase di definizione, cioè gli
N3 che hanno dei problemi maggiori, e di reinserire quindi
l'infermiera di notte, riprendendo quelle che sono state lasciate a
casa. Tra l'altro, sempre in questa delibera "Protocollo d'intesa
per la definizione di un nuovo modello organizzativo della Pianta
organica" del 6 luglio 2011, l'articolo 3 prevedeva:
"il CPEL si
impegna a garantire, con risorse di finanza locale, la copertura
finanziaria dei maggiori costi derivanti dall'ampliamento dei posti
letto destinati a servizi residenziali a favore di persone anziane
non autosufficienti, da 70 a 120 utenti"
. Ecco, questo era già
previsto nel 2011, ma poi non è stato realizzato.
Rispetto al nostro piano di azione, c'è ancora una discussione
aperta sul "Festaz", in commissione, quindi tutti possono
partecipare e condividere i problemi di questa struttura, che è,
per noi, strategica. Vogliamo aumentare la penetranza e la
complessità dei malati sanitari, portandoli a N3 e possibilmente
ampliare la struttura ricettiva delocalizzando quel centro diurno
che c'è e che, secondo me, pur essendo un servizio importante, può
comunque essere utilizzato in altre sedi, lasciando invece - come
dicevo - al "Festaz" una maggior complessità sanitaria, una
maggiore possibilità di intervenire su quei casi N3 più complessi
e, addirittura, aumentare da 100 a 120 gli utenti. Questo ci
porterebbe ad una riorganizzazione del "Festaz" ma, soprattutto, ad
un riutilizzo, ad una maggiore importanza di una casa che, ripeto
ancora, per noi è strategica. Aspettiamo comunque un incontro con i
parenti che abbiamo chiesto venga convocato dalla casa, a cui
saremo presenti noi, per audire...e poi che le parti, dal punto di
vista sindacale, si incontrino, essendo noi poi disponibili ad un
intervento di mediazione. Grazie.
Président
- Merci. Pour la réplique, la parole au
collègue Donzel.
Donzel (PD-SIN.VDA)
- Grazie Presidente.
Cari colleghi, aiutatemi a ricordare...come si chiamava quel
governatore romano che, dovendo scegliere fra due condannati,
preferì rivolgersi al popolo e dire: "decidete un po' voi, volete
Barabba o..."? Si chiamava Ponzio Pilato, cioè quello che dice:
"eh, ma io cosa ci posso fare? è il CdA, abbiamo solo tre
rappresentanti"...beh, intanto ci mettiamo noi, Regione, i
quattrini, e quindi se ci mettiamo noi, Regione, i quattrini,
qualche titolo a dire la nostra l'avremo e lo vogliamo avere, noi
dell'opposizione, lo vogliamo avere! Quindi se fate incontri con
amici, parenti, cugini, fratelli o sorelle, magari fatelo sapere
anche a noi, dell'opposizione, così si può anche magari dialogare e
non fare - come dobbiamo fare sempre - incontri separati e non
capire mai bene...in cui, in quelle sedi, raccontate le vostre
favole a familiari e quant'altro! Intanto di sperimentale non c'è
nulla, caro Assessore, perché qui c'è una comunicazione di servizio
in cui si dice che l'orario nuovo decorre dal primo gennaio
2014...sveglia ragazzi, tutti camminare, questo è il nuovo orario!
Quindi non c'entra proprio niente lo sperimentale, lo sperimentale
è arrivato perché il PD-Sinistra VdA ha depositato
un'interpellanza, si sono svegliati tutti i sindacati, c'è
confusione, i familiari hanno cominciato a dire: "ma che succede lì
così al "J.B. Festaz"?...cominciano le colonne ad andare in marcia
sotto l'Assessorato e allora diventa una "fase sperimentale"...è
sperimentale perché abbiamo detto che questa cosa non ci piace per
niente e va cambiata, punto! Si deve tornare ad un'organizzazione
di tipo diverso.
Due: non metta in bocca a noi che stiamo mettendo in discussione
la RSA e, addirittura, il nucleo Alzheimer! È lei che sta parlando
del fatto che magari il Centro diurno va spostato. Noi non abbiamo
mai detto queste parole! Noi abbiamo detto che lì serve un presidio
di tipo diverso! È già in funzione oggi quella cosa che...lei
stesso, lei stesso, Assessore alla sanità, dice: "l'istituto della
reperibilità così com'è stato scritto mi lascia dei dubbi"...questo
istituto della reperibilità è stato approvato il 27/12/2013! Per
cui un'infermiera che magari risiede a Pontey dovrebbe
raggiungere...il "J.B. Festaz"? Ah, questo è sbagliato! Però questo
è! È in vigore dal primo gennaio 2014, così! E se succede qualcosa
in questi giorni? Di chi è la responsabilità? Di Ponzio Pilato o
dell'infermiera? Non possiamo mettere il personale in queste
condizioni! Non possiamo lasciare degli anziani in queste
condizioni!
Vengo poi all'altro aspetto, che è apparentemente meno grave, è
"apparentemente" meno grave: è quello del fatto che gli anziani,
senza queste qualifiche tecniche, come dice lei, sono, alle
volte...nella condizione in cui si riduce sempre di più il
personale e l'assistenza...di notte devono stare allettati, per cui
l'anziano, che magari soffre di insonnia, che avrebbe bisogno di
fare due passi...eh no! Perché se non c'è nessuno che lo può
seguire, se poi cade e si fa male...cioè questo è il cominciare a
comprimere quella che è la grande qualità di questa casa di riposo.
Una struttura che ho avuto...per conoscenza personale di alcune
persone che ci lavorano, sia nel campo infermieristico, sia nel
campo dell'assistenza...veramente persone, dal punto di vista
umano, straordinarie, lo riconosciamo, anche a chi ha gestito,
anche all'Assessore che è venuto prima, bisogna riconoscerlo, però
non si può metterle in queste condizioni di lavoro! Perché,
veramente, noi stiamo andando in una direzione che non è quella che
abbiamo indicato e che aveva detto lei, durante il bilancio: "diamo
qualche limatina qua e là, aggiustiamo un pochino, ma la qualità
del servizio è garantita"...qui stiamo andando ad alterare con
logiche burocratiche, impositive...perché questo è: questo decreto
dirigenziale è una logica burocratica, impositiva, che piomba
dall'alto, non c'è nulla di sperimentale, nulla è stato concordato!
Adesso ci sarà una trattativa sindacale, adesso andremo a spiegarlo
ai familiari cosa sta succedendo...ma intanto, ad oggi, questa è la
situazione, e noi diciamo: questa situazione non va bene, bisogna
cambiare!
Président
- Point 8 à l'ordre du jour.
