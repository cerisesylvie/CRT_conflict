Classificazione
BILANCIO E CONTABILITA' REGIONALE



Oggetto del Consiglio n. 627 del 18 aprile 2019 - Resoconto
OGGETTO N. 627/XV - Discussione generale congiunta sulle
Relazioni della Sezione regionale di controllo della Corte dei
Conti, sul D.L. n. 20: "Primo provvedimento di variazione al
bilancio di previsione finanziario della Regione per il triennio
2019/2021. Modificazioni di leggi regionali." e sul D.L. n. 21:
"Disposizioni collegate al primo provvedimento di variazione al
bilancio di previsione finanziario della Regione per il triennio
2019/2021. Modificazioni di leggi regionali e altre disposizioni.".
(Approvazione di due ordini del giorno. Reiezione di un ordine del
giorno)
Rini (Presidente) -
Alla presenza di 28 colleghi,
possiamo iniziare i lavori di questo pomeriggio. Discutiamo
congiuntamente i punti 39.01, 39.02, 39.03, 39.04, 39.05 e 40.01 e
40.02:
- Punto 39.01: "Relazione al Consiglio regionale sul rendiconto
generale e sul bilancio consolidato della Regione Valle
d'Aosta/Vallée d'Aoste per l'esercizio finanziario 2017", approvata
dalla Sezione regionale di controllo della Corte dei Conti;
- Punto 39.02: "Relazione sulla tipologia delle coperture
finanziarie adottate nelle leggi regionali approvate dal 1° gennaio
2017 al 25 giugno 2018 e sulle tecniche di quantificazione degli
oneri", approvata dalla Sezione regionale di controllo della Corte
dei Conti;
- Punto 39.03: "Relazione sulla gestione dei cofinanziamenti
regionali per interventi sostenuti con fondi comunitari", approvata
dalla Sezione regionale di controllo della Corte dei Conti;
- Punto 39.04: "Relazione sul controllo sulla legittimità della
gestione della Società di Servizi Valle d'Aosta S.p.A. per il
periodo 2013/2017, con specifico riferimento ai contratti di
servizio stipulati con la Regione Valle d'Aosta", approvata dalla
Sezione regionale di controllo della Corte dei Conti;
- Punto 39.05: "Relazione sulla gestione del Servizio sanitario
della regione Valle d'Aosta/Vallée d'Aoste. Esercizio 2017",
approvata dalla Sezione regionale di controllo della Corte dei
Conti;
- Punto 40.01: Projet de loi n° 20 présenté par le Gouvernement
régional en date du 21 mars 2019: "Primo provvedimento di
variazione al bilancio di previsione finanziario della Regione per
il triennio 2019/2021. Modificazioni di leggi regionali".
- Punto 40.02: Projet de loi n° 21 présenté par le Gouvernement
régional en date du 21 mars 2019: "Disposizioni collegate al primo
provvedimento di variazione al bilancio di previsione finanziario
della Regione per il triennio 2019/2021. Modificazioni di leggi
regionali e altre disposizioni".
Ricordo che verranno illustrate inizialmente le relazioni del
relatore Marquis e poi i due ordini del giorno, dopodiché si aprirà
la discussione generale.
Il collega Manfrin chiede la parola per cosa?
Manfrin (LEGA VDA)
- Questione pregiudiziale.
Presidente, finora, dallo scorso Consiglio ad oggi, abbiamo
discusso e votato degli impegni politici in quest'Aula. Adesso però
ci apprestiamo a votare degli atti amministrativi e chiaramente la
situazione va sicuramente vista e rivista alla luce di alcune
sentenze, perché sappiamo tutti che all'interno di questo Consiglio
siede un collega che è stato condannato in primo grado e che avrà
sicuramente il diritto di difendere la sua posizione negli altri
gradi di giudizio, ma noi non possiamo non ricordare la sentenza n.
862 del TAR Calabria del 5 ottobre 2017, nella quale, secondo i
giudici del tribunale amministrativo reggino, si sancisce che
"
l'inibizione all'esercizio delle pubbliche funzioni non
discende dall'atto del Prefetto (che accerta la sussistenza della
causa di sospensione al fine di renderlo noto "agli organi che
hanno convalidato l'elezione o deliberato la nomina"), tanto che
neppure l'atto va notificato all'interessato, ma dipende dalla
preclusione derivante di per sé dalla condanna di primo grado.
Diversamente opinando, e cioè se si ammettesse che, prima
dell'emanazione dell'atto del Prefetto, il candidato risultato
eletto possa porre in essere atti nella qualità conseguente alla
proclamazione, si verificherebbe un'elusione delle disposizioni
dell'articolo 11 del decreto legislativo n. 235 del 2012. Si
ammetterebbe cioè che il candidato risultato eletto, pur se sospeso
di diritto dall'esercizio delle funzioni, potrebbe ugualmente
disporre di una nomina di carattere fiduciario, di per sé avente
una decisiva incidenza sulla designazione di tutti gli
Assessori",
ciò che urterebbe, ovviamente, con quella che è la
sospensione di diritto, cioè
"la sussistenza di un'indegnità
tale da comportare l'assenza del requisito essenziale per ricoprire
l'ufficio, sulla base di una valutazione del legislatore,
considerata ragionevole dalla Corte costituzionale mediante
sentenza n. 236 del 2015
".
Per questo motivo, mi trovo ovviamente obbligato a ricordare a
quest'Aula che qualsiasi atto verrà votato con l'apporto
determinante di un Consigliere che si trova all'interno di questa
fattispecie evidentemente sarà minato fin dalle sue fondamenta.
Presidente -
Collega Manfrin, non torno nel dettaglio
della questione, perché l'abbiamo già esaminata altre volte.
Ricordo solo le sentenze che hanno fondato anche la presa di
posizione di questa Presidenza, quindi quelle della Corte di
Cassazione del 2015 e del 2017, in base alle quali l'efficacia
della sospensione decorre dalla notifica del DPCM.
Giustamente, visto che ha posto a quest'Aula una questione
pregiudiziale, chiedo se c'è qualcuno che vuole esprimersi in
maniera contraria alla richiesta avanzata dal collega Manfrin. Se
nessuno interviene, procediamo al voto. Chi vota a favore chiede
quindi il rinvio del punto in oggetto, fondando come
giustificazione e richiesta quanto esplicitato dal collega Manfrin.
Prego, collega Bianchi.
Bianchi (UV) -
Presidente, io penso che, come lei ha già
esplicitato nei Consigli passati e in quello di oggi, non ci sia
più da discutere, quindi è inutile che si intervenga uno a favore e
uno contro. Io immagino che la posizione presa dalla Presidenza del
Consiglio sia quella adeguata.
Presidente -
La parola al collega Sammaritani.
Sammaritani (LEGA VDA) -
Per riprendere quello che avevo
già detto nel precedente Consiglio. Conosciamo le sentenze della
Cassazione, ma devo però ricordare a quest'Aula che si trattava di
sentenze pronunciate in sede penale, che nulla hanno a che fare con
la sede amministrativa o civilistica. Credo che tutti possano
comprendere questo. La
ratio
di quelle sentenze è del tutto
diversa da ciò che noi stiamo affrontando adesso. La
ratio
di quelle norme era una questione di sospensione cautelare e di
decorrenza del termine di sospensione, che diventava eccessivamente
afflittivo se ci fosse stata l'interpretazione contraria. Questo
non è. In questo momento siamo in una situazione del tutto diversa,
che è molto più calzante ed è proprio questo il caso, quello della
sentenza esaminata dal TAR della Calabria, perché proprio questo
TAR ha dichiarato quello che è invece il principio e la
ratio
- già citati perfettamente dal collega Manfrin -
ovvero quella di inibire l'esercizio di funzioni pubbliche a colui
che si trova già di per sé in una condizione di "indegnità" (si
dice così); non vorrei calcare troppo la mano su questo termine, ma
così si esprime il TAR Reggio Calabria.
Questo vuol dire che se noi sappiamo, visto che lo sappiamo, e
sappiamo anche che chi potrebbe votare potrebbe essere addirittura
decisivo in questa votazione, a favore di un certo provvedimento -
in questo caso stiamo trattando un provvedimento molto importante e
delicato qual è l'approvazione di bilancio - che potrebbe essere
inficiato - anzi, secondo noi lo è decisamente - dal punto di vista
amministrativo, è molto delicato intraprendere questa strada. In
effetti il TAR Reggio Calabria ci dice una cosa che altri organi
giudiziari non hanno mai detto, perché stavano parlando di una
situazione penale e non amministrativa: ci sta dicendo che l'atto
del Prefetto è soltanto una presa d'atto, ma siccome questo tipo di
atto non va nemmeno notificato al soggetto che viene colpito da
questo provvedimento, è un atto che di per sé, dal punto di vista
amministrativo, non ha significato, nella sua comunicazione.
Diciamo che la mancanza dei requisiti che ha il soggetto colpito da
questa sentenza è già in sé -
ex se
, come si dice in diritto
- già dal giorno della sentenza.
Attenzione quindi - l'ho già detto l'altra volta - a votare
provvedimenti importanti con queste condizioni di vizio dell'atto
amministrativo. Io credo che questo sia un monito piuttosto
significativo; l'avevo detto l'altra volta, e senza aver visto
questa sentenza. Ringrazio pertanto il collega Manfrin che, con una
grande ricerca certosina, ha trovato questa sentenza, poiché è
l'unico caso in Italia calzante rispetto alla nostra situazione
attuale. Niente di penalistico, solo diritto amministrativo e qui,
adesso, si sta facendo amministrazione.
Presidente -
Il collega Ferrero chiede la parola per
cosa?
Ferrero (MOUV') -
Presidente, per chiedere la votazione
nominale riguardo alla questione di cui stiamo trattando.
Presidente -
Sì. La parola al collega Bianchi.
Bianchi (UV) -
Chiedo
la votazione segreta in
cabina.
Presidente -
Non si può chiedere la votazione segreta su
questioni procedurali, collega Bianchi. La votazione nominale può
essere richiesta, mentre sulle questioni procedurali, da
Regolamento, non è possibile. Ci sono altre richieste? Volete una
sospensione? La maggioranza chiede una sospensione.
La seduta è sospesa dalle ore 15:47 alle ore 16:43.
Rini (Presidente) -
Possiamo riprendere i lavori. Sono
già state esplicitate le posizioni dell'Aula e, a conferma della
posizione di questa Presidenza del Consiglio, vi leggo una nota
firmata dal Segretario generale, Christine Perrin, dal Dirigente
Affari generali, Silvia Menzio, e dal Dirigente Affari legislativi,
studi e documentazione, Sonia Grieco.
"
Ai sensi dell'articolo 8, comma 4, del decreto legislativo
31 dicembre 2012, n. 235, successivamente alla pronuncia
dell'autorità giudiziaria di condanna non definitiva per
determinati reati nei confronti di un Consigliere regionale, il
Presidente del Consiglio dei Ministri accerta, con proprio decreto,
la sussistenza delle cause di sospensione dalla carica di
Consigliere regionale, e tale decreto è quindi, notificato dal
Prefetto al Consiglio regionale per l'adozione dei conseguenti
adempimenti di legge. Nei confronti dell'organo elettivo regionale
gli effetti sospensivi che discendono dalla sentenza non si
applicano immediatamente, ma solo in seguito alla notifica del
decreto del Presidente del Consiglio dei Ministri, avendo un
effetto costitutivo dell'efficacia della sospensione, come da
ultimo ben chiarito nelle sentenze della Cassazione, del 2015 e del
2017, n. 11131 e n. 8618 del 2017. Una tale argomentazione non
trova ostacolo nel comma 3 dell'articolo 8 della legge cosiddetta
Severino, secondo cui nel periodo di sospensione i soggetti sospesi
non sono computati al fine della verifica del numero legale, né per
la determinazione di qualsivoglia quorum o maggioranza qualificata.
Detta previsione postula necessariamente infatti la conoscenza
dell'intervenuto provvedimento di sospensione, in quanto
diversamente l'organo deliberante non si potrebbe porre il problema
dell'eventuale supplenza e, in mancanza, dell'esclusione dal
computo del membro sospeso. Quanto sopra sostenuto, inoltre, trova
rispondenza nella disciplina regionale che l'articolo 8, comma 3,
della legge Severino fa salva. L'articolo 27 della legge regionale
21 agosto 1995, n. 33, dispone, infatti, che nella prima adunanza
successiva alla notificazione del provvedimento di sospensione il
Consiglio proceda alla temporanea sostituzione del Consigliere
sospeso, ai sensi della vigente normativa. L'articolo 25 della
legge regionale medesima, inoltre, fa decorrere dalla data del
provvedimento di sospensione la sospensione delle indennità e
l'erogazione dell'indennità ridotta, ai sensi del successivo
articolo 26, nei confronti del Consigliere sospeso dalla carica.
Solo a partire quindi dalla data di notificazione del provvedimento
di sospensione al Consiglio regionale, il Consigliere sospeso non è
più legittimato a partecipare all'attività consiliare e il primo
adempimento che il Consiglio regionale è obbligato a compiere è la
ricostituzione del plenum dell'Assemblea, da effettuarsi nella
prima adunanza successiva alla notificazione del provvedimento di
sospensione. Se è pur vero che la sentenza del TAR Calabria n. 862
del 5 ottobre 2017 si fonda su un'interpretazione di tipo diverso,
dichiarando che la sospensione opera di diritto e non discenderebbe
dalla notifica del decreto di accertamento, si ritiene che il
consolidato orientamento della Corte di Cassazione sopra richiamato
non possa considerarsi superato da una sentenza di primo
grado
".
Detto questo, mettiamo in votazione la questione pregiudiziale.
Ricordo che la questione pregiudiziale chiedeva il rinvio della
votazione sull'atto in oggetto.
Procediamo alla votazione per appello nominale. Il voto si
esprime così: "favorevole" se si è favorevoli al rinvio e
"contrario" se si è contrari al rinvio.
Appello nominale
Aggravi: favorevole
Baccega: contrario
Barocco: contrario
Bertin: favorevole
Bertschy: contrario
Bianchi: contrario
Borrello: contrario
Certan: contraire
Chatrian: contraire
Cognetta: favorevole
Daudry: contraire
Distort: favorevole
Farcoz: contraire
Ferrero: favorevole
Fosson: contrario
Gerandin: favorable
Luboz: favorable
Lucianaz: favorable
Manfrin: favorevole
Marquis: contrario
Minelli: favorevole
Morelli: contraire
Mossa: favorevole
Nasso: favorevole
Nogara: contraire
Pulz: contraria
Restano: contraire
Rini: contraria
Rollandin: contraire
Russo: favorevole
Sammaritani: favorevole
Spelgatti: favorevole
Testolin: contraire
Vesan: favorevole
Viérin: contraire
Presidente -
Con 19 contrari e 16 favorevoli il Consiglio
non accetta la questione pregiudiziale. Possiamo quindi passare
alle relazioni dei relatori e alle illustrazioni - così come
abbiamo deciso prima - dei due ordini del giorno. Il relatore
intende prendere la parola? La parola al collega Marquis.
Marquis (SA) -
Il disegno di legge in esame è la prima
variazione al bilancio 2019/2021 e comporta una manovra complessiva
di 32,9 milioni nel 2019, di cui 22,9 milioni di maggiori entrate e
10 di riduzione di spese; 13,5 milioni di maggiori entrate nel 2020
e 23,5 milioni nel 2021.
Per quanto riguarda le entrate, gli incrementi derivanti
dall'accordo del 16 novembre 2018 con il Ministero dell'economia e
delle finanze ammontano a 10 milioni nel 2019 e 2020 e a 20 milioni
annui dal 2021 al 2025. Il disegno di legge dispone, inoltre, un
incremento delle entrate extratributarie pari complessivamente a
12,9 milioni di euro per l'anno 2019 e a 3,5 milioni annui a
decorrere dal 2020. Le maggiori entrate per i canoni di concessione
di grandi derivazioni di acqua ammontano a 3 milioni di euro annui;
il maggiore introito per l'introduzione del canone concessorio per
lo sfruttamento del complesso fondiario Skyway è stimato in 3
milioni nel 2019 e 500.000 euro a decorrere dal 2020. Infine, le
maggiori entrate a titolo di rimborso dallo Stato per le spese
sostenute dalla Regione sul Fondo per gli investimenti e
l'occupazione ammontano a 6,9 milioni di euro per il 2019. Sempre
nell'ambito delle entrate, si deve sottolineare l'azione con la
quale ci si prefigge di alleggerire il peso dell'imposizione
tributaria che grava sulle imprese e sul lavoro, tenuto conto della
presente situazione di stallo dell'economia. L'impatto
dell'agevolazione sul bilancio regionale è stimato in una riduzione
di 4.625.000 euro annui nel Titolo I, per il triennio 2019/2021,
che trova compensazione nell'incremento delle previsioni di entrata
per pari importo e nello stesso titolo relativamente
all'addizionale regionale dell'IRPEF.
In parte spesa, sempre in base all'accordo del 16 novembre 2018,
nel 2019 si è proceduto alla riduzione di 10 milioni del contributo
allo Stato per il risanamento della finanza pubblica.
Le nuove risorse sono state destinate quasi interamente per
finanziare spese di investimento. Nel 2019 sono stanziati 26,3
milioni per spese in conto capitale, 3,1 milioni per spese di
incremento di attività finanziarie, fondi di rotazione per imprese
artigianali e industriali, e attività professionali (collegati alla
legge n. 6 del 2003) e 3,5 milioni per spese correnti. Per contro,
nel 2020 e 2021 tutte le risorse disponibili sono destinate a spese
di investimento.
La destinazione delle risorse è coerente con quanto previsto nel
DEFR 2019/2021. Le missioni e i programmi del bilancio regionale
sui quali si sono concentrati principalmente i finanziamenti, sono
le seguenti:
- Missione 13 (Tutela della salute): 33,8 milioni nel triennio
2019/2021, di cui 6,3 milioni di trasferimenti all'Azienda
sanitaria locale per gli interventi di investimento e 27,5 milioni
per la realizzazione dell'ospedale Parini, a cui si aggiungono
altri 81,1 milioni nel triennio 2022/2025;
- Missione 9 (Sviluppo sostenibile e tutela del territorio
dell'ambiente): 6,1 milioni nel triennio, di cui 3,9 nel 2019 e un
milione annuo nel 2020 e nel 2021, per interventi concernenti
principalmente la difesa del suolo, gli interventi di bonifica e
ripristino di siti contaminati e le spese per i cantieri
forestali;
- Missione 4 (Istruzione e diritto allo studio): 5,5 milioni nel
triennio, di cui 4,5 nel 2019, e 500.000 euro annui nel 2020 e 2021
per interventi di investimento su immobili adibiti ad uso
scolastico. In particolare, sono destinati 2.700.000 al Comune di
Pont-Saint-Martin per la realizzazione di una scuola progettata per
moduli prefabbricati, destinata ad ospitare temporaneamente la sede
dell'istituzione scolastica Unité des Communes Valdôtaines
Mont-Rose e le classi della scuola secondaria di primo grado di
Pont-Saint-Martin, in conseguenza dell'attuale chiusura
dell'attuale sede scolastica. Si finanzia inoltre, per il 2019, il
progetto di fattibilità tecnica ed economica dell'intervento di
riconversione a convitto per studenti dell'ex Priorato e Collegio
Saint-Bénin, concesso in uso alla Regione con impegno da parte
della stessa ad avviare le attività preliminari di indagine e
progettazione che sono finalizzate al recupero dell'immobile;
- Missione 6 (Politiche giovanili, sport e tempo libero): sono
stati assegnati 5,2 milioni nel triennio, di cui 4,1 nel 2019,
580.000 euro nel 2020 e 550.000 nel 2021. In questo ambito occorre
ricordare principalmente i 3,5 milioni destinati agli interventi
riguardanti gli impianti a fune, che si aggiungono ai 3,5 stanziati
nella missione 10 (Trasporti e diritto alla mobilità). Vi sono poi
da ricordare 440.000 euro per la realizzazione del tiro a volo a
Châtillon e 150.000 per il ripristino dei campi da golf;
- Missione 18 (Relazioni con le altre autonomie territoriali e
locali): incrementa di 5 milioni di euro l'importo complessivo
delle risorse disponibili per la finanza locale e viene destinato
in parte ai trasferimenti senza vincolo settoriale di destinazione
e in parte a quelli con vincolo di destinazione individuati
nell'allegato 2 della legge n. 12 del 2018;
- Missione 14 (Sviluppo economico e competitività): 4 milioni
nel 2019, destinati principalmente ad integrare i fondi di
rotazione a sostegno degli interventi a favore delle imprese
artigiane, industriali e ai liberi professionisti. In particolare
l'articolo 13 del disegno di legge, al comma 1, recepisce
esplicitamente nell'ambito della legge regionale n. 6 del 2003
l'ampliamento dell'autorizzazione a erogare contributi anche a
soggetti che svolgono attività professionali;
- Missione 16 (Agricoltura, politiche agroalimentari e pesca):
2,6 milioni nel 2019, di cui circa 1,4 milioni di trasferimenti
all'AREV per l'organizzazione di rassegne zootecniche e per i premi
di partecipazione agli allevatori, e circa 800.000 euro di
contributi a favore dei consorzi di miglioramento fondiario per le
spese di gestione e di manutenzione. Si introduce inoltre, in
favore delle piccole e medie imprese operanti sul territorio
regionale di fondovalle nel settore dell'allevamento bovino, una
nuova tipologia di aiuto per la monticazione del bestiame negli
alpeggi di proprietà o condotti da terzi, al fine di conservare la
tradizionale pratica della transumanza, garantendo la tutela e il
miglioramento dell'ambiente naturale e il benessere degli
animali.
Passerei ora a dare illustrazione del disegno di legge n. 21,
riguardante le "Disposizioni collegate al provvedimento di
variazione di bilancio", che è stato presentato alla Commissione
dalla Giunta. Il presente disegno di legge prevede disposizioni
collegate e si compone di 16 articoli, recanti modificazioni a
leggi regionali vigenti. Sul predetto disegno di legge il Consiglio
permanente degli enti locali ha espresso il suo parere favorevole,
così come la Commissione consiliare competente ha espresso il suo
parere a maggioranza.
L'articolo 1 modifica la legge regionale n. 4 del 1956,
demandando al dirigente della struttura regionale competente in
materia di gestione del demanio idrico l'emissione delle ordinanze
di istruttoria, per qualsiasi scopo, delle acque pubbliche di cui
dispone la Regione.
L'articolo 2 modifica alla legge n. 34 del 1976, al fine di
adeguare la disciplina degli obblighi ittiogenici ivi disciplinati
al principio di derivazione europea "chi inquina paga", prevedendo
l'obbligo, a carico dei concessionari di derivazioni d'acqua
pubblica da corpo idrico superficiale per uso idroelettrico,
industriale e per scambio termico, a decorrere dal 1° gennaio 2020,
di corrispondere a compensazione dei maggiori oneri ricadenti sulla
gestione alieutica determinati dalla derivazione idrica, una somma
annua aggiuntiva al canone attuale di concessione di importo pari
al 2 percento del canone, da versare direttamente al Consorzio
regionale pesca.
L'articolo 3 amplia gli scopi della Fondazione per la formazione
professionale e turistica di cui alla legge n. 20 del 1991,
prevedendo in particolare che essa possa svolgere attività di
ricerca, sia attraverso la sperimentazione delle materie prime
provenienti dal territorio, finalizzata alla creazione di tecniche
e metodi innovativi nel settore enogastronomico, sia attraverso
l'estensione della ricerca ai metodi di conservazione, di
trasformazione e di commercializzazione dei prodotti alimentari. È
stata inoltre modificata la durata della Fondazione, fissandola al
31 dicembre del 2053.
L'articolo 4 reca disposizioni in materia di incentivazione di
produzioni artigianali tipiche tradizionali, modificando la legge
n. 44 del 1991. In particolare, si specifica che gli interventi
diretti a promuovere le produzioni artigianali tipiche e
tradizionali contribuiscono alla conservazione delle
caratteristiche culturali della regione, valorizzando lavorazioni
artigianali che rischiano di scomparire "
mediante il sostegno
all'attività di produzione e di vendita dei manufatti
", al
fine, questo, di ammettere espressamente a finanziamento anche le
attività di vendita dei predetti manufatti.
L'articolo 5 dispone in merito alle tariffe del servizio idrico
integrato, conseguentemente a quanto affermato nella sentenza della
Corte costituzionale n. 142 del 2015, che ha sancito la competenza
primaria della Regione in materia di organizzazione del servizio
idrico. A tal fine sono state istituite due componenti che, a
decorrere dall'anno 2019, concorrono a determinare la tariffa di
riferimento: la componente tariffaria aggiuntiva per la promozione
della qualità dei servizi di acquedotto, fognatura e depurazione e
la componente tariffaria perequativa per la promozione della
qualità dei servizi di acquedotto, fognature e depurazione, il cui
ammontare è definito ogni anno con deliberazione della Giunta
regionale. Le due componenti alimentano due fondi istituiti presso
il BIM, destinati a finanziare rispettivamente investimenti nel
settore idrico integrato, volti a migliorare la qualità dei servizi
resi, e un meccanismo perequativo a livello regionale per
l'erogazione agli utenti del
bonus
sociale idrico.
L'articolo 6 reca modificazioni alla legge n. 19 del 2001, con
l'obiettivo di rendere più efficiente la gestione delle risorse
finanziarie disponibili sui fondi di rotazione istituiti presso
Finaosta, evitando in particolare che la tardiva sottoscrizione del
contratto di mutuo a seguito della concessione tenga "bloccate" per
un tempo eccessivamente ampio le relative risorse finanziarie.
Pertanto, è stato previsto, per i mutui concessi alle imprese
turistico-ricettive, per le spese in beni mobili, immobili e
immateriali, un termine di 24 mesi per la sottoscrizione del
contratto di mutuo, con contestuale erogazione, anche parziale,
decorso il quale è disposta la revoca del mutuo già concesso. È
stata inoltre modificata la disciplina relativa ai mutui in favore
delle imprese commerciali, prevedendo una più corretta
individuazione delle spese finanziate, introducendo anche, in
questi casi, una disciplina relativa al termine massimo per la
sottoscrizione, pena la revoca del mutuo, pari a 24 mesi, estesi a
36 in casi particolari.
L'articolo 7 reca disposizioni in materia di politiche regionali
del lavoro, di formazione professionale e di riorganizzazione dei
servizi per l'impiego. In particolare, al fine di rendere più
efficace ed efficiente il funzionamento del Consiglio per le
politiche del lavoro, sono stati modificati i componenti dello
stesso. Inoltre, al fine di dare attuazione a quanto previsto dalla
normativa statale di riferimento, è stata prevista la stipulazione
del patto per il lavoro e del patto di formazione, non solo presso
i Centri per l'impiego, ma anche presso gli enti iscritti
all'elenco regionale dei soggetti accreditati per i servizi al
lavoro.
L'articolo 8 reca modificazioni alla legge regionale n. 25 del
2005, in materia di installazione e localizzazione ed esercizio di
stazioni radioelettriche e di strutture di radiocomunicazioni. Tali
modificazioni si rendono necessarie a seguito dei rilievi formati
dall'Autorità garante della concorrenza e del mercato, con cui si
segnalava la necessità di intervenire su talune disposizioni
regionali, tra cui la legge n. 25, per uniformarle alla normativa
statale ed europea vigente.
L'articolo 9 proroga al 31 maggio 2019 il termine per
l'adesione, da parte del Comune di Aosta e delle Unité des Communes
Valdôtaines, alla sperimentazione dei
voucher
da erogare, a
titolo di contribuzione alle spese sostenute, alle famiglie i cui
figli risultino iscritti ai nidi d'infanzia, attualmente
individuato al 30 aprile 2019.
L'articolo 10 riguarda gli obblighi derivanti dai prelievi di
materiale inerte. A decorrere dal 2018 la competenza per
l'autorizzazione alle estrazioni di materiali inerti in alveo,
quando espressamente disposta dal demanio regionale per motivi di
sicurezza idraulica dei fiumi, dei torrenti e dei laghi, è stata
attribuita alle strutture regionali competenti in materia di
attività estrattive. La legge regionale n. 5 del 2008 prevede, per
il titolare dell'autorizzazione o della concessione di cava,
l'obbligo di versare al Comune sul cui territorio essa insiste una
somma a titolo di contributo ulteriore rispetto a quanto previsto
nell'autorizzazione o nella concessione, per il pregiudizio
ambientale della zona e per l'utilizzo delle infrastrutture
pubbliche funzionali all'area interessata dall'attività estrattiva.
Nel caso di estrazioni in alveo, fonte di possibili pregiudizi alla
vita e alla riproduzione della fauna ittica, le modificazioni
proposte dispongono che detta somma sia riversata al Consorzio
regionale per la tutela e l'incremento dell'esercizio della pesca
Valle d'Aosta, anziché al Comune.
L'articolo 11 introduce modificazioni alla legge regionale n. 20
del 2012, conseguenti alle criticità applicative che si sono
presentate dopo la sua entrata in vigore, legate in particolare
alla concreta realizzazione dei riordini fondiari, a fronte delle
previsioni del necessario consenso del 100 percento dei proprietari
coinvolti. Inoltre, relativamente alle modalità di redazione del
piano di riordino fondiario, si prevede che tra gli elaborati che
lo compongono debbano essere ricompresi anche quelli da cui risulti
l'uniformità tra quanto attestato dal Catasto e quanto attestato
dalla Conservatoria dei registri immobiliari, dei dati relativi
alle proprietà ricomprese nel riordino. Infine, è stata aggiunta
una disposizione volta a risolvere le situazioni connesse alla
presenza, nell'area interessata dal riordino, di beni intestati a
soggetti irreperibili, sconosciuti o deceduti senza eredi, che
possono ostacolare, vista la parcellizzazione della proprietà dei
terreni, un'efficace ricomposizione fondiaria.
L'articolo 12 reca disposizioni in materia di politiche
abitative, modificando la legge regionale n. 3 del 2013. In
particolare, è stata introdotta la possibilità che ad indire bandi
di concorso per l'assegnazione degli alloggi di edilizia
residenziale pubblica possano essere, oltre al Comune
territorialmente competente, il Comune capofila per ambiti
territoriali sovracomunali, o l'ARER per l'ambito regionale. Tra i
requisiti per l'accesso all'intervento, viene inoltre prevista
l'insussistenza di morosità nei confronti dell'ente gestore del
pagamento di canoni o di oneri accessori, riferiti ad altri
interventi ottenuti ai sensi della legge n. 3 del 2013.
L'articolo 13 introduce modificazioni alla legge regionale n. 13
del 2015 (Legge europea del 2015). In particolare, si prevede la
revoca del mutuo concesso per la realizzazione di interventi di
trasformazione edilizia e impiantistica nel settore dell'edilizia
residenziale, che comportino un miglioramento dell'efficienza
energetica, qualora il contratto di mutuo non sia sottoscritto
entro 18 mesi dalla data di concessione del mutuo medesimo.
L'articolo 14 autorizza il Convitto regionale Institut régional
Adolfo Gervasone, in deroga a quanto previsto dalla legge n. 36 del
1986, all'esecuzione, con oneri a carico del proprio bilancio, dei
lavori di manutenzione straordinaria finalizzati all'adeguamento
dell'edificio sede del Convitto stesso, alla normativa vigente in
materia di tutela della salute e della sicurezza dei luoghi di
lavoro.
Infine, gli articoli 15 e 16 prevedono la clausola di invarianza
finanziaria e la dichiarazione d'urgenza.
Lascerei la parola ai colleghi che vogliono intervenire in sede
di dibattito generale e mi riservo di intervenire successivamente a
titolo personale e di gruppo.
Presidente -
Per l'illustrazione degli ordini del giorno,
la parola ora al collega Aggravi.
Aggravi (LEGA VDA) -
Questo ordine del giorno vuole
circoscrivere l'attenzione sulla realizzazione dell'ospedale.
All'interno del Documento di economia e finanza regionale,
approvato nel dicembre, era stato deciso, anche in continuità con
quello che il Governo Spelgatti aveva previsto, di destinare
prioritariamente i fondi che sarebbero arrivati da Roma per la
realizzazione del presidio ospedaliero. In realtà, all'interno
della legge n. 12, era previsto anche che vi fosse la conduzione di
una valutazione di costi e benefici per la realizzazione del
presidio ospedaliero stesso.
A seguito del cambio di governo, era stata poi presentata
un'iniziativa da parte del nostro gruppo, nel febbraio 2019, per
comprendere quale fosse lo stato di attuazione di questo
provvedimento. L'Assessore competente, all'epoca, nella replica,
disse appunto che l'Assessorato aveva avuto dei contatti con la
società COUP e altri referenti regionali coinvolti nella
realizzazione del progetto delle attività collaterali, che questa
valutazione era in corso d'opera e che sarebbe stato poi inserito
il progetto - soprattutto la valutazione costi-benefici -
all'interno del programma pluriennale e annuale della società
stessa, che lo deve redigere ai sensi dell'articolo 3 della
convenzione della realizzazione del presidio.
Di fatto, abbiamo poi trovato nell'articolo 9 del disegno di
legge n. 20 una previsione di spesa almeno per le annualità 2019,
2020 e 2021, salva comunque una sua diversa rimodulazione, come
specificato all'interno del dettato normativo, che, come abbiamo
potuto apprendere in sede di lavori di Commissione, è stata
sostanzialmente parametrata sul progetto originario.
L'obiettivo di questo ordine del giorno è pertanto in continuità
con l'iniziativa di febbraio e con la volontà di riuscire ad avere
una valutazione finale, un progetto finale di valutazione di
costi-benefici; è quello di chiedere al Governo regionale, in
particolare all'Assessore competente, di presentare alla
Commissione competente in materia le indicazioni e gli indirizzi
dati alla società COUP circa la conduzione di questa valutazione
costi-benefici - che sicuramente saranno in linea con il dettato
dell'articolo 14 della legge n. 12 -, anche al fine di poter
comprendere meglio le logiche sottese alla ripartizione delle
risorse, come proposto dall'articolo 9 del disegno di legge n. 20
che stiamo discutendo e, in particolare, per poter dare corso
quanto prima alle procedure di definizione del programma
pluriennale e annuale della società, in maniera tale da riuscire
finalmente ad avere una valutazione che possa permettere di
comprendere quale sarà l'ammontare complessivo di questa
realizzazione e, soprattutto, quando e come i valdostani potranno
finalmente avere un ospedale completo e rinnovato.
Presidente -
Prima di dare la parola al collega Cognetta,
farei solo un'integrazione rispetto a quanto abbiamo detto
precedentemente. Da ulteriori approfondimenti, è emerso che la
sentenza del TAR che è stata evocata oggi è stata prima impugnata e
poi annullata dal Consiglio di Stato; questo giusto per completezza
di informazioni.
La parola al collega Cognetta per l'illustrazione del secondo
ordine del giorno.
Cognetta (MOUV') -
Bene, meno male che c'è l'annullamento
della sentenza!
Veniamo al secondo ordine del giorno. Il secondo ordine del
giorno è più politico, meno tecnico - anche se nelle premesse
ovviamente viene richiamato da un punto di vista tecnico - e
focalizza la sua azione su un'indicazione politica, ovvero quella
di dare indicazioni, da parte del Governo alla società Finaosta,
affinché non rinnovi il mandato degli attuali componenti del Cda
della società Monterosa.
Nell'ambito dell'ordine del giorno ci sono le motivazioni legate
al disegno di legge n. 20 che stiamo discutendo, che sarà poi
votato ed eventualmente approvato, ma ci sono anche le motivazioni
per le quali presentiamo questo atto.
Chiaramente, al di là di quello che viene espressamente
dichiarato in questo ordine del giorno, la società Monterosa è
stata oggetto di numerose iniziative, in questi ultimi Consigli.
Sicuramente da parte della maggioranza ci sono sensibilità che noi
vogliamo evidenziare in merito a quanto è stato svolto fino adesso
da codesta società, e quindi ci aspettiamo un dibattito politico
rispetto a questo tipo di sollecitazione fatta a quest'Aula, perché
immaginiamo che si debba prendere una decisione definitiva su che
direzione dare a questo Consiglio regionale riguardo alle mancanze
che eventualmente si vedono all'interno delle società
partecipate.
Credo che ormai sia anche opportuno, da parte di tutti, prendere
una posizione chiara e definita su come gestire le società e su
quali sono, secondo i propri giudizi personali, ancorché di gruppo,
rispetto a come vanno seguite le prassi, le regole e le indicazioni
che dà Finaosta alle società partecipate. Monterosa è solo un
esempio, lo ripeto ancora una volta, qualora qualcuno avesse ancora
dei dubbi, l'ho già detto in passato in altre iniziative analoghe,
sempre riferite a Monterosa: non è una questione personale, è una
questione di principio. Se si danno delle indicazioni attraverso
Finaosta alle nostre società partecipate, tali indicazioni devono
essere rispettate; se non sono rispettate da chi amministra le
società, secondo me non è giusto che amministrino delle
società.
Con questo ordine del giorno vogliamo quindi finalmente arrivare
al dunque e far capire a tutti da che parte si sta, se dalla parte
di coloro che vogliono rispettare le regole o dall'altra.
Presidente -
Possiamo ora aprire la discussione generale,
che ricordo essere congiunta. È pervenuto un ulteriore ordine del
giorno, che faremo consegnare, e un emendamento del gruppo della
collega Minelli, che però è stato depositato fuori dalla tempistica
e pertanto può essere accettato solo se l'intera Aula lo riterrà
opportuno. Ora lo distribuiamo. Gli emendamenti vanno depositati
entro i termini previsti, l'unica deroga è che venga presentato
dall'intero Consiglio; può essere accettato solo se il Consiglio,
nella sua interezza, accetta l'accoglimento dell'emendamento. Lo
stanno distribuendo. L'ordine del giorno è stato consegnato e
sottoposto all'attenzione; altra cosa, invece, è l'emendamento che
vi è stato distribuito.
Decidiamo dopo sull'ammissibilità dell'emendamento, così potete
prenderne atto. Intanto diamo la parola al collega Nogara, ma non
ancora in discussione generale, bensì per illustrare l'ordine del
giorno.
Nogara (AV) -
Questo ordine del giorno richiama la legge
regionale n. 17 del 2016, che prevede la concessione di aiuti ai
consorzi di miglioramento fondiario costituiti ai sensi del R.D. n.
215 del 1933.
Considerato il ruolo fondamentale che i consorzi rivestono per
l'intera Regione, per quanto concerne la protezione, la tutela e la
salvaguardia del territorio, si chiede che la Giunta regionale e
l'Assessore competente si impegnino a reperire, in fase di
assestamento, i fondi necessari per sostenere gli investimenti sul
territorio attraverso risorse da destinare ai consorzi di
miglioramento fondiario.
Presidente -
Apriamo la discussione generale. Ha chiesto
la parola il collega Manfrin.
Manfrin (LEGA VDA)
- Presidente, solo per chiedere una
sospensione per valutare l'emendamento che ci è stato
sottoposto.
Presidente -
Il Consiglio è sospeso.
La seduta è sospesa dalle ore 17:19 alle ore 17:40.
Rini (Presidente) -
Riprendiamo i lavori. Siamo in
discussione generale. Ha chiesto la parola il collega
Sammaritani.
Sammaritani (LEGA VDA) -
Facciamo questo intervento
intanto dicendo che nella nostra riunione abbiamo valutato il tema
per cui è stata chiesta la sospensione, per entrare nel merito
della questione del bilancio.
Però, visto che lei aveva fatto un cenno a quella sentenza, mi
sembra giusto chiarire - anche proprio a livello di garanzia per
tutti, perché vedevo esultare qualcuno, quando si è detto che
quella sentenza del TAR è stata annullata - che quella parte di
sentenza che è stata annullata non c'entra assolutamente niente. Il
Consiglio di Stato ha annullato una parte formale e procedurale
della prima sentenza, ma non è entrato nel merito, che è poi quello
che interessa a noi. Tant'è che il Consiglio di Stato cos'ha fatto?
Ha annullato la prima sentenza per questioni procedurali, formali,
e ha rinviato nuovamente al TAR, come si fa in questi casi, per
pronunciarsi su quella questione, ma non sul merito. Siamo quindi
sempre a bocce ferme, siamo tornati al punto di prima. La sentenza
che vale è quella che abbiamo citato noi, nel merito, per ora,
perché le sentenze vanno tutte lette fino in fondo. Questo lo dico
a garanzia di tutti e senza tema di essere smentito, tra l'altro,
senza presunzioni.
Presidente -
Grazie, collega, come Presidenza non
mettiamo assolutamente in dubbio le sue capacità, ma non è stata
annullata una parte della sentenza, la sentenza è stata annullata
nella sua interezza, perché rinviata per un difetto, ovviamente
procedurale, questo è vero. È stata rinviata nella sua interezza e
il TAR non si è ancora espresso, quindi ad oggi questa sentenza non
è in vigore.
Collega Sammaritani, facciamo una specie di arringa? Prego.
Sammaritani (LEGA VDA) -
Permettetemi. Presidente, mi
dispiace doverla smentire, il problema è che quando una sentenza
viene annullata
in parte qua
, vale a dire nella parte per
cui il giudice di secondo grado trova un difetto procedurale che
impedisce di andare avanti altrimenti si farebbe un'attività
inutile... lo dice lo stesso dispositivo della sentenza, perché
dice che il Consiglio di Stato annulla la sentenza del TAR della
Calabria e dispone il rinvio poiché ha accolto i termini indicati
in motivazione, quindi limitatamente all'aspetto procedurale;
invece rimane in piedi il merito, che chiaramente dovrà essere
semmai rivalutato, qualora fosse nuovamente impugnata la sentenza
del TAR calabrese.
Presidente -
Ho detto esattamente la stessa cosa.
Sammaritani (LEGA VDA) -
Il problema è che il TAR
calabrese dovrà porre rimedio al difetto procedurale, che peraltro
nel caso di specie era un difetto di contraddittorio, quindi un
aspetto puramente formale, ma il merito non è stato toccato.
Presidente -
Non torno sul dispositivo perché l'ha già
letto ed è chiarissimo, ma c'è questo rinvio e quindi attenderemo
la pronuncia del TAR. Ci sono altre richieste di intervento? Siamo
in discussione generale. Mettiamo in votazione l'accoglimento
dell'emendamento presentato dalla collega Minelli in deroga alle
previsioni per la presentazione dell'emendamento?
Prego, collega Cognetta, per cosa chiede la parola? Non facciamo
dichiarazioni di voto su questo, ma vediamo se accoglierlo o meno.
Non è previsto nessun voto sull'accoglimento o meno
dell'emendamento, ma l'Aula deve decidere, si può accogliere
solamente se l'Aula nella sua interezza è favorevole a tale
emendamento, quindi votiamo se accoglierlo o meno.
Cognetta (MOUV') -
Allora posso parlare.
Presidente -
Se vuole fare una dichiarazione di voto...
Nella Conferenza dei Capigruppo mi era parso di capire che la
volontà fosse quella di procedere con i lavori e riuscire ad
esaurire il punto. Per questo mi sembrava una ragione di buonsenso
procedere alla votazione. Se invece vogliamo attenerci
scrupolosamente e addirittura fare delle dichiarazioni di voto in
merito all'accoglimento o meno di un emendamento, non c'è nessuna
difficoltà da parte di questa Presidenza. Prego.
Cognetta (MOUV') -
Mi scusi, Presidente, brevemente,
perché normalmente non sono certo prolisso nei miei interventi -
perlomeno abitualmente mi pare di essere così - e credo di parlare
a nome di tutti e dieci, per cui ci sarà anche il mio
intervento.
Per quanto riguarda l'emendamento proposto dai colleghi, noi
riteniamo che non sia accoglibile l'iscrizione in questo momento,
in quanto riteniamo che non sia corretto prolungare i termini della
Commissione CVA. Noi pensiamo che la Commissione CVA sia stata
abbondantemente sviluppata, che abbia poi fatto una relazione - che
non abbiamo discusso, ma che discuteremo nel prossimo Consiglio -
sulla quale abbiamo presentato una serie di ordini del giorno, i
quali in qualche modo chiedevano tutta una serie di
approfondimenti, proprio perché, secondo il nostro parere, questo
punto non è stato sviluppato, e questi approfondimenti andavano
fatti nelle Commissioni competenti.
Questo è stato presentato ieri mattina, alle 9:00, in questo
Consiglio, ed è stato distribuito a tutti i colleghi. Il fatto che
si arrivi oggi, alle 17:00, a presentare un emendamento che di
fatto vuole scavalcare il termine della Commissione - che era già
previsto, che è già stato superato e che ha già prodotto una
Commissione per cui è finito lo sviluppo di quella Commissione -
per dimostrare in qualche modo politicamente che di aver fatto
qualcosa, quando in realtà non è così... Mi spiego meglio, dal
punto di vista politico: questo emendamento è strumentale, è per
far vedere che qualche gruppo fa qualcosa e qualcun altro non ha
fatto nulla. Invece non è così, colleghi! Noi ci siamo impegnati a
fondo in Commissione, così come ci siamo impegnati a fondo a
scrivere quelle risoluzioni che non abbiamo discusso sul punto. Di
conseguenza, venire adesso a presentare all'ultimo momento un
emendamento che sposta il termine della Commissione, semplicemente
per dimostrare che voi fate qualcosa, a noi non interessa. Tutto
qui.
Noi non prevediamo quindi l'iscrizione di questo punto.
Presidente -
Non si procederà quindi nemmeno al voto.
Collega Minelli, per dichiarazione di voto su questo.
Minelli (RC-AC) -
Per dichiarazione di voto. Mi fa specie
la dichiarazione fatta adesso dal collega Cognetta a nome di LEGA e
di MOUV', anche perché in questo Consiglio è depositata una mozione
che ha lo stesso impegno, lo stesso oggetto, e che è stata
sottoscritta anche da voi. Sì, è depositata ed è qui, quindi
piuttosto bisognava decidere precedentemente di ritirarla.
La ragione per cui l'emendamento viene presentato ora e non ieri
mattina, entro i termini, così come era previsto, deriva dal fatto
che oggi è stato votato di rinviare il punto sulla relazione CVA
all'ordine del giorno. Noi riteniamo - lo abbiamo detto più volte e
scritto nelle osservazioni che abbiamo depositato, e che avete
sottoscritto anche voi - che fosse necessario prorogare i termini
della discussione in Commissione per fare i dovuti
approfondimenti.
Questo è il momento in cui è possibile chiedere, con un
emendamento, la proroga dei termini di una Commissione che è stata
istituita con la legge n. 12 del 2018. Qui si sta discutendo di una
variazione di bilancio, quindi di una legge di variazione che
insiste su quell'altra. È quindi legittimo presentarlo in questo
momento, dopo il fatto che è stata ritirata la discussione sulla
relazione, è questo il motivo.
Se poi voi credete che ci sia una volontà di dimostrare che
qualcuno fa qualcosa e qualcun altro no, è un problema vostro.
Presidente -
La parola al collega Mossa per dichiarazione
di voto.
Mossa (M5S) -
Io più che altro sono rimasto veramente
basito dalle dichiarazioni del collega Cognetta. In tre mesi di
Commissione non l'abbiamo visto una volta e lui dice di lavorare
per CVA! Non l'abbiamo visto una sola volta, in Commissione, e
dichiara che lui ha lavorato per la Commissione CVA. Signori, ma
veramente, almeno un po' di decenza, direi! Nei verbali risulta, ci
sono i nomi, sono pubblici; andate a vedere se solo una volta
appare il nome del collega Cognetta, che oggi dichiara apertamente
di aver lavorato per CVA. Ma scherziamo? Ma per favore!
Presidente -
La parola al collega Cognetta per fatto
personale.
Cognetta (MOUV') -
Solo per due osservazioni. La prima:
erano trasmesse in
streaming,
collega. La seconda: parlavo a
nome di dieci persone, collega. L'ho detto chiaramente, collega.
Per favore, ascolti quello che dico e poi eventualmente mi
rimarca.
Presidente -
Per fatto personale, ma lo espliciti, perché
non l'ha citato. Espliciti il fatto personale, collega Mossa.
Mossa (M5S) -
Come replica...
Presidente -
No, non c'è replica, c'è il fatto personale,
ma io non ho sentito...
Mossa (M5S) -
...che mi chiami "collega" e si rivolga a
me e non mi nomini, mi sembra...
Presidente -
Espliciti il fatto personale.
Mossa (M5S) -
Il fatto personale è che ha detto che la
Commissione è stata trasmessa in
streaming
e in due mesi
siamo andati in
streaming
solo un paio di volte. Questa è la
prova che lui non ha seguito i lavori in Commissione.
Presidente -
Non è un fatto personale. Procediamo con la
votazione. Abbiamo fatto le dichiarazioni di voto, quindi votiamo
per l'accettazione dell'emendamento. La votazione è aperta. La
votazione è chiusa.
Presenti: 35
Votanti: 35
Favorevoli: 7
Contrari: 28
Il Consiglio non approva.
Possiamo procedere ora, siamo in discussione generale sui testi
di legge e sui tre ordini del giorno. Ci sono delle richieste di
intervento? Prego, collega Aggravi.
Aggravi (LEGA VDA) -
Mi scusi, Presidente, di solito sono
più ordinato, ma visto il clima dell'Aula... mi scuso con tutti i
colleghi.
Cercherò di essere sintetico, ma ritenevo opportuno fare alcune
precisazioni di carattere generale, in particolare sull'insieme
della relazione che è stata predisposta e presentata dal collega
proponente Marquis. Mi voglio soffermare principalmente su due
aspetti, che saranno poi oggetto di alcuni emendamenti.
Il primo è relativo all'articolo 4, ovvero alle maggiori entrate
per canoni di concessione di grandi derivazioni d'acqua. Vorrei
sottolineare a beneficio di tutti i colleghi che in sede di
approvazione del bilancio, alla fine dello scorso esercizio, era
stato presentato un emendamento - ed è vero - che prevedeva
l'innalzamento di questi canoni con una specifica destinazione: il
ripristino del
bon de chauffage.
L'intenzione era, a fronte
di una manovra comunque eccezionale come l'aumento di un singolo
canone, di andare a destinare questo provvedimento ad una specifica
spesa. In questo caso, invece, troviamo che l'aumento di questo
canone finisce nel calderone e la destinazione specifica non viene
prevista.
Un'ulteriore destinazione o, meglio, mi perdonerete se la
chiamerò "rapina" a una società partecipata molto importante, è
questo famoso canone che viene applicato alla società Skyway: 3
milioni nel 2019 e ulteriori 500.000 euro con decorrenza dall'anno
successivo.
In sede di II Commissione abbiamo cercato di comprendere le
ratio
sulle quali si basano queste cifre, queste previsioni.
Non le abbiamo comprese e la stessa società controllante, Finaosta,
non ci ha dato delle specifiche, soprattutto delle
ratio
che
siano a supporto di tali cifre. È vero, si prevede che sia poi la
Giunta a definire, secondo una delibera
ad hoc
, quelle che
saranno le
ratio
di applicazione di queste cifre, ma noi non
le comprendiamo. E poi, ideologicamente, i canoni retroattivi non
ci convincono, soprattutto perché oggi c'è una convenzione presente
con questa società che prevede tutt'altro: in Commissione ci è
stato ben esplicitato dal
management
della società
partecipata il fatto che ci siano degli specifici accantonamenti
che devono preservare la manutenzione della società.
A fronte di questo, verrà presentato un emendamento che esporrò
successivamente e che vuole evitare una prassi che non
condividiamo, quella di andare a cambiare le regole del gioco anche
per le società partecipate in corso d'opera con l'obiettivo di
"fare cassa".
Sicuramente ci sono degli aspetti che condividiamo, perché penso
alla scuola di Pont-Saint-Martin, che tutto il Consiglio, in una
mozione, aveva dichiarato di appoggiare, e poi vi è anche - la cito
nuovamente, perché è stata spesso oggetto di critica e di posizione
- questa variazione che consente di utilizzare parte dei fondi che
l'accordo siglato con lo Stato determina soprattutto per l'anno
2019, per l'esercizio in corso.
Per quanto riguarda poi, invece, il discorso dell'ospedale,
sicuramente il fatto di aver sottoscritto in parte - anche in
questo caso - l'accordo con lo Stato, consente, al netto di quanto
detto in precedenza rispetto alla valutazione costi-benefici, che
dovrà essere conclusa e che porrà le basi per valutare le modalità
di realizzazione dell'ospedale... possiamo sempre dire che, grazie
a questo accordo, le relative coperture - che si segua un progetto
o un altro - alla fine determinano una cifra inferiore rispetto a
quella prevista. È l'accordo che ha consentito di reperire delle
risorse e non altre forme come quelle che ho specificato
precedentemente.
Siamo in fase di variazione. Comunque, in merito all'emendamento
che verrà presentato sull'articolo 5 - e lo voglio sottolineare a
beneficio di tutto il Consiglio -, il fatto di prevedere dei canoni
retroattivi, che soprattutto possono limitare la possibilità di
investimenti futuri di una società in cui comunque questa Regione
ha creduto e investito molto, non è un buon segnale per il
futuro.
Presidente -
Ci sono altre richieste di intervento in
discussione generale? La parola al collega Vesan.
Vesan (M5S) -
Solo un'osservazione in merito alla
relazione presentata dal Consigliere Marquis sul disegno di legge
regionale n. 21, e precisamente all'articolo 2, in cui viene citato
- secondo noi con un esercizio di equilibrio assoluto - il fatto di
applicare un principio di derivazione europea, che è "chi inquina
paga", per fornire un adeguato sostegno economico al Consorzio
regionale della pesca.
Il principio del "chi inquina paga" nasce sostanzialmente sui
danni ambientali, che devono essere comunque riconosciuti e devono
essere posti a carico di chi trae un vantaggio economico dal fatto
di produrre un inquinamento. Questo inquinamento si paga come
prestazione al servizio pubblico che, con questi soldi, si fa
carico del ripristino ambientale oppure della tutela ambientale del
bene sul quale è andata a detrimento l'attività produttiva.
In questo caso, invece, la Regione fa aumentare i canoni idrici
a carico dei concessionari per offrire una "marchetta elettorale"
ai pescatori valdostani, senza far passare questi soldi per il
tramite della gestione pubblica e senza fare, in realtà, nessuna
vera attività di ripristino ambientale o di tutela ambientale,
quanto per sostenere un'attività legittima, ma sostanzialmente di
tipo hobbystico.
Lo stesso atteggiamento è in assoluto contrasto, invece, con
quello che era il precedente prelievo attuato - non in questa
legislatura, nelle precedenti, ma da molti componenti di questa
maggioranza - a carico dei sovracanoni idrici, che dovevano passare
per il tramite del BIM, finire nelle casse dei Comuni ed essere
espressamente utilizzati a fini di tutela del servizio idrico
integrato, dei quali, invece, l'Amministrazione regionale si è
appropriata per utilizzarli di nuovo, anche questa volta, per
tutt'altri scopi che non fossero quelli della tutela
ambientale.
Sono quindi veramente perplesso del fatto che si citi questo
principio di derivazione europea, fondamentale e importantissimo,
per giustificare quella che, secondo noi, altro non è che una
generosa elargizione fatta con i soldi degli altri, come al
solito.
Presidente -
Siamo sempre in discussione generale. Ci
sono altre richieste di intervento? Ha chiesto la parola il collega
Gerandin.
Gerandin (MOUV') -
Faccio alcune considerazioni che sono
più di carattere generale; sui due testi di legge, sui singoli
articoli e sui singoli emendamenti interverrò poi, se del caso.
La prima considerazione che tenevo a fare è legata al fatto che
questa variazione di bilancio penso rispetti i termini legati ad
una giusta gestione di un bilancio pubblico. Lo dico perché,
all'atto dell'approvazione della Finanziaria - non di quest'anno,
ma della legislatura precedente - dissi che le regole per la
gestione delle risorse pubbliche sono legate alle reali certezze di
bilancio.
Ebbene, questa variazione dà la possibilità a questa maggioranza
di avere risorse certe da mettere in gioco, soprattutto partendo da
una Finanziaria che aveva risorse certe e disponibilità certe. Dico
questo perché non è poco. Mi ricordo quando, in quest'Aula, più di
uno di voi ci disse che l'accordo finanziario sottoscritto con lo
Stato era un accordo a perdere, un accordo attraverso il quale la
Valle d'Aosta non era stata in grado di far valere le proprie
ragioni, che avremmo dovuto chiedere di più, che avremmo dovuto
fare tante cose. Può anche darsi che ci fossero delle possibilità
maggiori, ma quello che abbiamo portato a casa, quello che la
maggioranza precedente ha portato a casa e che vi ha lasciato in
eredità è un qualcosa di reale e concreto. È un qualcosa che vi
permette di fare questa variazione di bilancio e che vi permetteva
di farla anche in tempi più brevi, volendo, perché erano risorse
disponibili da gennaio di quest'anno.
Questa non vuol essere una polemica nel merito, ma vuol essere
solo una presa d'atto del fatto che, rispetto a quando voi ci
sollecitavate in questa sede, su come mai non approvassimo un
assestamento di bilancio, noi all'epoca purtroppo non avevamo
risorse certe per poterlo approvare. Non solo: noi avevamo tutta
una serie di risorse da trovare per garantire un bilancio di
previsione che all'epoca non aveva la disponibilità finanziaria,
perché - ve lo ricordo bene - siete stati obbligati a fare una
variazione di bilancio in diminuzione per evitare che lo Stato
impugnasse la Finanziaria precedente.
Il mio è dunque un motivo di soddisfazione, penso sia la strada
giusta per gestire le risorse pubbliche, vale a dire risorse certe,
risorse spendibili dal 1° gennaio, risorse in disponibilità per una
variazione di bilancio, in attesa di quello che sarà l'assestamento
di bilancio. Torno a dirlo: è motivo di soddisfazione, perché è la
strada giusta.
Altro motivo di soddisfazione è che comunque vengono confermate
in larga parte le decisioni da noi previste nella bozza di DEFR,
che poi voi avete approvato e che comunque vanno in questa
direzione, per cui diciamo che una serie di risorse in parte erano
già indirizzate. Ci tenevo proprio a dirlo, perché penso, per
chiunque debba amministrare nella pubblica amministrazione, che il
punto fondamentale da cui partire sia questo.
Per quel che riguarda i contenuti - sul discorso degli
emendamenti entrerò nel merito quando si tratterà l'articolo di
riferimento - vorrei ancora toccare un aspetto, quello legato
all'articolo 10. In questa variazione di bilancio si riconoscono
comunque circa 80 milioni - è giusto che i valdostani lo sappiano -
di saldi passivi per la mobilità sanitaria interregionale. Anche
qui mi pare corretto fare un po' di chiarezza: sono circa 80
milioni riferiti, per più di 38,5 milioni, agli anni 1997-2004 e,
per oltre 40,8 milioni, agli anni 2005-2010.
Quello che mi fa specie - tengo a precisarlo - è che questi
saldi passivi di mobilità non sono una novità di adesso: leggendo
la vostra delibera di Giunta n. 256 del 1° marzo 2019, nella
ricostruzione dell'
iter
, voi
dite già che queste
somme erano dovute sulla base di accordi tra Conferenza delle
Regioni e Province autonome, e riferite addirittura a maggio 2007,
quindi già allora si parlava di queste cifre. Io penso che sia del
tutto giusto chiudere queste partite. Quello che però mi preoccupa
è che abbiamo fatto il giro dei "palazzi romani" a dire che forse
queste somme non erano dovute, che forse c'erano stati dei
malintesi, quando probabilmente qualcosa che non funziona c'è
all'interno di questa Amministrazione, perché non è possibile che
da un accordo siglato a maggio 2007, che prevedeva già una serie di
risorse da trasferire per la mobilità passiva, ci si debba
ritrovare a prenderne atto nel 2019, a prevedere quindici rate da
5,3 milioni che saranno iscritte per quindici annualità, al fine di
chiudere dei saldi passivi. Qualcosa non funziona in questa
Amministrazione, e probabilmente un momento di riflessione va
fatto.
Per quel che riguarda invece gli aspetti più sostanziali della
variazione, siamo ben felici che ci siano le risorse per la scuola
di Pont-Saint-Martin, come ha detto il collega Aggravi prima. Siamo
assolutamente contenti che ci siano risorse in conto investimenti
per finanziare i nostri Comuni, la nostra finanza locale.
Apprendiamo con favore che comunque ci siano le risorse per portare
a 130 giornate i cantieri forestali... 120, chiedo scusa. Le spiego
il motivo per cui mi sono confuso con 130, Assessore: 130 sarebbe
l'ottimale per far avere loro l'esatto ammontare della
disoccupazione, ma 120 sono le risorse in disponibilità. C'è
1.430.000 per l'ARER, per cui sono sicuramente risorse importanti,
perché è un settore molto in difficoltà. C'è poi una variazione per
quel che riguarda il discorso legato alla monticazione e riferito
alle annualità 2020 e 2021, che però sono oggetto di una
diminuzione del trasferimento all'AREV; non sono risorse
aggiuntive, sono una rimodulazione diversa, dovuta a problematiche
anche legate alla possibilità di continuare ad erogare. Lo capisco
bene, ma non sono risorse aggiuntive, è una rimodulazione. Ci sono
oltre 800.000 euro per i consorzi, e qui poi ci sarà anche un
emendamento sul quale discuteremo, con il relativo ordine del
giorno.
Ci sono anche 3,5 milioni a titolo di contributo per impianti a
fune. Qui io vorrei solo fare una breve riflessione che penso sia
condivisa da tutti, tenuto conto di una stagione che sicuramente,
sia per l'aspetto degli impianti a fune, sia per quello turistico
che per gli impianti di sci, è stata positiva. È stato uno dei
pochi aspetti in crescita per quel che riguarda la Valle d'Aosta,
per cui è sicuramente motivo di soddisfazione. Vorrei però
sottolineare che, a fronte di queste risorse messe in campo, non
c'è nulla per il 2020 e il 2021. Lo dico perché la situazione in
questo campo, legata agli impianti che io chiamo "investimenti
ordinari" e "investimenti straordinari", quelli legati agli
impianti di innevamento, alle revisioni obbligatorie o comunque
agli interventi per adeguare questo tipo di impianto, nel 2020, da
una stima fatta, richiederà oltre 15 milioni di euro.
Qui mi riallaccio un po' alla domanda che avevamo fatto nei
question time
, laddove dicevamo che probabilmente è
necessario fare un momento di riflessione condivisa a 360 gradi
sulle risorse in disponibilità, sulle priorità per quel che
riguarda sicuramente lo sviluppo ma, io penso, prioritariamente il
mantenimento di queste stazioni. Una riflessione va fatta in tal
senso, prima di annunciare magari progetti ambiziosi che poi non
sappiamo come e con che risorse finanziare.
Concludo qui. Era solo una riflessione a 360 gradi, legata ad
una variazione di bilancio che, lo ripeto per l'ennesima volta,
darà comunque a parecchi settori una boccata d'ossigeno. Se ci sono
risorse certe e vengono destinate, questo per me è sicuramente un
bel segnale.
La Valle d'Aosta è in difficoltà, ci sono settori in grande
difficoltà che qui non vengono neanche presi in considerazione;
sicuramente saranno oggetto di valutazione se e quando si parlerà
di un assestamento di bilancio, in occasione dell'approvazione del
conto consuntivo. Faccio riferimento ai fondi di rotazione: qui ci
sarebbe un'assoluta necessità di avere risorse per far ripartire
dei settori nevralgici. Si leggono articoli da tutte le parti, nel
settore dell'edilizia si sono persi da 2.500 a 3.000 posti di
lavoro e con questa variazione sicuramente non si danno indicazioni
o comunque soluzioni a questi momenti di difficoltà.
Capiamo che la variazione di bilancio si fa con le risorse che
ci sono, per cui non è che si possa stampare la moneta, sarebbe
troppo facile, però nello stesso tempo è corretto evidenziare tutta
una serie di settori che ancora sono in grande difficoltà.
Presidente -
Altri interventi? La parola al collega
Restano.
Restano (GM) -
L'intervento che farò sarà centrato
sull'ordine del giorno presentato dal Consigliere provocatore
Cognetta, perché questo è il suo mestiere, e direi che lo sa fare
in maniera egregia. A questa provocazione politica io darò una
risposta che politica non sarà, sarà una risposta tecnica, una
risposta che considererà quello che è stato il mio percorso
all'interno di quest'Aula, quindi di coerenza, di correttezza, una
risposta a problemi pratici, che tenderà a salvaguardare le piccole
stazioni, in linea con quanto da me sempre portato avanti, e che
parlerà nel senso più ampio del termine di giustizia e
legalità.
Direi che sulla Monterosa ho già avuto modo di soffermarmi
parecchio tempo nel Consiglio del 7 marzo, incentrando la vostra
attenzione sull'attività magari in positivo e, in alcuni casi, in
negativo. Non intendo ripetere tante delle cose già dette in quei
20 minuti, però voglio sottolineare che dal 7 marzo ad oggi la mia
attività per così dire ispettiva, da Consigliere, è proseguita. Mi
sono preso delle giornate per andare a verificare come si suol dire
"sul campo" qual era la situazione, affinché, eventualmente ne
avessi avuto il caso, potessi sottolineare alcune
particolarità.
Sono quindi andato sulla pista di Weissmatten per verificare
come funzionasse e ho potuto notare che l'acqua, al lago, veniva
pompata in continuazione. Ho chiesto informazioni e mi hanno detto:
"È tutto l'anno che la pompano su l'acqua". Senonché ho rilevato,
con un occhio un po' attento, che mancavano alcune aste di
innevamento nella parte alta della pista. Ho chiesto informazioni e
mi hanno detto: "No, nella parte alta non si è sparato". Ho
guardato com'era battuta la pista: in alcuni punti non era
sviluppata in tutta la sua larghezza; era battuta benissimo, però
questo ha comportato aver sparato della neve e avere in alcuni
punti la pista perfettamente livellata in piano che non seguiva la
contropendenza del terreno, bensì con due metri di neve di altezza.
Se si fosse tirata in tutta la sua larghezza, con la stessa neve
avremmo reso delle piste più praticabili, o magari più difficili da
praticare ma più larghe. Le reti di salvaguardia in alcuni punti
erano posizionate a 60-80 centimetri d'altezza. Ho chiesto
informazioni e mi hanno detto che qualcuno ci è anche passato
sotto, con lievi danni, ma fortunatamente è andata bene. Perché
dico questo? Non certo per evidenziare degli aspetti negativi, ma
quando ho chiesto chi è che dirige la baracca il riscontro è stato
questo: "La
governance
, bisogna rivolgersi alla
governance
per chiedere, ma non si vede mai".
Poi sono andato a Gressoney, a Staffal, perché si era sempre
parlato... magari cito dei luoghi che qualcuno di voi non
conosce... A Staffal c'era un campo giochi bimbi ma l'anno
precedente è stato spostato a Sant'Anna. Mi dicono che il prossimo
anno il gestore che pagava per esercire la sua posizione sui
servizi rinuncerà, perché gli incassi sono stati ridotti. Nel
contempo, il campo giochi bimbi dove parte la funivia verso
Sant'Anna si è svuotato. Sono state scelte legittime, che forse
vanno in favore dei maestri di sci, per farli lavorare meglio, ma
sicuramente impongono ai genitori che devono seguire i bambini di
pagare il biglietto in funivia per salire e poi per scendere,
quindi con una doppia spesa che li porterà magari in futuro a
rinunciare a questo bellissimo ambiente, a questo bel servizio.
Ho proseguito, ho preso informazioni sull'Indren: si sono spese
delle valangate di soldi e a 3.200 metri è chiusa l'ospitalità ai
turisti, ma anche ai valdostani che vogliono usufruirne,
soprattutto non sono aperti i servizi igienici. Sarebbe un'opera da
completare e sulla quale investire del denaro. Altra informazione:
vi sembrerebbe la volontà di mettere una seggiovia per superare i
300 metri di strada quando il PRGC del Comune aveva previsto una
soluzione alternativa attraverso la costruzione di una strada
fissa, un ponte fisso, che prevedrebbe meno costi di gestione e
l'opportunità di affittare dei locali. Sarebbe da valutare, ma non
l'ho letta nel piano strategico della società.
Faccio un passo indietro perché, andando a braccio, mi sono
scordato una cosa. Mantenere a Sant'Anna il campo giochi bimbi a
carico della società prevedrà di assumere delle persone, quindi dei
costi maggiori. Io sono felice se la gente lavora perché diamo
lavoro, ma il bilancio della società prevedrà degli esborsi
maggiori. Perdiamo però una gestione, una capacità di fare
commercio in quella zona che, secondo me, è un elemento
fondamentale per lo sviluppo di una società.
Non mi soffermo su quello che ho rilevato a Champorcher, ne ho
già parlato fin troppo e vi tedierei oltremodo, però penso che
questo sia esemplificativo per far capire che se pompiamo l'acqua
in una pista, senza utilizzarla per tutto l'anno, solo per vedere
se il bacino perde... ritengo ci siano altri metodi, magari
utilizzando la fluoresceina in altri periodi. Questo è un costo
che, se poi mettiamo a bilancio, farà risultare tale pista
maggiormente in negativo rispetto a quello che già non lo sia.
Sembrerebbe invece che con modiche spese si potrebbe adattare la
pista di Coppa del Mondo Leonardo David - mi dicono 50.000 euro, ma
poi sapete che questi preventivi, chiamiamoli "al volo", non sono
mai affidabili ?, la quale permetterebbe un utilizzo ben diverso e
più prolungato nel tempo da parte di squadre agonistiche di quello
che attualmente viene utilizzato.
Questo per significare che a volte all'interno di questa Sala
noi portiamo degli esempi, guardiamo dei rendiconti, ma se si va a
fondo è facile che possano indurci in valutazioni non sempre
corrette, e quindi si poteva fare in maniera diversa. A mio modo di
vedere le cose si poteva fare meglio, si poteva fare diversamente,
si potevano valorizzare determinati impianti, soprattutto direi
quelli più piccoli, a cui tanti di noi tengono in maniera
particolare, perché mantengono viva la montagna.
Il mio agire è quindi votato alla coerenza rispetto a quello che
ho sempre detto e a come ho sempre agito, soprattutto alla coerenza
e alla correttezza rispetto a quello che quest'Aula, questo
Consiglio ha normato nell'accorpare le piccole stazioni alle
grandi, e all'intento del legislatore, quindi non andando
attraverso dei conti che forse non corrispondono sempre alla realtà
pratica delle cose, perché magari si potrebbe limare, valorizzare o
utilizzare in maniera diversa le nostre risorse per migliorare
l'equilibrio economico della società. Sono quindi andato nel senso
di quanto deliberato, anche di quanto votato in quest'Aula a
seguito della raccolta di firme sugli impianti di Antagnod. Su
questi non mi sono soffermato, ma qualche idea diversa rispetto a
quanto è stato prospettato si potrebbe portare avanti. Rispetto a
quello che abbiamo votato quel giorno sulla valorizzazione delle
piccole stazioni, non mi sembra che l'agire della
governance
della società di cui parliamo sia andata in tal senso, anzi, credo
che si potesse fare ben altro.
Volevo poi parlare dell'esempio che la scelta che ci viene
proposta può dare rispetto ad altre piccole località, perché, se
l'agire è quello che abbiamo visto in questa sede, in
quest'occasione, ritengo che anche altre società - mi riferisco e
faccio l'esempio della società Pila che gestisce Crévacol, che non
è sicuramente brillante dal punto di vista del bilancio - a Cogne o
a Valgrisenche alta sarebbero destinate alla chiusura. La nostra
intenzione, invece, quella del legislatore, non è questa. Per
questo non esprimo un giudizio positivo rispetto a quella che è
stata la
governance
e l'agire dei
manager
in capo a
questa società. Tocco un altro punto: è vero che gli ultimi bilanci
sono stati in positivo, però in questa Sala, nel corso di questo
Consiglio, mi sembra che il collega Ferrero - e non ricordo chi
altro - abbia evidenziato alcuni punti. Il bilancio non parla di un
positivo di milionate di euro, forse è di 1,2 milioni. Se teniamo
conto della ricapitalizzazione, della rinuncia al debito, dei soldi
risparmiati nel mancato pagamento delle locazioni dei terreni,
siamo un pochino a rischio, e lo saremo sempre, parliamoci chiaro.
Però dobbiamo avere ben presente che il futuro che ci si prospetta
innanzi non è sicuramente positivo e ritengo, a mio modesto parere,
che con scelte diverse poteva essere un pochino più soleggiato
rispetto a quello che penso sarà.
Altro tema - di cui già ho detto - è quello della legalità e
della giustizia, e mi riferisco sempre a quanto parlato nei giorni
scorsi. Ci sono state alcune sentenze di condanna rispetto
all'agire di questa
governance
; sono state indicate le
spese, e ritengo che non siano eccessive, ma questo agire è
indicativo di un modo di comportarsi. A mio modo di vedere non è
quello corretto nel confrontarsi con una popolazione di montagna,
con un gruppo di commercianti, di esercenti, di maestri di sci,
vale a dire di persone che esercitano le professioni turistiche
della montagna e commerciali che hanno fatto delle scelte di vita e
hanno investito (devono pagare dei mutui, devono portare avanti le
loro attività). Queste piccole stazioni, che vedono sempre più
ridurre l'afflusso dei turisti, si troveranno in seria difficoltà.
È per questo che a mio giudizio non è propriamente positivo questo
agire.
Ahimè, c'è un parere che non è positivo circa le assunzioni
stabili effettuate dalla Monterosa S.p.A. Penso che conosciamo
tutti questo parere ufficiale, fatto da questi uffici. Io rispetto
il parere che è stato dato, ma mi sento in difficoltà ad esprimere
un mio giudizio e a bocciare questo ordine del giorno a fronte di
tale parere e di tutto quanto detto in precedenza. Voglio però
significare, a onor del vero, cari colleghi, che questa maggioranza
si era riproposta di discutere delle nomine tra 15 giorni, a
stagione conclusa, che concluderà dopo Pasqua. Piccola parentesi:
per tutti dopo Pasqua la Monterosa è già chiusa, proprio quando si
prospetta un
weekend
forse che poteva portare degli incassi
importanti. Un po' di neve c'è, un paio di collegamenti per i
rifugi sono mantenuti. Anche questa è una scelta discutibile che
forse va a danno di alcune categorie che vivono di questo tipo di
turismo.
L'aspetto della legalità e la giustizia riferito alle sentenze
di cui ho parlato e riferito a questo parere è quindi un aspetto a
cui tengo in maniera particolare e che quindi mi porta oggi,
limitatamente a un aspetto assolutamente non politico ma di
coerenza, di correttezza e nel rispetto del mio percorso fatto fino
ad oggi, a votare questo ordine del giorno.
Ribadisco, collega provocatore Cognetta: ne discuteremo tra 15
giorni, e penso che sarà un confronto franco, aperto, votato al
cambiamento. Io voto questo ordine del giorno per quello che ho
sempre detto e fatto qua dentro, per quello che è stato il mio
agire. Mi rimetterò poi al giudizio dell'Aula, come ho sempre
fatto, senza esprimere giudizi sui singoli e senza avere dei
pregiudizi alcuni nel rispetto delle persone, ma solamente, come ho
detto prima, per salvaguardare le piccole stazioni. Correttezza,
coerenza e rispetto della legalità.
Presidente -
Ci sono altre richieste di intervento? Ha
chiesto la parola il collega Nogara.
Nogara (AV) -
Il mio sarà un breve intervento. Volevo
solo chiarire due cose che ho sentito in Aula ascoltando gli
interventi dei colleghi.
Collega Vesan, mi è dispiaciuto un po' sentire quello che ha
detto sul Consorzio regionale pesca. Non so se lei conosce la
struttura dello stabilimento di Morgex, non so se conosce i
progetti che hanno, ma io li ho seguiti per un po' di tempo e le
dico che sarebbe bene proseguire con tali progetti ed iniziative.
Perché le dico questo? I soldi che si vogliono dare al Consorzio
regionale pesca non sono delle "marchette" per i pescatori. I
pescatori, di quello che fa il Consorzio regionale pesca,
usufruiscono eventualmente solo delle semine fatte nei torrenti,
perché le trote vengono allevate nello stabilimento, ma il lavoro
del Consorzio - anche se ha sempre avuto un po' dei problemi
finanziari - sarebbe impostato sulla ricerca.
Io ho avuto modo di seguire i lavori svolti dal Consorzio: sono
lavori che riguardano soprattutto la salvaguardia e il recupero di
quelle specie autoctone in via di estinzione, e si cerca di
reintrodurle in quei torrenti alpini per la maggior parte banditi
alla pesca. Si sta quindi cercando di introdurre quelle specie
autoctone che sono sparite dalla nostra regione. Questo lavoro di
ricerca - non mi va di dire i nomi, ma ci sono persone
specializzate proprio in quello, che sono assunte dal Consorzio
proprio per fare quel lavoro -, contando chiaramente gli stipendi
per il funzionamento della struttura e gli stipendi per queste
persone, se non c'è un finanziamento un po' certo, è difficile da
gestire. Io direi che sono iniziative importanti per il recupero di
questi torrenti e per il recupero dell'ambiente naturale alpino,
perché lì hanno anche delle collaborazioni con degli istituti fuori
Valle e con il Parco Nazionale del Gran Paradiso. Non volevo dire
questo per difesa, ma solo per portare come esempio le possibilità
e le potenzialità che avrebbe il Consorzio pesca con un'entrata
certa. Questo probabilmente - anzi, senza "probabilmente" - è stato
fatto proprio con questo scopo.
Mi volevo poi rivolgere al collega Gerandin, mi fa piacere
risentire di nuovo la sua solita frase, quella che "i valdostani
devono sapere". Sì, ci sono delle criticità e ci sono per tante
cose. Io mi ricordo quando lei diceva che i valdostani devono
sapere che i cantieri forestali sono solo una "marchetta
elettorale", che sicuramente non si sarebbero aperti, che gli
operai si dovevano preoccupare per quello che stavamo dicendo in
quel momento. La dimostrazione è che sono stati aperti tutto l'anno
scorso i cantieri e che quest'anno le giornate sono 120 invece di
110. Qui si cerca di collaborare tra tutti, proprio per venire
incontro alle problematiche che tutti conosciamo benissimo, in cui
si potrebbe trovare lei e in questo momento ci troviamo noi. Sono
tutte problematiche che conosciamo molto bene.
Presidente -
Altre richieste di intervento? Ha chiesto la
parola il collega Ferrero.
Ferrero (MOUV') -
Torno sinteticamente sulla "questione
Monterosa". Intanto ho apprezzato la precisione con cui il collega
Restano ha portato all'attenzione dell'Aula dei casi concreti,
perché sennò si rischia sempre di parlare di "aria fritta". Invece,
in maniera puntuale ha indicato tutta una serie di problematiche
che non sono certamente esaurite in quelle che ha detto, ma che
rappresentano bene la situazione attuale di una società nella
quale, giustamente, non si vuole mettere alla gogna nessuno, ma
dalla quale emerge un "sistema Monterosa" che non funziona.
Di questo sistema abbiamo potuto parlare già anche nella
precedente legislatura. Ci sono tutta una serie di questioni sulle
quali ci sono dei punti interrogativi, che riguardano
essenzialmente anche la legalità, il rispetto della legalità
all'interno di certe procedure e di certi atti amministrativi.
Sussistono ancora dei dubbi su questo, dubbi peraltro mai chiariti.
Il collega Cognetta poco tempo fa ha evidenziato il problema delle
assunzioni fatte arbitrariamente: non ci è pervenuto ancora nulla.
Con che metodo sono state fatte queste assunzioni? Chi è stato
assunto? Lo sappiamo bene chi è stato assunto. Non stiamo a fare
nomi e cognomi, ma sono sempre le solite persone: parenti di alcuni
esponenti dell'Union Valdôtaine.
La legalità deve riguardare anche gli affidamenti, perché se da
un lato qualcuno sbandiera questo bilancio in attivo - lo
ribadisco, ed è stato ribadito anche precedentemente - da qui al
2021 la Regione, dalle nostre tasche - non stiamo a dire se di
Finaosta o della Regione - escono 700.000 euro all'anno. Iniziamo a
togliere questi 700.000 euro dal bilancio in attivo per un milione,
un milione e mezzo, quanti ne rimangono? Iniziamo a togliere i
soldi che abbiamo dato quando è stata effettuata la
ricapitalizzazione, per la quale ovviamente avevamo votato contro
già all'epoca. Se facciamo anche un ammortamento di questi, il
bilancio è ancora veramente in attivo? Ci atteniamo a quello che
c'è scritto sul documento o andiamo a vedere perché il bilancio è
in attivo? Se il bilancio è in attivo forse una delle ragioni è
anche perché la Regione ha "cacciato" un sacco di soldi e ha
rinunciato a un sacco di soldi.
Tornando sulla questione della legalità, purtroppo ho ricevuto
con un po' di ritardo la richiesta di accesso agli atti, ma andiamo
a vedere anche tutta la questione degli affidamenti degli
"appalti", perché alla fine non sono dei veri e propri appalti. Io
ho ricevuto un documento in cui c'è scritto dappertutto "procedura
negoziata", "procedura negoziata ristretta". Adesso farò degli
approfondimenti giuridici. Alla fine le persone e le ditte che
vengono invitate sono sempre ristrette. È un po' come il caffè al
bar: "Me lo faccia bello ristretto". Allora certamente, anche da
questo punto di vista, in questi raggruppamenti temporanei di
imprese, associazioni temporanee di imprese (le ATI) c'è una
costante, perché ci sono due o tre ditte locali affiliate ad una
ditta di fuori Valle che si spartiscono questi appalti, e in alcuni
casi sono appalti veramente milionari, dato che superano e hanno
superato i 16 milioni di euro in alcuni casi. Vogliamo andare a
vedere se c'è la possibilità di ottimizzare? Uso "ottimizzare" in
maniera molto, molto eufemistica per non urtare le suscettibilità
di certe persone che so essere molto, molto sensibili.
Il "sistema Monterosa" va riformato e - questa è una
considerazione personale - i Sindaci facciano i Sindaci, finiscano
eventualmente il loro mandato, e i politici facciano i politici e
non si mettano nelle partecipate a fare i
manager.
I
risultati li abbiamo visti dappertutto, dove ci sono ex politici a
gestire le società partecipate abbiamo avuto sempre dei buchi, o
comunque una gestione che non era a livello di quello che ci si
aspetta da una gestione di pubblica amministrazione: delle gestioni
raffazzonate, delle gestioni per le quali nel migliore dei casi si
può dire "ha fatto quel che poteva". Io però penso che la Valle
d'Aosta si meriti un pochettino di più di un "ha fatto quello che
poteva". Capisco che questa maggioranza politicamente sia
"degnamente rappresentata" all'interno di questo Consiglio di
amministrazione, però magari sarebbe opportuno anche fare un passo
indietro e andare a vedere se c'è la possibilità di trovare una
risorsa a livello manageriale per una gestione diversa, andando
forse a dare anche uno sguardo a chi è stato assunto, a come è
stato assunto, a che cosa sta facendo e se ha i titoli per
farlo.
Qui potremmo sconfinare e andare avanti per delle ore a parlare
di questo. Capite, le nostre partecipate sono una cinquantina tra
controllate, partecipate e parzialmente partecipate. Dobbiamo
iniziare questo lavoro! Adesso c'è l'occasione di iniziarlo con la
Monterosa. Date un segnale, date un segnale che si intende cambiare
direzione! Soprattutto i politici "trombati" o "semi trombati"
nelle partecipate non ci devono più andare. Quando finiscono il
loro mandato, basta! O si ricandidano oppure stanno fuori dalla
gestione delle società partecipate, soprattutto quando poi si
tratta di società che sono presenti - guarda caso - nel territorio
di competenza dell'ex Sindaco o dell'ex politico che aveva
rivestito prima degli incarichi. È una questione non solo di
opportunità ma, ribadisco, di legalità, perché diversamente sarà
solo una questione di tempo, non sarà "se" ma sarà "tra poco".
Anche qui vi ritroverete con gli stessi problemi a livello
contabile e giudiziario che si sono manifestati in altri ambiti.
Noi questo lo vogliamo evitare, perché siamo stufi che la Valle
vada sempre sui giornali nazionali ed eventualmente sulle
televisioni per cose che possono tranquillamente essere evitate da
una politica un pochettino, non tanto, più avveduta. Solo questo
volevo dire.
Ovviamente apprezzo l'onestà intellettuale con la quale il
collega Restano ha affrontato in questo caso l'argomento. In altri
casi sono stato molto critico nei suoi confronti, ma questa volta,
dato che mi pare dovuto, glielo devo.
Presidente -
Ci sono altre richieste di intervento? Se
non ci sono altre richieste di intervento, chiudo... vi chiedo però
veramente di prenotarvi per tempo, sennò anche per chi ci segue i
lavori diventano difficili da seguire e da gestire, colleghi. La
parola al collega Bertin, sempre in discussione generale.
Bertin (RC-AC) -
Un commento generale a questi due
provvedimenti legislativi (ricordo che siamo in discussione
generale per la variazione di bilancio). Questi due provvedimenti
legislativi sono il risultato dell'ex bilancio approvato nel
dicembre scorso; un bilancio che è nato in un momento particolare
di cambio di maggioranza e che, se vogliamo, è stato frutto delle
due maggioranze: della maggioranza Spelgatti e della maggioranza
Fosson. La variazione è prettamente anche legata a questo bilancio
approvato nel dicembre scorso.
Un bilancio che recepisce l'accordo fatto tra lo Stato e la
Regione, un accordo a mio avviso non particolarmente favorevole sul
piano dei numeri, ma che ha, se non altro, il vantaggio di avere
una certezza di entrate, quella che fino a questo momento per un
certo periodo non abbiamo avuto. Di certo questo è un fatto
positivo, anche se su tale accordo si erano create aspettative
molto più grandi legate a rapporti anche personali tra esponenti
politici locali e governanti a Roma. Da questo punto di vista c'è,
ripeto, un aspetto positivo: se non altro c'è una certezza di
entrate. Sostanzialmente la parte più significativa di questo
bilancio riguarda questa variazione, questo aspetto di recepimento
dell'accordo tra lo Stato e la Regione e la rinuncia, da parte
della Regione, a tutti i contenziosi con lo Stato.
È certamente una variazione non particolarmente significativa
che va a tamponare le situazioni di emergenza, che sono tante,
niente di più. Forse l'intervento più sbandierato e più
significativo da un certo punto di vista è quello sull'IRAP; una
riduzione però a pioggia, senza criteri qualitativi, che mio avviso
è sicuramente debole. La norma di attuazione approvata nel 2017,
quella che comunemente è conosciuta come "manovrabilità fiscale",
dava ovviamente molte più possibilità. Questo mi pare un intervento
minimo e soprattutto criticabile per quello che riguarda questi
interventi a pioggia su tutto, indistintamente, senza avere criteri
qualitativi e senza dare un'indicazione su dove si vuole
indirizzare lo sviluppo di questa Regione.
Certamente è un fatto positivo ridurre la pressione fiscale, ma
a mio avviso va fatta con un'idea generale di dove si vuole andare
e non con la riduzione a pioggia, che è l'equivalente dei
contributi a pioggia che per tanti anni hanno caratterizzato la
nostra regione. Ci andrebbe un'idea e poi, su quella, indirizzare
con criteri qualitativi le riduzioni e, in generale, gli interventi
nel settore economico, anche in funzione delle possibilità che la
norma di attuazione approvata due anni fa ci dà e che al momento è
certamente sottoutilizzata.
Mancano in termini generali molti aspetti, soprattutto non si
vede, come ripeto, un indirizzo generale nel quale si vuole andare;
si tamponano come si può alcune emergenze, ma certamente non si
vede una visione generale di intervento. Manca un investimento -
questo è il mio punto di vista, una lacuna piuttosto significativa
e grave - nella
green economy
come per altri settori, per i
servizi alla persona, eccetera, e quelli sono lasciati un po'
indietro, sono comunque un limite oggettivo a questi
provvedimenti.
Ci sono evidentemente anche aspetti positivi, si dà seguito ad
esempio alla mozione approvata per un intervento alla scuola di
Pont-Saint-Martin. Contemporaneamente, però, altre mozioni, come
quella riguardante sostanzialmente la transizione energetica e
soprattutto il superamento dell'uso dei combustibili fossili, non
vedono nessun investimento significativo e non si vede una
concretezza da questo punto di vista; non vi è neanche su un'altra
mozione approvata da questo Consiglio, quella sulla Ciclovia
Baltea. Rimanendo sulle mozioni approvate, non vi è nessuna risorsa
spesa. Come ripeto, non vi è un'idea generale sulla quale si possa
capire dove si vuole andare.
Certamente questa variazione non risponde alle gravi difficoltà
della nostra Regione.
Presidente -
Altri interventi in discussione generale?
Chiudiamo la discussione generale. La parola all'Assessore Testolin
per la replica.
Testolin (UV) -
Alla fine, per le valutazioni espresse
dall'Aula, per certi versi mi sento quasi a disagio a parlare di
variazione, perché abbiamo monopolizzato un po' la discussione su
un altro argomento, che non era esattamente quello che questo tipo
di atto voleva proporre, quindi di dare delle risposte alla
comunità, compatibilmente con i 32.900.000 euro a disposizione,
evidentemente, che sono una percentuale minimale di un bilancio
complessivo della Regione, ma che con queste risorse si presenta
come una variazione sicuramente all'insegna della serietà, del
rispetto degli impegni assunti in quest'Aula con il DEFR in sede di
revisione di bilancio, e a favore del lavoro e del territorio in
tutte le sue declinazioni, direi.
Dispiace poi anche che questo tipo di azione e di lavoro - come
altre volte è accaduto - venga messo sempre in discussione da
aspetti più formali e da aspetti che esulano dalla volontà di
cercare di lavorare per migliorare un documento o per cercare di
dare delle risposte ai nostri referenti, che sono i cittadini
valdostani. Non è sicuramente per pagare delle "marchette", come
qualcuno ha voluto affermare, ma con serietà si cerca di rispondere
alle esigenze che si toccano con mano e a queste si cerca di dare
risposta con i mezzi, con i tempi e con le risorse che si hanno a
disposizione.
Credo che valga la pena sottolineare come questo provvedimento
rispetti gli impegni assunti con il DEFR, enunciati all'interno di
questo documento di programmazione che è stato utilizzato per
tracciare alcune linee di comportamento e di investimento che
avrebbero poi dovuto concretizzarsi con queste risorse, parte delle
quali erano già previste, e parte delle quali sono state reperite
grazie ad alcuni provvedimenti che ne hanno aumentato la
disponibilità per più del 50 percento.
Prima di focalizzarmi sulle entrate, quindi di rispondere
parzialmente ad alcune osservazioni poste da certi colleghi, credo
sia importante comunque sottolineare alcuni aspetti, che sono
aspetti di attenzione al lavoro e che non possono essere
trascurati.
Partirò proprio dall'IRAP. Una diminuzione delle pressioni
fiscali dimostra l'attenzione che si ha nei confronti delle
aziende, che sono quelle che garantiscono in questo momento il
tessuto imprenditoriale, il tessuto lavorativo, anche l'occupazione
sul nostro territorio. Molte volte si è detto e si sente parlare a
tutti i livelli delle necessità di creare degli strumenti che siano
facilmente utilizzabili dalle aziende per poterne trarre un
beneficio, più grande o più piccolo che esso sia, ma soprattutto la
possibilità di utilizzarli senza problemi amministrativi che ne
compromettano la validità. Questo è un provvedimento che viene
mirato a tutte le aziende destinatarie di un'imposta IRAP che è
standard
, quindi vengono escluse dall'applicazione tutte
quelle aziende che già di loro hanno un'aliquota superiore e quindi
vengono considerate favorite all'interno di un mercato complessivo,
con un abbattimento del 20 percento dell'imposta (forse un po' di
più del 20 percento, perché lo 0,80 su 3,90 punti è un qualcosa di
più). L'applicazione è semplice e soprattutto è sicura, non potrà
mai essere messa in discussione, neanche dopo due anni quando ci
saranno le verifiche sull'applicazione di questo tipo di
agevolazione. Soprattutto non verrà calcolato in
de minimis
,
quindi non andrà a incidere sulle agevolazioni previste all'interno
dei meccanismi di vantaggio alle aziende, perché questo stesso tipo
di applicazione viene considerato, proprio per la sua
caratteristica, applicabile a tutti, pertanto lascerà spazio per
altre eventuali agevolazioni a favore dell'aziende.
C'è poi il rispetto degli enti locali. Com'era previsto dal
DEFR, erano previsti 4 milioni e se n'è aggiunto uno. Dispiace
sentire poi che da una parte si apprezza lo sforzo fatto e
dall'altra ci sarà una richiesta di riduzione di questo milione che
è stato proposto. Avremo magari modo di parlarne all'interno della
presentazione di un emendamento, però credo che questo si trasformi
anche in quelle che sono delle attività e opportunità di lavoro sul
territorio, perché queste risorse sono destinate agli investimenti
da parte dei nostri Comuni che vedranno la possibilità di
intervenire con le ditte di riferimento, con le attività sul
territorio, e saranno sicuramente in grado di farlo nel corso di
quest'anno. Sono delle risorse che, quando sono state paventate
altre soluzioni da parte dello Stato, sono state valorizzate ed
enfatizzate, e adesso che vengono proposte dal Governo regionale
vengono addirittura annichilite o si cerca addirittura di ridurle.
Questa non è una misura assistenziale, come non era una misura
assistenziale quella dell'IRAP. Sono misure che cercano di mettere
in giusta evidenza le necessità di lavoro sul nostro territorio e
sono evidentemente iniziative diverse da quelle prese a livello
nazionale, che invece ci impongono magari di vedere questa
pressione fiscale aumentare sotto altri aspetti.
Ci sono poi gli impegni assunti in quest'Aula, che qualcuno ha
già ricordato molto onestamente, quello della scuola di
Pont-Saint-Martin. È un impegno che non era previsto all'interno
del DEFR, ma abbiamo saputo metterlo a regime come impegno nei
confronti di una collettività, per non rischiare di perdere sul
territorio di Pont-Saint-Martin delle scuole che avrebbero potuto
essere delocalizzate, per garantire comunque, in tempi
assolutamente coerenti con quelle che erano le possibilità
amministrative, di poter dare delle risposte ad una necessità
assolutamente importante.
Vi sono poi ancora impegni in investimenti che, per certi versi,
erano stati accantonati nella fase di preparazione dell'allora
bilancio - dei quali abbiamo dovuto prendere buona nota - e
riferiti al settore sanitario: sono stati ripristinati 3 milioni di
risorse per quest'anno e 3.300.000 euro per il prossimo anno. Sono
stati garantiti fondi che hanno fatto parte di un percorso che è
servito per migliorare le liste d'attesa ed è stato dato buon
rendiconto dall'Assessore nelle dovute circostanze. Crediamo che
queste attenzioni facciano parte di un percorso che vede ogni
iniziativa dosata evidentemente sulle risorse, ma anche su
un'attenzione puntuale alle necessità.
C'è stata poi l'assegnazione dei 108 milioni di euro che, così
come era stato previsto all'interno del DEFR, andranno a definire o
a coprire le necessità del nuovo ospedale, così come un'assunzione
di responsabilità è stata assolutamente quella di portare a
compimento la chiusura della mobilità passiva, della quale qualcuno
ha già parlato e della quale si poteva anche interloquire con lo
Stato nel momento in cui si è andati a chiudere un percorso
diverso, ma ci si doveva comunque confrontare con l'interlocutore
che poteva darci delle opportunità da seguire. Questo è stato anche
il motivo - per rispondere al collega Gerandin - sul leggero
ritardo della presentazione di questa variazione di bilancio, che
ci ha vincolati ad aspettare che ci fosse da parte dello Stato e da
parte della Conferenza Stato-Regioni un accordo da poter
sottoscrivere, per portarci definitivamente a poter destinare le
risorse di cui eravamo in possesso alle iniziative che oggi
fortunatamente siamo qua a declinare, e non ad alleggerire le
pendenze che potrebbero invece condizionare l'utilizzo di queste
stesse risorse.
Poi qualcuno le ha citate: ci sono delle iniziative con dei
numeri importanti calati sull'agricoltura, così come parzialmente
era già stato previsto, ma anche, a mio avviso, con la lungimiranza
di dover identificare iniziative che possano sostituire azioni
portate avanti finora e che hanno dato risposte puntuali agli
agricoltori, ma che da qua in avanti trovano difficoltà di
applicazione. Pertanto si è cercato m- secondo me con molta
attenzione - di impostare un nuovo discorso che nel tempo si era
abbozzato, cercando di avvantaggiare le pratiche di monticazione,
di valorizzazione e di sostegno all'ambiente, perché anche questo è
sostegno alla sostenibilità complessiva del nostro territorio.
Vi è ancora l'attenzione al lavoro con i 3 milioni di risorse,
con i fondi di rotazione per le imprese artigiane ed industriali
che, sommati ai circa 550.000 euro di contributi erogabili sulla
legge n. 6, creano opportunità di sostegno ad un settore lavorativo
che fino adesso non ne poteva usufruire, quello dei liberi
professionisti, assieme alle iniziative di efficientamento
aziendale che possono trovare nei fondi di rotazione un loro punto
di approdo assolutamente interessante.
Chi dice poi che non c'è un'indicazione precisa sull'utilizzo
delle risorse ai fini della sostenibilità aziendale, o comunque una
tracciatura degli approcci importanti ai quali si vuole tendere,
non dice esattamente tutto il vero. Evidentemente ci sono
interventi sul 2019 che sottolineano l'attenzione alla situazione
ambientale: c'è un milione di euro riservato alle bonifiche di aree
che sono da recuperare da un punto di vista ambientale e le
giornate di lavoro sul territorio - lo ricordava anche il collega
Gerandin - si trasformano in 120. Questa variazione ha contribuito
a fornire le risorse indispensabili per poter garantire questo
numero di giornate lavorative che si tradurranno in interventi che
saranno puntualmente verificati e resi disponibili per dare
contezza della bontà delle iniziative effettuate sul territorio.
Anche qua vi è ancora la mobilità sostenibile che verrà sostenuta
con risorse che vanno a raccogliere una parte importante
dell'aumento dei canoni di derivazione anche per gli anni 2020 e
2021 i quali, sempre in un'altra variazione, in un altro
emendamento, verrebbero cancellati per altre destinazioni. Questa
credo sia una valutazione che ci permettiamo di mettere sul tavolo
e di proporre con assoluta fermezza.
Ci sono poi scelte che a mio avviso sono molto opportune e
propedeutiche anche a creare i presupposti per rilanciare e
sostenere il settore che, come si è detto, quest'anno ha dato dei
risultati molto importanti: quello degli impianti di risalita.
Abbiamo optato per cercare di trovare e di dare soprattutto delle
risorse al comparto in maniera più importante rispetto a quella
definita sul DEFR, perché siamo convinti che in questa annualità
sia assolutamente necessario garantire tutta una serie di collaudi
- tra l'altro previsti all'interno dei piani delle varie società -
che sono propedeutici a creare lo zoccolo duro delle situazioni
all'interno dei vari comprensori, per poi studiare le modalità di
rilancio e di miglioramento dei comprensori stessi, che devono
poter continuare a fare la differenza non soltanto in una stagione
positiva, magari per motivi più contingenti rispetto ad altri
periodi, ma devono poterlo fare in qualsiasi tipo di condizione,
garantendo un'offerta di livello per la quale evidentemente non si
hanno ancora tutte le carte da giocare, ma per la quale si sta
cercando di lavorare per capire quale possa essere lo sviluppo.
Ci sono poi attività magari anche più contenute, quali quella
del finanziamento dei "musei.it" per creare delle opportunità sul
territorio che, con una spesa minimale, ci permettono di andare a
chiudere un biglietto unico per la visita sui musei, non soltanto
valdostani, ma anche lombardi e piemontesi; potenzialmente ci
potrebbe permettere di entrare in un circuito che vede centinaia di
migliaia di persone visitare le nostre infrastrutture museali, i
nostri siti. Come riportato anche oggi o ieri mattina in alcune
interrogazioni, queste hanno un assoluto rilievo non soltanto dal
punto di vista culturale, ma anche turistico. Questo tipo di
iniziative, magari anche finanziariamente poco importanti, va
assolutamente valorizzato, perché sono molto importanti da un punto
di vista concettuale delle opportunità che le stesse aprono.
Per riassumere, prima di entrare nel merito di alcune
considerazioni espresse dai Consiglieri, credo che questo prospetto
abbia dato un segnale di assoluto rispetto degli impegni assunti,
del lavoro tramite l'IRAP, dei lavori dei Comuni, dell'aumento
delle giornate lavorative, dei fondi di rotazione per la legge n.
6, degli operai forestali, degli investimenti sugli impianti di
risalita; è a favore dei liberi professionisti, degli investimenti
nella sanità, negli impianti a fune e nell'edilizia scolastica per
quanto riguarda i territori comunali e, ancora, vi è un'assunzione
di responsabilità della mobilità passiva dell'ospedale, nonché
l'attenzione all'ambiente. Per concludere, citerei ancora un
impegno assunto: il collega Bertin ha preferito dire quello che
prevedevano alcune mozioni - non sempre approvate, peraltro -,
mentre quella approvata sul Saint-Bénin ci permette di dare
prospettiva a una situazione al centro di Aosta che, grazie a
286.000 euro, permetterà un intervento di programmazione delle
risorse necessarie per arrivare ad un recupero funzionale della
struttura.
Solo alcune valutazioni in merito alle osservazioni che sono
state fatte, innanzitutto in merito a Skyway. Penso non sia così
corretto quello che è stato definito come un "mettere le mani in
tasca" a una società partecipata. Ritengo che questo provvedimento
sia utile e soprattutto opportuno anche per degli aspetti
amministrativi, e sinceramente sono sicuro che anche il collega
Aggravi li conoscerà e li condividerà. Evidentemente poi,
trovandosi in un'altra posizione, deve esprimere pareri non così
simili a quelli che avrebbe potuto sostenere se fosse stato al
Governo, ma le assicuro che - so che sfondo una porta aperta -
questo tipo di provvedimento è opportuno.
Poi c'è stata un'attenzione particolare alle iniziative da
mettere in campo per definire un canone da percepire in merito a
questo tipo di azienda. Si sono aspettati tre anni proprio per
riuscire a calare su questa azienda dei costi che fossero
sostenibili anche alla luce dell'andamento di questi ultimi tre
anni, per avere una contezza e andare ad inserire delle spese
sostenibili per l'azienda stessa, al fine di comunicarle questo
tipo di provvedimento e per definire percentualmente gli importi
che sono sostenibili e che rappresentano il corretto posto di
un'iniziativa a suo tempo finanziata con soldi regionali, i cui
proventi sono destinati - a mio avviso molto giustamente - al
comparto funiviario nel suo complesso, dando così una risposta
ancora più globale a quella che vuol essere una Valle d'Aosta, la
quale lavora all'unisono per presentarsi in maniera coordinata e
completa ai suoi fruitori.
Due valutazioni ancora sull'osservazione del collega Vesan, alla
quale ha già risposto parzialmente il collega Nogara, ma sulla
quale mi permetto di fare una delucidazione solo finanziaria.
L'introduzione di questa integrazione della tassa a favore del
Consorzio pesca è quella che ci permette di alleggerire le risorse
che l'Amministrazione regionale erogava a parte allo stesso
Consorzio pesca, proprio per garantire tutta una serie di attività
e azioni che sono state correttamente spiegate dal collega Nogara e
che vanno proprio nell'ottica della salvaguardia di tutta una serie
di peculiarità del nostro territorio e - nella fattispecie,
evidentemente - delle ricerche di reintroduzione, anche a livello
altamente specializzato e non facilmente perseguibile, di certi
tipi di trote nel nostro territorio.
Per quanto riguarda una piccola osservazione del collega
Gerandin riguardo ai tempi, ho cercato di esprimermi già prima. In
merito invece alla chiusura dell'accordo con lo Stato - che io
convengo, ha portato delle risorse spendibili -, questo è però
anche frutto di situazioni che si sono create anche grazie alle
prese di posizione dei Governi precedenti, perché i 240 milioni di
contenzioso derivano da un confronto che l'Amministrazione ha
voluto mettere in chiaro nel momento in cui ha impugnato con il
Governo Viérin per la seconda volta il bilancio dello Stato. Vi ha
messo nelle condizioni di andare a negoziare con una cifra
assolutamente importante, assumendosi anche l'onere di dover poi
intervenire con una variazione di bilancio "lacrime e sangue",
della quale ho dovuto mio malgrado far parte, dando però dei
risultati che poi sono quelli che oggi conosciamo.
Finisco con due valutazioni. Alcune proposte, come ad esempio
quella dei 15 milioni di euro a favore degli impianti a fune,
evidentemente sono ben conosciute da chi segue il
dossier
;
probabilmente esistevano già prima, ma non sono state prese in
considerazione, né in un eventuale DEFR, né nel bilancio; così come
non sono state prese in considerazione all'interno del bilancio
risorse che erano addirittura obbligatorie, quali quelle che
garantivano ad esempio la possibilità di rimborso alla RAV e alla
SAV dei passaggi che agevolano le tariffe dei residenti con
l'utilizzo del
telepass.
Abbiamo trovato anche in questo
caso le risorse necessarie per chiudere la convenzione, risorse che
non c'erano nel bilancio di previsione, non erano previste nel
DEFR, ma sono state allocate e reperite per dare soddisfazione e
garantire che questo tipo di agevolazione potesse essere portata
avanti.
Coscienti che si può sempre fare meglio e che il confronto
uscito anche da quest'Aula ci possa aver indirizzato su alcune
scelte, siamo però convinti che questa sia una variazione di
bilancio molto seria, perché dà delle risposte in tempi non facili
con il 90 percento delle risorse destinate a investimenti che si
tradurranno in sicuri risultati sul territorio. Di questo siamo
sinceramente soddisfatti.
Presidente -
La parola al collega Aggravi per
dichiarazione di voto.
Aggravi (LEGA VDA) -
Ovviamente come dichiarazione di
voto esprimeremo un voto di astensione, poi ci esprimeremo sui vari
articoli di volta in volta e verranno anche espressi sulla base
degli emendamenti.
Due piccole repliche. Ringrazio l'Assessore Testolin per avermi
dato la possibilità di ricordare alcuni passaggi importanti. Sul
discorso della mobilità passiva si è parlato di "assunzione di
responsabilità" in questo documento. Penso che l'assunzione di
responsabilità dovrebbe farsela chi ha generato questo problema dal
1997 al 2004 e dal 2005 al 2010, perché quello che oggi si va a
fare è la sistemazione di un debito che c'era e che andava
pagato.
Per quanto riguarda l'accordo con lo Stato, sicuramente non
voglio entrare nelle polemiche delle cifre, ma soldi ne ha portati
e ha permesso di risolvere una determinata situazione. Sicuramente
non poteva comprendere la mobilità passiva per un motivo molto
semplice: perché la mobilità passiva riguarda gli accordi tra
Regioni, infatti l'accordo è stato raggiunto in Conferenza
Stato-Regioni. Di più non dico.
Per quanto riguarda la legge sulla mobilità sostenibile,
sinceramente non comprendo molto la
ratio
dello stanziamento
nella missione 20 di questi fondi, in quanto ho partecipato tra
l'altro alla riunione congiunta della Commissione III e IV in cui
si parla di andare a rivedere ancora in maniera più dettagliata la
proposta di legge. Vedendo anche i chiari di luna di questa
legislatura, io penso che noi avremo un percorso molto più lungo.
Non so se questi fondi, che potevano essere destinati a risorse, a
spese e ad investimenti più utili, potevano essere utilizzati, però
molto probabilmente si vuole guadagnare l'etichetta di
carbon
free
da parte di questa maggioranza.
Sulla parte relativa ai Comuni, è vero, nel DEFR c'era un
milione in meno. Noi crediamo, senza entrare nel contendere delle
cifre, nella programmazione. Avevamo stimato 4 milioni di risorse
in più e con un emendamento cerchiamo di non toglier delle risorse
a una società partecipata. Per carità, lei mi dice che è sicuro
della scelta, ma io le dico che in Commissione non ci è stata
spiegata la
ratio
di tutta la
querelle
sul canone.
Noi siamo quindi coerenti con quanto avevamo già proposto in
DEFR.
Sull'IRAP avrò occasione di dire la mia - quella è un po' una
nostra sfida personale anche con lei, Assessore -, visto che
riproporrò l'emendamento che introduce l'agevolazione IRPEF, ma
sicuramente le imprese e chi è soggetto passivo IRAP con 800 o 250
o magari anche 1.000, se non su fatturati molto più grandi,
potranno assumere un sacco di persone. Ne sono sicuro e gli
imprenditori sanno benissimo che queste sono cifre molto utili
all'occupazione.
Un'ultima battuta mi sia concessa, anzi due. Sul discorso delle
risorse - lo dico perché abbiamo iniziato ieri con una piccola e
ulteriore
querelle
sui benefici fiscali che ha portato la
Casinò -, sicuramente avere delle risorse che devono essere
accantonate per attutire le perdite di una società partecipata non
consentono che il bilancio ne benefici. Soprattutto mi stupisce,
perché da parte del Governo nulla si è sentito riguardo alla
"questione Monterosa".
Presidente -
La parola al collega Gerandin per
dichiarazione di voto.
Gerandin (MOUV') -
Grazie, Assessore Testolin, abbiamo
ascoltato con attenzione. Alcune considerazioni su quanto ci ha
detto.
Per carità, una considerazione particolare sulle aziende in
merito all'IRAP non può che essere valutata come un percorso di
attenzione verso questo settore. Le ricordo, però, anche a seguito
del nostro emendamento, che pure un'attenzione sull'IRPEF di questi
tempi non sarebbe male. Le ricordo solo qualcosa: è uscita una
nuova statistica in cui si dice, riguardo alle esecuzioni
immobiliari in Valle d'Aosta, che circa una famiglia su 55 ha la
casa all'asta. Siamo passati dalle 382 del 2015 alle 633 del 2018,
pertanto siamo la Regione nettamente in testa in termini
percentuali, perché ne abbiamo una su 55, mentre la media italiana
è una su 75. Allora probabilmente qualcosa non funziona nel settore
delle famiglie, per quelle che magari hanno difficoltà a pagare il
mutuo e la casa va all'asta, e può darsi che una condivisione della
destinazione delle risorse non sarebbe male.
Per quello che riguarda invece il discorso dell'ospedale, è
davvero curioso che sul DEFR scriviate esattamente: "
Nel corso
del 2019 occorrerà valutare definitivamente, alla luce delle
circostanze attuali e sopravvenute, anche in considerazione del
rinvenimento in corso d'opera di reperti archeologici nell'area del
previsto ampliamento, la sostenibilità tecnica, economica e
finanziaria dell'intervento rapportandola in termini di
costi-benefici
", quando poi, senza nessuna valutazione di
questo genere, decidete di destinare importanti risorse per il
settore dell'ospedale. Io dico... e arriverò anche all'aspetto che
mi meraviglia davvero tanto, perché, se da una parte dite che
bisogna fare approfondimenti prima di destinare risorse... Lei ha
citato un settore, quello degli impianti di risalita, dove dite:
"risorse di comparto, garantiamo le revisioni", ma con quello che
avete messo non garantite neanche la revisione degli impianti
pregressi del 2018 e necessari al 2019! Senza entrare nel merito di
quello che può essere il 2020, perché nel 2020, solo per le
revisioni, dove voi avete messo "zero" ci sono più di 15 milioni in
previsione. Non entro poi nel merito del discorso degli
investimenti straordinari, legati a qualcosa che va eventualmente
oltre la manutenzione ordinaria, laddove tra le due annualità 2019
e 2020 si prevedono più di 37 milioni di risorse finanziarie.
Per quanto concerne la mobilità passiva, quello che ci
meraviglia è che poi alla fine penso che l'unica cosa che vi ha
impedito di fare la variazione di bilancio prima è perché prima
dovevate avere un accordo di rateizzazione, ma non sul fatto di
quanto era dovuto, perché quanto era dovuto ve l'ho detto e l'avete
scritto nella delibera. C'è scritto che quanto era dovuto per le
annualità pregresse, soprattutto riferite al 1997-2004, era frutto
di un accordo firmato il 31 maggio 2007.
Per quanto riguarda invece il discorso delle famose "risorse
necessarie" per l'accordo RAV-SAV e per la bonifica ambientale -
sicuramente riferita alla falda acquifera nelle vicinanze della
Cogne -, noi eravamo ben consci di questo. L'unico problema, non
avendo la disponibilità delle intere risorse finanziarie, è che
avevamo lasciato un promemoria, per cui non avete fatto null'altro
che prendere atto del promemoria e mettere le risorse.
Per quello che riguarda invece l'accordo con lo Stato, non ho
voluto entrare nel merito. Continuo ad aspettare, tenuto conto che
c'è una grande continuità dell'azione amministrativa. Se non lei
direttamente, quantomeno la forza politica a cui appartiene ha
gestito per anni questi rapporti con lo Stato, anche attraverso le
visite dell'allora Governatore Renzi e quant'altro, laddove si
annunciavano dei possibili accordi, ma io sto ancora aspettando che
qualcuno dica ai valdostani perché dal 2015, quando tutte le altre
Regioni italiane hanno siglato l'accordo con lo Stato, la Valle
d'Aosta non è mai stata neanche invitata al tavolo delle
trattative.
Dalle ore 19:27 assume la presidenza il Vicepresidente
Farcoz.
Farcoz (Président) -
La parole au collègue Cognetta.
Cognetta (MOUV') -
Io vorrei porre l'accento su due
questioni che sono state accennate dal mio collega Aggravi e che,
secondo me, meritano un momento di riflessione ulteriore.
La prima riguarda la questione Skyway. Ricordo che in
Commissione, quando ci fu presentato questo articolo di legge dal
Presidente, ci venne detto che su Skyway c'era la possibilità di
fare questa operazione, in quanto, all'interno del regolamento
della convenzione fatta con la società, era possibile fare questo
passaggio, e Finaosta era stata incaricata di verificare il tutto.
Abbiamo poi audito Finaosta, Finaosta è venuta in Commissione e ci
ha detto: "Stiamo ancora studiando, non siamo ancora arrivati a
nessuna conclusione e, in conseguenza di questo, non esprimiamo
nessun giudizio sull'operazione".
La prima domanda che mi pongo io è: prendete 3 milioni e mezzo
da una società e non si capisce bene a che titolo lo fate. Mi
risulta parecchio strano, quando poi c'è in atto una convenzione
che dice che quella struttura che hanno in gestione in qualche modo
deve essere restituita al termine della convenzione in uno stato di
esecuzione corretto e, quindi, dei soldi devono essere accantonati
per fare le manutenzioni in maniera corretta. Se però glieli
togliete, chissà poi come farà, perché sono stati messi da parte
per fare le manutenzioni.
Il secondo aspetto riguarda invece il fondo speciale di parte
investimento per il finanziamento del nuovo provvedimento
legislativo recante "Misure integrate per l'incentivazione dello
sviluppo della mobilità sostenibile sul territorio", che è messo
nel Programma 20 "Altri fondi". Fatemi capire: si possono prendere
dei soldi, accantonarli in un programma "Altri fondi" senza nessuna
legge a supporto? Si può fare? È una bella domanda, perché non c'è
nessuna legge a supporto di questo. In futuro faremo una legge e,
quando la faremo, avremo i soldi nel programma "Altri fondi".
Allora guardate, è semplice: io prendo tutti i soldi del bilancio,
li metto dentro "Altri fondi" e poi deciderò come spenderli, farò
le leggi
ad hoc
e mi inventerò come fare, come e quando
voglio. Posso farlo a questo punto. Altro che fosse solo il
problema dell'etichetta
carbon free
, fosse solo quello! Mi
sembra proprio un artificio contabile. Se è lecito, io sono
contento che venga sdoganato in quest'Aula sia il primo che il
secondo, perché chiunque si potrà sedere lì e potrà tranquillamente
gestire i fondi, sia quelli delle società a cui diamo la
convenzione, sia quelli della Regione, come meglio crede, aprendo e
chiudendo cassetti.
Mi ricordo un qualcosa che è accaduto qualche tempo fa. Si
trattava del bilancio di fine 2013 e riguardava la gestione
speciale che poteva essere gestita. Siccome si prelevavano dei
fondi in quella Finanziaria - se non ricordo male 40 milioni, poi
ridotti a 30 - per fare una certa operazione, si poteva fare,
purché non avessimo dato troppa pubblicità alla questione. Lo
sottolineo: mi sembra un'operazione simile. Al di là delle parole
che vengono dette qui, se manca un supporto sostanzioso - perché,
ripeto, Finaosta ci ha detto e ci ha inviato la lettera che dice
che non ha ancora studiato come fare -, come le fate le leggi?
Questa è la domanda.
Il nostro voto è quindi di astensione, per non dire altro,
perché praticamente buona parte di questo è frutto del lavoro del
Governo precedente al vostro; non queste cose, ovviamente, solo le
ultime che ho detto.
Président -
Y a-t-il d'autres interventions? La parole au
collègue Vesan.
Vesan (M5S) -
Solo un breve chiarimento, essendo stato
tirato in causa da un ex Assessore relativamente al Consorzio
pesca. Forse non è stato chiaro: nessuno fa commenti sul valore
dell'attività del Consorzio pesca.
Il Consorzio pesca, per il quale non siamo noi naturalmente a
chiedere di togliere dei soldi, aveva un finanziamento regionale
che è stato tolto dalle precedenti legislature per destinarlo a
qualcos'altro o ad una mancanza di fondi. Non ci era assolutamente
chiaro, però questo è quanto è avvenuto e il Consorzio pesca si è
trovato a non poter gestire le attività che gestiva in precedenza.
La nostra contestazione era solo legata al fatto di richiamare il
principio del "chi inquina paga", che è un'altra cosa. Il principio
del "chi inquina paga" è quello sulla scorta del quale si applica
la tariffazione puntuale per la raccolta dei rifiuti, per cui chi
produce rifiuti più inquinanti deve pagare di più la tassa dei
rifiuti. Al tempo stesso è lo stesso principio per cui è possibile
applicare tariffazioni differenziate per il servizio di fognatura e
di depurazione nel caso in cui l'allaccio presupponga l'immissione
negli scarichi di materiali più inquinanti rispetto a quelli
immessi da una semplice abitazione. Questo principio presuppone il
fatto che un costo della collettività si è ribaltato in modo più
pesante su chi produce più inquinamento, e questo comporta invece
una riduzione su chi, per usufruire di quel servizio, inquina di
meno.
Nulla di questo c'entra col fatto che questa Amministrazione
intende recuperare da chi fa derivazione idroelettrica per dare a
chi gestisce fondamentalmente la semina, il ripristino, il ritorno
di specie autoctone nei torrenti valdostani di piccoli pesci che
alla fine, esattamente come il pesante prelievo di tipo
idroelettrico, danneggiano l'altra vita, non quella che è legata ai
pesci ma dentro i nostri torrenti. Se vogliamo applicare un
principio di tutela ambientale sui nostri torrenti, dobbiamo magari
porre una maggiore attenzione nei confronti del deflusso minimo
vitale, cosa che invece non poniamo assolutamente, né adesso e
neanche nell'istituendo piano delle acque.
Pertanto, se vogliamo dire che abbiamo bisogno di soldi da dare
al Consorzio pesca perché ci teniamo alla sua attività e li
vogliamo prendere dalle società idroelettriche, va bene, è una
decisione vostra. Prendete le risorse dove riuscite a trovarle e
datele a chi volete darle, ma almeno non raccontateci, in una
relazione che accompagna un testo di legge, che questo è fatto ai
fini di tutela ambientale, perché così non è.
Président -
D'autres qui souhaitent intervenir? La parole
au collègue Rollandin.
Rollandin (UV) -
Solo due brevissime precisazioni a
proposito del pagamento della mobilità passiva. Qui ho sentito
spiegare che il ritardo negli anni ha causato questo disavanzo, per
cui si è poi trovata una quadra per pagare di nuovo un
tot
all'anno per questo impegno. Voglio solo ricordare che la mobilità
passiva prevedeva, tra le altre cose, un accordo tra le Regioni a
Statuto speciale, le quali dovevano poi ripartirsi una somma
collegata con l'intervento avvenuto nella "Stato-Regioni". Questo
accordo è stato raggiunto solo una volta, perché per caso la
Sicilia aveva mandato un funzionario, per cui siamo riusciti a
metterci d'accordo, poiché non si riusciva mai a trovarne uno che
gratificasse in modo equilibrato le spese delle varie Regioni. Non
dimentichiamo che il discorso della spesa sanitaria, della mobilità
sanitaria per certe Regioni, soprattutto al sud, comporta dei
miliardi, per cui non si riusciva mai a trovare un accordo che in
qualche modo desse una valenza corretta.
L'altro aspetto che voglio ricordare a chi ha sollevato questi
temi è il fattore Siope. Non è una sigla qualsiasi, era un fattore
devastante per la nostra Regione, perché, in base al calcolo Siope,
noi avevamo una quota di partecipazione esagerata rispetto alle
nostre potenzialità. Pertanto, facendo valere quest'aspetto, anche
con l'aiuto - lo voglio ricordare - dell'attuale Sottosegretario
Garavaglia che dirigeva la parte sanitaria nell'ambito della
Stato-Regioni, si era trovata una compensazione per la Valle
d'Aosta, affinché non fosse mortificata due volte, dal fattore
Siope e dalla non correttezza della ripartizione tra le Regioni a
Statuto speciale, per cui si era proceduto con l'accantonamento e
si era detto che si sarebbe visto in seguito come riuscire a
ridurre. Nel frattempo per noi questo era un vantaggio, perché non
si pagava, quindi si sarebbe poi trovata una soluzione in qualche
modo parallela alla valutazione corretta dei fattori Siope, cosa
che non è stata ancora fatta. Questo spiega il perché: non ci siamo
dimenticati di pagare, ma semplicemente non ci conveniva pagare in
quel momento.
Per quanto riguarda gli accordi con lo Stato, vorrei ricordare
due aspetti. Il primo: la Regione, dopo una discussione fatta in
quest'Aula in cui era stato preso l'impegno con una risoluzione di
arrivare al pareggio di bilancio, ha ottenuto tale pareggio un anno
prima delle altre Regioni a Statuto speciale. Questo ci ha permesso
di poter utilizzare i fondi che avevamo in più, perché sennò, non
avessimo avuto il pareggio di bilancio, con la tagliola che c'era
non si sarebbero potuti usare, anche se avessimo avuto dei soldi,
non li avremmo potuti utilizzare. Dico questo ad onor del vero, ci
sono i testimoni: è un ragionamento che abbiamo fatto in quest'Aula
e credo sia giusto ricordarlo, perché ha dato la possibilità di
evitare, soprattutto in campo sanitario, di avere esborsi
notevolissimi proprio per la mobilità. Nel frattempo abbiamo poi
modificato anche per altri settori. Questo è messo insieme al
discorso di aver pareggiato il bilancio e di aver nel contempo
mantenuto un'attenzione nell'ambito dei fondi che ancora dovevamo
avere. Voglio ricordare anche la ripartizione dei 520 milioni, i
quali annualmente ci danno la possibilità di averne 120 ogni anno,
e sono stati recuperati.
Concludo dicendo che, in merito al discorso della sanità, non ci
eravamo quindi dimenticati o non avevamo fatto i conti o avevamo
lasciato perdere, ma semplicemente eravamo coscienti di poter
raggiungere con il tempo gli obiettivi che in effetti sono stati
raggiunti.
Président -
Si nous n'avons pas d'autres interventions,
nous procédons au vote des ordres du jour. La parole à l'Assesseur
Testolin.
Testolin (UV) -
Solo per due doverose risposte alle
domande del collega Cognetta e per rassicurarlo nel merito,
spero.
L'articolo 5 prevede l'introduzione della possibilità di un
canone ed è facoltà della Regione poterlo fare; quindi, partendo da
un'iniziativa legislativa, evidentemente a scendere ci sono tutta
una serie di attività che vanno ad allestire una variazione di
bilancio. Per fare un esempio, è come dire che, se io introduco
un'addizionale IRPEF, devo stimarne la caduta riportata e introduco
un dato a bilancio che è discendente dall'introduzione di una nuova
norma. In questo caso sono state fatte delle proiezioni rispetto a
quello che potevano essere dei canoni attuati, applicabili, e sono
stati riportati prudenzialmente in bilancio. Tant'è vero che a
breve arriveranno ufficialmente dati che abbiamo già in maniera
ufficiosa e che riprendono in maniera percentuale rispetto al
fatturato dell'azienda in questione una quota parte delle risorse
da destinare in qualità di canone. Da quel punto di vista siamo
assolutamente tranquilli del percorso che possiamo mettere in
piedi.
Per quanto riguarda il fondo speciale, invece - la domanda mi
pare altrettanto interessante -, volevo solo segnalarle che ad oggi
esiste già tale fondo con degli stanziamenti. Erano stati previsti
dall'allora Giunta Spelgatti e dal collega Aggravi, e l'attuale
Governo non li ha modificati in sede di approvazione di bilancio:
per il 2019 corrispondono a un milione di euro, e per gli anni 2020
e 2021 corrispondono a 1.200.000 euro. Siamo andati semplicemente
ad implementarli, perché crediamo che ci debbano essere delle
coperture di un certo tipo per credere nella direzione che abbiamo
indicato. Se vuole le indico anche il capitolo, ma è un po'
stretto, non riesco a leggerlo: UO 230-19.
Président -
La parole au collègue Bertin sur l'ordre de
jour.
Bertin (RC-AC) -
Su cos'è che stiamo votando?
Presidente -
Siamo sulla votazione dell'ordine del giorno
n. 1, quello sulla COUP.
Bertin (RC-AC) -
L'argomento è già stato affrontato
diverse volte e l'opinione sulla questione è piuttosto conosciuta:
riguarda l'accorpamento e uno studio più approfondito rispetto alle
possibilità di sviluppo dell'ospedale, un ospedale che finora ci è
costato tantissimo e del quale non vediamo la fine.
Oggettivamente è assolutamente condivisibile; quindi, come già
fatto in passato, voteremo per questo ordine del giorno.
Presidente -
Altri interventi? La parola all'Assessore
Baccega.
Baccega (UV) -
Io ho la sensazione che questo ordine del
giorno sia stato presentato soprattutto per sollecitare la Giunta e
l'Assessore affinché prosegua l'
iter
a suo tempo individuato
attraverso il DEFR, ovvero la revisione del progetto già approvato
dell'ospedale Umberto Parini, in modo tale da renderlo
concretamente rispondente alle necessità dei valdostani.
Devo dire che questo indirizzo è stato preso ed è partito un
iter
che ha dato seguito a tutta una serie di
approfondimenti, di sopralluoghi in cantiere, ha dato il via ad una
lettera che l'Assessorato ha inviato alla COUP sottolineando quali
erano gli aspetti previsti dall'articolo 14 della legge n. 12/2018,
ovvero i veri indirizzi che la COUP dovrà rispettare per andare
nella direzione di formulare, entro sei mesi dal conferimento del
relativo incarico e senza oneri aggiuntivi a carico del bilancio
regionale, un'apposita relazione che trasmetterà alla Giunta
regionale e alla Commissione consiliare competente. Verremo
certamente in Commissione a presentare il risultato di un
iter
che è già sicuramente avviato. Ci sono stati diversi
incontri di una Commissione che si è formata, un gruppo di lavoro
per l'avvio delle attività di valutazione costi-benefici che
prevede anche l'inserimento della Bocconi School of Management. Per
entrare nel vivo della valutazione effettiva, c'è un piano di
lavoro assolutamente interessante. Voglio quindi rassicurare il
Consiglio che l'
iter
è avviato e con la fine di luglio
certamente avremo i risultati di questa relazione, che suppongo
sarà piuttosto corposa e approfondita.
Diciamo che gli indirizzi sono quelli della legge n. 12 e
l'
iter
è avviato. Pertanto sotto questo punto di vista dico
che o ritirate l'ordine del giorno oppure la maggioranza si
asterrà, perché noi abbiamo assolutamente individuato il percorso e
lo stiamo rispettando appieno.
Dalle ore 19:45 riassume la presidenza la Presidente Emily
Rini.
Rini (Presidente) -
La parola al collega Aggravi.
Aggravi (LEGA VDA) -
Ringrazio l'Assessore per le
conferme che mi ha dato e sinceramente sono un po' deluso perché,
da tutto quello che mi diceva, io mi aspettavo il vostro voto
favorevole. Sinceramente, visto che siamo sostanzialmente d'accordo
sull'impegnativa e siccome io tengo particolarmente a che ci sia un
punto di comunanza anche amministrativa su quest'aspetto, non
ritiro l'ordine del giorno e sono sicuro che in sede di votazione
cambierete idea e voterete a favore di questo ordine del giorno,
che va in linea con quanto lei ha appena letto.
Presidente -
Ci sono altre dichiarazioni di voto? Se non
ci sono altre dichiarazioni di voto, metto in votazione l'ordine
del giorno n. 1. La votazione è aperta. La votazione è chiusa.
Presenti: 35
Votanti: 13
Favorevoli: 13
Astenuti: 22 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Marquis, Morelli, Mossa,
Nasso, Nogara, Restano, Rini, Rollandin, Russo, Testolin, Vesan,
Viérin)
Il Consiglio non approva.
Ordine del giorno n. 2. Le dichiarazioni di voto sono già state
fatte, quindi possiamo passare alla votazione... Scusate, ha
chiesto la parola il collega Bertin per dichiarazione di voto.
Bertin (RC-AC) -
Per dichiarazione di voto. Questo
argomento riguarda le nomine, una questione piuttosto importante,
sulla quale peraltro nel lontano settembre dell'anno scorso avevo
presentato una proposta di legge che si è arenata in II
Commissione. In questi mesi tale proposta di legge doveva essere la
base di partenza per un gruppo di lavoro che avrebbe dovuto poi
produrre una legge in tempi brevi. Questo era stato approvato in
Commissione unanimemente nel mese di dicembre scorso, ma da lì in
poi questa legge si è arenata. Ho più volte sollecitato il
Presidente della Commissione di riprendere questo provvedimento e,
francamente, incomincio a essere un po' seccato del fatto che
rimanga arenato in Commissione ormai da molti mesi. La cosa è
estremamente seccante anche perché, come ci rendiamo conto, la
questione delle nomine è comunque rilevante.
Per quello che riguarda questo ordine del giorno, l'opinione
sull'operato della
governance
- come si usa dire - della
Monterosa Ski l'abbiamo già espressa diverse volte, e certamente
non corrisponde ai criteri che una legge sulle nomine adeguata
dovrebbe avere.
Presidente -
Altre dichiarazioni di voto sul secondo
ordine del giorno? Presidente Fosson.
Fosson (GM) -
Il Governo propone un voto contrario su
questo ordine del giorno, perché pensa di valutare l'argomento a
breve, con attenzione e precisione, tenendo conto di tutte le
osservazioni. Non è con un ordine del giorno che si possa decidere
una cosa di questo tipo, e l'avevamo già detto in passato. Pertanto
lo valuteremo a breve, tenendo appunto conto di tutte le
osservazioni.
Presidente -
Non ci sono altre richieste, quindi lo
mettiamo in votazione. Apriamo la votazione sul secondo ordine del
giorno. La votazione è aperta. La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Passiamo ora al terzo ordine del giorno. Ci sono dichiarazioni
di voto? Ha chiesto la parola il collega Gerandin.
Gerandin (MOUV') -
Credo sia quello riferito alla
concessione di aiuti ai consorzi. Su questo mi permetterei di fare
alcune riflessioni, anche perché penso di aver capito, scambiando
due parole con l'Assessore Testolin, che tale ordine del giorno
dovrebbe essere alternativo all'emendamento presentato.
L'emendamento lo illustrerò nel momento dell'illustrazione, per cui
non entrerò nel merito dello stesso, ma mi permetterete di fare
alcune riflessioni.
La situazione riferita ai nostri consorzi è delicatissima,
perché rischiamo di perdere un patrimonio che appartiene
sicuramente alla cultura, al territorio e alla tradizione della
Valle d'Aosta. I consorzi fanno, a volte col famoso volontariato,
con le famose
corvées
, quello che i nostri Comuni non
possono più fare. Sono una parte fondamentale per il futuro e la
salvaguardia del territorio della Valle d'Aosta. I contenuti
dell'emendamento, il perché di questo emendamento lo motiverò, ma
vi entrerò dopo.
Ora voglio semplicemente dire che, per quanto riguarda il mondo
dei consorzi, una situazione di così grande difficoltà non può
essere ridotta ad un ordine del giorno. Qualcuno, che politicamente
in quest'Aula ha molta più esperienza di me, che ha un'esperienza
decennale in politica, in un contesto riferito a un ordine del
giorno presentato all'epoca al Parlamento italiano e firmato dal
nostro Senatore, disse: "Un ordine del giorno non si nega a
nessuno". Bene, io penso che non possa essere questa la risposta,
perché un ordine del giorno - mi permetterete - che impegna in
prospettiva senza nessun riferimento a una copertura finanziaria,
non è una risposta seria, in un momento di così grande difficoltà:
non è una risposta seria per il semplice motivo che probabilmente
questo ordine del giorno non riguarderà più questa maggioranza, e
probabilmente neanche più questo Consiglio, perché probabilmente,
vista l'aria che tira, viste anche le votazioni e altre cose, io
dico che difficilmente ci saranno le condizioni per arrivare
all'assestamento di bilancio. Noi sappiamo che tutti gli impegni
presi da precedenti amministrazioni finiscono con l'amministrazione
quando finirà l'amministrazione che li ha approvati.
Assessore Testolin, vi chiedo e le chiedo di ritirare questo
ordine del giorno, di fare uno sforzo e di discutere dei contenuti
dell'emendamento, perché in questo momento abbiamo la necessità di
avere risposte certe. Faccio solo un breve passaggio: nei contenuti
dell'emendamento, tra l'altro, si danno delle disponibilità
economiche, sono disponibilità che avrete in più, per cui non
andiamo a intaccare in alcun modo i contenuti del bilancio attuale.
Ve lo chiedo proprio perché penso che siano davvero in tanti coloro
che hanno il sentore della gravità del momento per quanto riguarda
il futuro dei nostri consorzi e dico questo perché penso che sia un
momento molto importante per dare una risposta concreta.
Presidente -
La parola all'Assessore Viérin.
Viérin (AV) -
Intanto per condividere il fatto
dell'importanza dei consorzi, importanza che - come spesso è stato
ricordato -, si deve ritrovare anche negli atti concreti, dato che
l'Amministrazione parla per atti.
La prima considerazione è che per i consorzi, nel bilancio che
noi abbiamo trovato praticamente pronto, c'era una parte, ma la
parte che oggi viene proposta, quella di mettere 2 milioni in più
già sul 2019, non c'era; quindi si poteva fare, dato che
effettivamente questi consorzi sono fondamentali e vanno sostenuti.
Vi diremo anche come pensiamo di farlo noi. Su questa variazione,
in una parte di collegato, ci sono norme molto importanti per i
consorzi, molto importanti perché daranno la possibilità di
chiudere i 21 riordini - peraltro non ancora chiusi - con 7 milioni
di euro fermi, non utilizzati. Abbiamo appena approvato una
delibera che ha sbloccato 820.000 euro di fondi per le spese di
gestione e inserito 750.000 euro di lavori che daranno la
possibilità di arrivare nelle graduatorie e per coprire tutta una
serie di problematiche.
Lo spirito dell'ordine del giorno che il collega Nogara ha
illustrato, il nostro impegno, è intanto quello di chiudere i 21
riordini, mettendo delle norme semplificatorie che vanno a dare la
possibilità per tutte le particelle di persone che non sono più
reperibili; questo è uno dei motivi per cui i professionisti hanno
avuto grandi difficoltà, e dobbiamo ringraziare anche i notai
dell'Agenzia delle Entrate perché ci stanno dando una mano; poi di
aumentare le spese di gestione (le percentuali erano state
aumentate, ma i fondi non erano sufficienti, e oggi lo saranno);
infine, di predisporre un piano triennale dal 2020 in avanti per
avere delle risorse, che sono quelle oggetto dell'ordine del
giorno, che i consorzi potranno spendere, perché in questo momento
non si possono prevedere delle risorse senza un piano che vada a
riprogrammare gli investimenti oggi desueti, poiché tanti hanno
rinunciato al vecchio elenco, o comunque non sono più
interessati.
Condivido che sui consorzi di miglioramento fondiario vi sia una
priorità, e lo spirito dell'ordine del giorno va proprio ad
accogliere quanto propone il collega Gerandin, dicendo: "andiamo a
mettere ulteriormente dei fondi per i consorzi, sia per le spese di
gestione che per gli investimenti sul territorio, ma non lo
facciamo tecnicamente con la previsione fatta nell'emendamento,
bensì con una previsione in fase di assestamento del bilancio, che
preveda sul triennale un piano che stabilisca anche che cosa si
voglia fare, con quali priorità: non so, le prese, la priorità deve
essere l'acqua, il territorio e quello che noi tutti conosciamo.
Questo per dire che condividiamo appieno le considerazioni sulla
priorità dei consorzi, è la priorità che in questo momento può
mantenere il territorio, può dare la possibilità effettivamente di
continuare a esercitare l'
esprit communautaire
che noi
abbiamo; aggiungo anche la possibilità di essere oggi più attenti
nella nostra gestione dell'acqua, ad avere un uso rurale delle
acque piuttosto che altri utilizzi. È anche una delle motivazioni
per cui oggi, nell'elenco che illustrerà le risorse che abbiamo
messo, sarà una priorità per le autorizzazioni legate alle
derivazioni e a tutte le questioni legate all'acqua.
Vi è quindi la massima attenzione per un piano che deve essere
triennale, che deve avere risorse certe, almeno questi 2 milioni
che il collega sollecita e che, ripeto, sono risorse fondamentali;
devono però essere programmate, perché poi i fondi che mettiamo nel
2019 devono essere spesi nel 2019. Abbiamo pertanto la questione
dei 7 milioni di questi riordini che vanno chiusi, quella delle
spese di gestione con gli 820.000 euro e i 750.000 che vengono
aumentati, e quella di riuscire a programmare un investimento
adeguato che possa rilanciare l'azione dei nostri consorzi.
Presidente -
Ci sono altre richieste di intervento? Se
non ci sono richieste, mettiamo in votazione il terzo ordine del
giorno. La votazione è aperta. La votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Minelli, Mossa, Nasso, Russo, Spelgatti,
Vesan)
Il Consiglio approva.
