Classificazione
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 1568 del 5 ottobre 1995 - Resoconto
SEDUTA ANTIMERIDIANA DEL 5 OTTOBRE 1995
OGGETTO N. 1568/X Problemi concernenti la metanizzazione di
alcuni territori della Regione e la possibilità di servire alcune
zone della città di Aosta con il teleriscaldamento.
(Interpellanza)
Interpellanza Presa visione delle numerose Delibere di Giunta,
inerenti la metanizzazione, che sono state assunte dall'attuale
governo regionale;
Richiamata, in particolare, la delibera n. 6294 del 4 agosto
1995 avente per oggetto "Conferimento di incarico alla Finaosta
S.p.A. ai sensi della legge regionale 28 giugno 1982, n. 16 per la
realizzazione, in collaborazione con McKinsey Company - inc. Italy,
di uno studio progetto finalizzato all'individuazione di linee di
intervento per migliorare la situazione economica-finanziaria della
Digrava S.p.A.;
Ricordato che nella seduta del Consiglio regionale in data 13
dicembre 1993 l'Assessore del Bilancio e delle Finanze, rispondendo
ad un'interpellanza, dichiarava che il conto economico della
società Digrava evidenziava una situazione non allarmante;
Sottolineato che, nella precedente legislatura, la prospettiva
di servire alcune zone della città di Aosta con il
teleriscaldamento era stata oggetto di frequenti dibattiti, nonché
di investimenti in studi di fattibilità;
i sottoscritti consiglieri regionali
interpellano
la Giunta regionale per conoscere:
1) come si è evoluto il conto economica della Soc. Digrava
S.p.A. dal dicembre 1993 ad oggi e quali sono le cause che hanno
determinato la necessità di ricorrere alla consulenza della
McKinsey Company;
2) per quale motivo tale consulenza, con la relativa copertura
degli oneri, prevista in lire 536 milioni, non sia stata affidata
dalla Digrava bensì dall'Amministrazione regionale;
3) se si sia definitivamente abbandonata l'idea del
teleriscaldamento e per quali motivi.
F.to: Marguerettaz - Collé - Viérin M.
Presidente La parola al Consigliere Marguerettaz.
Marguerettaz (PpVA) Con questa interpellanza intendiamo
sollevare un problema di cui si è a lungo parlato in passato, anche
in quest'aula, e che al presente invece non è più dibattuto da un
certo periodo. Un po' il contrario che succede per altre vicende
per le quali ci sarebbe la voglia da parte di alcune forze e di
alcuni consiglieri che, tramite comunicati stampa, tramite
interviste, dimostrano una voglia di dibattere, ma di queste
questioni sembra che in quest'aula non se ne possa parlare, per cui
l'opposizione sarà per queste altre vicende - chiedo scusa se apro
questa parentesi - costretta a presentare quegli atti formali
previsti dal Regolamento affinché questa volontà di alcuni che non
può trovare spazio, tramite questi strumenti che possono essere le
mozioni o le interpellanze, possa poi vedere luce.
Ma torniamo all'oggetto dell'interpellanza. Partiamo dalla
questione McKinsey. Abbiamo visto la decisione della Giunta di
affidare l'incarico a questa società che, come recita la delibera,
è leader a livello mondiale nel campo della consulenza strategica e
viene affidato l'incarico proprio per individuare quali linee di
intervento seguire per migliorare la situazione
economico-finanziaria della Digrava S.p.A.
Evidentemente le cose sono precipitate perché non più di un anno
fa, quando si dibatté in quest'aula della questione Digrava, forse
nell'occasione dell'aumento di capitale o forse era
un'interpellanza del collega Lanièce, l'Assessore al bilancio e
alle finanze diceva che la situazione non era delle migliori ma non
era allarmante, era una situazione fisiologica nella quale veniva a
trovarsi il conto economico di questa società. A circa un anno di
distanza la Giunta si affida alla società leader a livello mondiale
per chiederle come fare per salvare Digrava. Ecco il primo senso di
questa interpellanza, la prima domanda che poniamo. Che cosa è
successo al conto economico della società dal dicembre 1993 ai
giorni nostri?
Poi ci siamo chiesti un'altra cosa. Questa consulenza che ha un
costo pesante, ma si tratta della società leader a livello
mondiale, e non può costare poco, e ricordo che c'è l'impegno di
spesa di 536 milioni; dicevo che l'incarico è dato
dall'Amministrazione regionale. Cioè il socio di Digrava che non ha
la maggioranza azionaria all'interno della medesima società spende
per propria iniziativa più di mezzo miliardo per salvare quella
società. Chiediamo alla Giunta: come mai questa consulenza non è
stata affidata da Digrava eventualmente con la spesa da parte della
Regione con la quota di propria competenza?
Poi vogliamo, se è possibile, far dire a questo Governo
regionale una parola chiara su ciò che ne è stato dell'idea di
teleriscaldare alcune zone della città di Aosta. Certo è che prima
di attendere la risposta del Governo, un'idea l'abbiamo: essa è
nata dal vedere le delibere che, negli anni di governo di questa
maggioranza, si sono susseguite. Vi sono numerose delibere che
tendono a "tacconare" la grave situazione della Digrava che vanno
dall'aumento di capitale, ai contributi per allacciamenti vari,
all'ultima delibera di questa estate che presenta numerosi punti,
non dico deboli, ma perlomeno interrogativi ed è la delibera con
cui la Giunta decide di metanizzare tutti gli immobili di sua
proprietà. Perché viene fatta questa scelta? Metanizzare è, così
come recitano le varie disposizioni nazionali a livello di
risparmio energetico, la soluzione migliore dal punto vista
economico e ambientale? Sembrerebbe di no, perché queste
disposizioni e l'Assessore Riccarand lo sa bene, suggeriscono altre
forme oltre a quelle della metanizzazione.
Quest'ultima decisione della Giunta è a mio avviso - ma sarei
felice di essere smentito - un'ulteriore toppa messa a tappezzare
la situazione gravissima di Digrava. Quando ancora questa
situazione non sembrava così disperata, si faceva qualche aumento
di capitale e sembrava che la cosa potesse funzionare, grande
spazio al dibattito anche in questa aula ha avuto il
teleriscaldamento.
Non vi è stato solo un dibattito, vi sono stati anche incarichi
professionali, la Regione ha speso per vedere se era realizzabile
un struttura di questo genere in particolare in Aosta. Gli studi
avevano detto in modo chiaro che era non solo possibile, ma
auspicabile, che nella città di Aosta si procedesse, in alcune zone
che complessivamente ammontavano a circa 10000 metri cubi di
volumetria, a teleriscaldare la città stessa.
Ricordo, perché ho ripercorso la storia del dibattito intorno al
teleriscaldamento, che questo argomento era, basta vedere chi
all'epoca presentava numerose interpellanze, stava molto a cuore al
gruppo dei Verdi, in particolare all'Assessore Riccarand il quale a
più riprese, in maniera intelligente, ebbe occasione di far
presente all'allora Assessore Mafrica tutti i vantaggi che ne
sarebbero discesi se la Regione avesse fatto questa scelta. Essa
non fu mai fatta perché la società Digrava, o per meglio dire,
l'Italgas che ha la maggioranza azionaria di Digrava se si è sempre
opposta a questa scelta.
Vero è, a mio avviso, che questa dura opposizione di Digrava - e
sarei curioso di vedere se dallo studio della McKinsey venisse
fuori un possibile sblocco dal punto di vista societario - se la
società stessa potesse scegliere altre direzioni, forse il
teleriscaldamento, ma credo che sarà difficile perché se è vero che
la McKinsey per fare l'indagine ha utilizzato dei consulenti
Digrava credo che la cosa sarà difficile; ma, a parte questo,
concludo dicendo che condivido pienamente quello che ebbe occasione
di dire l'allora Consigliere Riccarand nel 1991 quando diceva che:
"Se noi riteniamo politicamente che rispetto al futuro energetico
della nostra città sia importante andare in questa direzione
piuttosto che puntare sull'utente valdostano da parte dei singoli,
la Digrava dovrà cercare evidentemente di tener conto di questa
volontà politica. É in questo modo che credo che noi dovremo
esercitare la nostra capacità di gestire il territorio e di usare
le possibilità che abbiamo".
Quindi chiedo qual è la volontà della Giunta pregando, chi
risponderà a questa interpellanza, di dire una parola chiara; se
essa fosse possibilista allora ci vuole un impegno politico, se
fosse negativa ne trarremo le conseguenze.
Presidente La parola all'Assessore al bilancio e alle finanze,
Lévêque.
Lévêque (Ass.tec.) Io ringrazio i Consiglieri Collé, Viérin e
Marguerettaz che hanno sollevato con questa interpellanza il
problema dando l'occasione di fare un quadro della situazione su
una parte di temi che sono rilevanti per la Valle. Una premessa
legata a quando, non un anno fa, ma quasi due, erano pochi mesi che
questo Governo era insediato e in quell'occasione, a seguito di
un'interpellanza, ho affermato che: "Dai recenti incontri col
responsabile della società è emerso che il conto economico della
società a fine 1993 evidenzierà un passivo superiore ai 3
miliardi", cosa riscontrata, e aggiungevo: "É una situazione
peraltro non allarmante e non imprevedibile trattandosi di una fase
di elevati investimenti che precede quella della gestione,
caratterizzata dal ritorno economico successivo della rete".
Contestualizzando il discorso e mettendolo in relazione con i
programmi che la Digrava aveva allora portato all'azionista Regione
io avevo fatto queste affermazioni. Quali erano i programmi? Le
previsioni Digrava di allora erano: perdite per il 1993 di 3,6
miliardi, di 2 miliardi per il 1994, diventavano 200 milioni nel
1995 e passavano a previsioni di utili di 2,3 miliardi nel 1996,
3,4 miliardi nel 1997, di 4,3 nel 1998 (documenti Digrava del
novembre 1993). Invece i dati relativi ai consuntivi 1993 e 1994
sono per il 1993 invece di 3,6, 4,4 miliardi di perdita, per il
1994 invece di 2 miliardi di 9,4 miliardi, e le previsioni per i
prossimi anni, a situazione invariata, così come ci è stata
presentata dalla società nell'estate 1995, di non ritorno a utili,
ma di prosecuzioni di perdite che comincerebbero a ridursi dal 1996
in poi, più precisamente senza intervenire in modo particolare: 10
miliardi per il 1995 che diventerebbero 6 nel 1998. Questo è il
quadro mutato che noi riteniamo preoccupante e che ci ha indotti
prima a mettere in piedi un gruppo di lavoro tra
Regione-Digrava-Italgas-Finaosta e che infine ci ha indotto a
ricercare una consulenza di alto livello per trovare una via di
uscita.
Anche sugli investimenti le previsioni non corrispondono ai
consuntivi. Erano previsti nel 1993 investimenti dal 1994 al 1998
per circa 105 miliardi, ne sono stati realizzati dal 1990 al 1995
per circa 79 miliardi, ma nei documenti successivi al 1993, nel
1994 e nel 1995 la Digrava ha deciso di non procedere oltre a 15
km. di rete all'anno, il che significa arrivare al 1999 con 320 km.
di rete posata contro i 403 previsti, quindi un significativo
taglio degli investimenti. Che cosa si è verificato?
Gli investimenti che sono stati fatti non hanno trovato una
contropartita nei tempi previsti in termini di utenza e di ricavi;
la società pertanto, pur in equilibrio sui costi operativi, è
schiacciata dagli ammortamenti e dagli oneri finanziari perché la
struttura del passivo è così costituita: per finanziare questi 79
miliardi di investimenti fatti la società ha circa 11 miliardi di
capitale sociale, quindi denaro che non costa, poi ha 26 miliardi
di un finanziamento dall'Italgas, 18,6 miliardi di finanziamento da
parte della finanziaria dell'Italgas, la Sofid, 10 miliardi di
mutuo BEI (Banca europea degli investimenti) e circa 1 miliardo di
passività breve con banche e circa 6 miliardi finanziati dai
contributi a fondo perso dei comuni per il ripristino delle
pavimentazioni.
Quindi il finanziamento di questi investimenti, che per ora non
hanno generato un ritorno in termini di utenza così come previsto
dalla Digrava, (e quando parlo di aspetti tecnici di Digrava
leggiamo pure Italgas e diciamolo che il partner tecnologico scelto
era responsabile di fare il business-plan e di dire con quali cure
e tempi è presumibile rientrare dall'investimento e che sotto
questo profilo ha formulato all'azionista Regione delle previsioni
insoddisfacenti che non si sono verificate per "n" motivi, però
abbiamo chiesto all'Italgas di rispondere di queste mancate
previsioni) dicevo, per finanziare questi 80 miliardi, di capitale
investito, come avete appena sentito, solo 10 sono finanziamenti
non onerosi, gli altri sono tutti a titolo di debito per cui sono
onerosi e generano oneri finanziari che vanno a comprimere il conto
economico.
Ora, dato questo quadro che non esito a definire preoccupante,
noi abbiamo tentato prima con l'azionista Italgas di affrontare
l'argomento. L'Italgas al di là di richiedere alla Regione
un'iniezione di liquidità per dare respiro finanziario alla
società, in una prima battuta non ne ha voluto tenere conto, quando
noi sotto alcuni profili abbiamo chiesto in termini gestionali e di
contabilità, di rivedere alcuni aspetti della gestione.
Un esempio emblematico: gli ammortamenti che contribuiscono a
generare le perdite di esercizio sono calcolati in modo ritenuto
dalla Regione insoddisfacente, eccessivo, cioè l'aliquota per
calcolare gli ammortamenti di questi 80 miliardi di rete stesa, a
nostro modo di vedere, non è coerente con la vita media reale di
questi impianti e tendono a sovradimensionare i costi e quindi a
generare delle perdite maggiori; ci è stato risposto che l'Italgas
consolida nel bilancio nazionale e le regole sono uguali per la
Valle d'Aosta e per altrove e non muoviamo di una virgola il
criterio.
Questo è stato uno dei segnali che ci ha portato a considerare
l'opportunità di ragionare da soli intorno ad una possibile
soluzione del problema Digrava che potrebbe passare per una
ridiscussione anche importante degli assetti azionari all'interno
della società con la stessa Italgas. Prima di arrivare a questo è
stato fatto ancora uno sforzo: un gruppo misto di lavoro fra
Regione-Italgas-Finaosta che ha dato un risultato di nuovo
insoddisfacente, nel senso che il gruppo ha concluso che la
situazione era tale per cui si offrivano alla Regione due
scenari.
Primo scenario, il passaggio degli impegni della società in capo
alla Regione con due alternative possibili: acquisto da parte della
Regione del complesso aziendale, (la Regione compra tutti gli
impianti, si fa carico del costo degli 80 miliardi e lascia la
società a gestire in termini operativi l'esercizio); secondo,
passaggio ai soci pubblici delle azioni Italgas.
Scenario alternativo: passaggio a Italgas delle quote dei soci
pubblici. Per ragioni su cui non vorrei addentrarmi, la Giunta, e
io per primo, non abbiamo ritenuto soddisfacenti nessuno dei due
scenari: né una pubblicizzazione della società tout court, né
un'uscita del socio Regione che ha dei motivi validi per rimanere a
controllare una società che deve anche occuparsi di energia sul
territorio.
Quindi abbiamo pensato di affrontare da soli come Regione e come
azionisti il problema e questo lo dice la delibera di incarico a
McKinsey in cui il sottoscritto fa presente in Giunta che le
indicazioni che ho detto non consentono di affrontare
esaustivamente i gravi problemi in essere e formulano ipotesi di
intervento ritenute allo stato non percorribile, per cui ritiene
opportuno svolgere ulteriori approfondimenti al fine di consentire
alla Regione, non alla Digrava, la formulazione al socio Italgas di
un piano di riposizionamento strategico o in termini di compagine
azionaria, ma anche di tipo di attività nel settore energetico e
delle reti tecnologiche.
Ora non potevamo questo farlo fare a Digrava perché è una
ridiscussione della funzione della Regione come azionista lì e dei
suoi rapporti con Italgas. Abbiamo scelto il meglio, ed
effettivamente gli oneri sono di rilievo, ma vanno confrontati con
quelli che nel nostro auspicio sono i risultati che ci attendiamo,
cioè uno scenario di due soluzioni su cui la Regione possa
ragionare in termini concreti sulla soluzione e abbiamo scelto di
farlo noi per confrontarci poi con il socio Italgas. Credo di aver
risposto al primo e al secondo punto.
Il terzo punto è complesso e vorrei dire che la determinazione
assunta dalla Giunta alcune settimane fa circa l'uso del gas metano
per gli impianti termici degli edifici regionali, non dovrebbe
sorprendere nessuna persona di buon senso, anzi auspico che il
Comune di Aosta faccia lo stesso con i suoi immobili perché la
Regione Valle d'Aosta e il Comune di Aosta sono soci di una società
che hanno deciso liberamente di costituire nel 1987 e che fornisce
del metano e risulta curioso, da una parte, mettere dei fondi per
ricapitalizzare le perdite e, dall'altra, spendere per un altro
tipo di fonte di approvvigionamento. Questo è forse mettere su
carta una disposizione che può servire agli uffici come linea-guida
da far seguire ai progettisti qualora verranno affidati incarichi
per nuove strutture e avviare la trasformazione di quelle che
abbiamo.
L'aspetto teleriscaldamento su cui tecnicamente non voglio
"mettere becco", presuppone un'unica considerazione. Io ho qui uno
studio molto articolato e approfondito fatto dall'ing. Saggese,
sicuramente per il Comune di Aosta, e forse anche per la Regione,
che esamina gli aspetti tecnici, gestionali della cosa. Mi limiterò
a dire due cose. La prima riguarda ciò che Saggese dice in ordine
agli investimenti da fare: Saggese fa tre scenari: una struttura
solo per la città, una per la città e per l'industria ex Cogne e
una terza che preleva dalla Cogne per poter utilizzare sulla città
anche il surplus e i valori dell'investimento, a prezzi del 1992,
fra centrale rete sono di 150 miliardi il primo, 212 miliardi il
secondo, 144 miliardi il terzo, con un tempo di ritorno di 7 anni
per il primo, di 6 per il secondo e di 7 per il terzo scenario.
Il che vuol dire gravare di 7 anni una situazione di
investimento che non ha un ritorno fino alla fine del periodo.
Conclude il tecnico negli allegati dicendo che: "L'analisi
effettuata confronta due soluzioni impiantistiche molto diverse.
Nel caso del gas si hanno centrali termiche con una certa
complessità impiantistica e componenti quali la caldaia che
influenzano enormemente i costi finali, mentre la rete di
distribuzione del combustibile presenta costi relativamente bassi.
D'altro canto, le sottocentrali di teleriscaldamento sono
caratterizzate da una notevole semplicità impiantistica e costi
ridotti di installazione e di manutenzione, mentre la rete di
distribuzione del fluido primario e più ancora la centrale
richiedono investimenti importanti. In condizioni neutre un
ragionamento su queste conclusioni lascia campo libero a tutte le
considerazioni".
Il piccolo particolare è che se noi dobbiamo aggiungere a questa
valutazione, che ci dice che l'una soluzione ha la rete che costa
meno e la centrale che costa di più e l'altra ha la rete che costa
di più e gli impianti che costano meno, il fatto che abbiamo
investito 80 miliardi per la rete, oggi, che ci piaccia o no, ci
sono 80 miliardi, per la metà pubblici investiti in una rete. Una
scelta diversa che non sia quella di proseguire sul metano,
optando, delle due soluzioni, per quella che non ha gli impianti
più costosi ma che ha le reti più costose porrebbe, a modo di
vedere del Governo regionale, delle serie preoccupazioni in ordine
alla responsabilità di questo tipo di scelta.
Presidente La parola al Consigliere Marguerettaz.
Marguerettaz (PpVA) Io ringrazio l'Assessore perché la risposta
che ha dato è articolata.
Alcune considerazioni dovute. La prima: prediamo atto che, come
ricordava l'Assessore, circa due anni fa la situazione non era
preoccupante e oggi è diventata, e l'Assessore non ha voluto usare
l'aggettivo molto ma credo che lo pensi, molto preoccupante. Nel
dicembre del 1993 l'Assessore affermava che: "Si può dire che
l'impegno finanziario dell'Italgas per questa prima fase sia
piuttosto rilevante e non si può sostenere che la stessa società si
sia sottratta agli impegni che aveva assunto". Quindi fino al 1993
l'Italgas aveva risposto alle aspettative della Regione; dal 1993 a
oggi l'Assessore ci ha detto in maniera molti chiara, e questo gli
fa onore, che la Regione è insoddisfatta di Italgas. In due anni le
cose sono cambiate di molto nel giudizio che questa stessa
Amministrazione ha verso Italgas. L'Assessore ha voluto sostenere
la tesi che sì, è cambiato il giudizio, perché è cambiata la
situazione, e per quanto sono i dati che lo stesso Assessore ha
portato io mi permetto di contestare alcuni di essi.
Per quanto concerne l'esposizione finanziaria di Italgas che
l'Assessore ci ha detto essere 26 miliardi, i 18,6 miliardi della
finanziaria dell'Italgas, i 10 miliardi della BEI e i 6 miliardi
per il ripristino delle pavimentazioni, esse sono le stesse
esposizioni finanziarie che l'Italgas aveva due anni fa, quindi da
questo punto di vista la situazione non è mutata. Certo sono mutate
le proiezioni, ma credo che un più attento controllo da parte della
Regione dal 1993 in avanti probabilmente non avrebbe portato una
così marcata inosservanza degli impegni da parte di Digrava. La
situazione si può riassumere e dire che tutto ora è chiaro:
l'Italgas marcia secondo canoni rigidi che non vengono, se non in
modo limitato, decisi e confrontati con i soci Digrava e Regione,
ma marcia secondo i canoni che vengono da Roma.
Allora si capisce come mai, Assessore Mafrica, i suoi tentativi
di chiedere un confronto, non di proporre delle scelte politiche,
la sua non è stata una scelta politica, non ha mai potuto avvenire,
e mi riferisco alla questione del teleriscaldamento. Allora
l'Assessore ci ha detto che la consulenza McKinsey, ed era
comprensibile il perché non poteva essere stata affidata da
Digrava, cioè 536 milioni spesi dalla Regione per avere un quadro
chiaro e funzionale da sottoporre a Digrava per cambiare la
situazione attuale, per diversificare la società ed io mi chiedo,
ed è qui una lacuna che mi è sembrata di cogliere nella relazione
dell'Assessore, se tutto questo comunque cozzerà sempre contro
questo muro di gomma che sembra essere l'Italgas: questi soldi per
che cosa sono stati spesi? Non solo, se lo studio McKinsey cozzerà
contro il muro di gomma, quale sarà la scelta della Regione?
Forse quel suggerimento e sono d'accordo con l'Assessore, che
era uscito dal gruppo di lavoro di privatizzare o pubblicizzare la
società che come primo passo sembrava forse semplicistico, non è da
escludere. Io credo che dalle parole dell'Assessore oggi sia chiaro
che questi sono gli ultimi soldi che la Regione spende per Digrava
nel senso che, dopo di questo, o la consulenza McKinsey va a buon
fine e cambia la gestione Digrava o altrimenti la Regione sarà
obbligata a prendere delle scelte drastiche.
Io ho parlato come opposizione, forse con parole più dure e più
chiare, ma credo che il senso dell'intervento dell'Assessore sia
questo e, se così è, io lo ringrazio, ricordandogli che in Valle
d'Aosta e voi Giunta avete una grossa opportunità per realizzare
quel programma che vi siete dati; vi sono diverse aziende
valdostane che sperano di poter realizzare un grosso progetto. Per
una volta che abbiamo aziende locali che chiedono di lavorare su un
progetto supportati più politicamente che finanziariamente dalla
Regione, credo che queste speranze non vadano disattese.
