Classificazione
FINANZA REGIONALE E LOCALE
Partecipazioni azionarie regionali
LAVORO
Infortunistica - Previdenza - Tutela della salute



Oggetto del Consiglio n. 1575 del 18 novembre 2015 - Resoconto
OGGETTO N. 1575/XIV - Interrogazione: "Notizie in merito
all'erogazione dell'anticipo della cassa integrazione guadagni ai
dipendenti della società AVDA".
Presidente
- La parola all'Assessore Donzel.
Donzel (PD-SIN.VDA)
- Grazie Presidente. Ringrazio anche
il collega Cognetta per occuparsi di una questione estremamente
delicata e importante che attiene alla situazione di difficoltà che
vivono dei dipendenti, situazione che si è protratta per tanto
tempo, quindi importante. Siccome è una vicenda molto travagliata,
lo ringrazio, perché con una domanda puntuale e precisa chiede
conto alla Giunta regionale se verrà erogato l'anticipo della cassa
integrazione e quando, e quindi questa è un'informazione corretta
che deve essere data in modo esplicito.
La ricostruzione della vicenda è piuttosto lunga e articolata,
non so se riuscirò a leggerle tutti i passaggi, comunque ho un
documento che sono pronto a trasmetterle dal quale lei può avere
modo di ripercorrere correttamente la vicenda. In premessa le
comunico che, stante la situazione attuale, ai sensi della legge 4
del 2005 non ci sono le condizioni per cui la Regione debba erogare
questo anticipo. Quand'anche noi lo volessimo fare, non è un'azione
di buona volontà, è un'azione che deve rispondere a norme precise,
e in questo momento non ci sono le condizioni per poter erogare
l'anticipo perché è già scattato il decreto ministeriale che
prevede l'erogazione della cassa integrazione straordinaria e
quindi, da quel momento lì, cessa la possibilità per la Regione
dell'anticipo della cassa integrazione. Tra l'altro in questo
momento c'è una riunione molto delicata tra le forze sindacali e
l'AVDA che si tiene presso il Dipartimento delle politiche del
lavoro, però tengo a precisare che la natura dell'incontro che si
sta tenendo non è relativo a questa questione, ma è un incontro al
quale noi mettiamo a disposizione un tavolo neutrale in cui i
sindacati si confrontano per recuperare delle partite dovute
dall'AVDA nei loro confronti e quindi non è coinvolto espressamente
questo tema in oggetto (questo per chiarire in termini di
informazione quello che sta avvenendo).
È una vicenda naturalmente molto complicata, molto contorta, che
è legata soprattutto a ritardi imputabili all'AVDA nel presentare
le domande e che hanno determinato, sulla base di
un'interpretazione anche ministeriale, la non erogazione per un
certo periodo di questa cassa integrazione, cioè il non
accoglimento della richiesta da parte dell'AVDA. In questo momento,
peraltro, potrebbe insistere sulla situazione - ho chiesto agli
uffici di verificare - una sospensione legata a un'attività
ispettiva della direzione territoriale del lavoro - che non è
quindi di competenza regionale - che per obbligo di legge deve
verificare se esistono le condizioni per continuare ad erogare la
casa integrazione straordinaria richiesta a fronte di una
riorganizzazione, quindi è stata erogata una prima parte e la parte
successiva viene erogata se la società fa quello che ha previsto
nel piano di riorganizzazione all'origine della concessione della
cassa integrazione. Ovviamente noi non possiamo interferire in
un'azione di vigilanza e di controllo, dobbiamo starcene ben
lontani, però possiamo chiedere i tempi, possiamo chiedere come
evolve questa cosa, e lo stiamo facendo per capire e per poter dare
una corretta informazione anche ai lavoratori.
Nello specifico, la vicenda ha inizio il 7 novembre 2014 quando
viene sottoscritto presso il Dipartimento delle politiche del
lavoro il verbale di esame congiunto della concessione della cassa
integrazione per la durata di 24 mesi a decorrere dal 21 settembre
2014. In data 5 gennaio 2005 l'AVDA ha presentato l'istanza di
cassa integrazione guadagni straordinaria al Ministero del lavoro e
delle politiche sociali con la causale "intervento di
ristrutturazione aziendale": ecco il perché delle "probabili
iscrizioni", non è nella nostra giurisdizione che sono in atto. Il
28 maggio 2015 l'AVDA ha presentato istanza di anticipo della cassa
integrazione al Dipartimento delle politiche del lavoro e della
formazione ai sensi della legge regionale citata prima, la 4 del
2005; fra l'altro dovremo tutti insieme guardarla con attenzione,
perché la normativa nazionale, e in particolare il decreto 148, ha
previsto un'evoluzione normativa e quindi questa legge, a mio
avviso, merita un'attenzione particolare, merita di essere ripresa
in considerazione perché rischia di fare riferimento a normative
nazionali che sono di fatto superate dal nuovo decreto, quindi
dobbiamo tutti insieme - perché è un'azione del Consiglio regionale
- riaggiornarla. Dicevo, a maggio è stata fatta questa iniziativa
che ha legato i conteggi della cassa integrazione facendo
riferimento anche ai mesi di settembre, ottobre, novembre e
dicembre 2014. Il 12 giugno 2015 il Dipartimento delle politiche
del lavoro e della formazione, rilevando il ritardo della
presentazione della domanda al Ministero del lavoro e delle
politiche sociali rispetto all'inizio della sospensione dei
lavoratori, ha richiesto all'AVDA i conteggi a partire dal 29/12,
ma questo in ottemperanza a una norma, cioè dal lunedì della
settimana precedente la data di presentazione della domanda. In
data 1° luglio 2015 l'AVDA ha inviato al Dipartimento delle
politiche del lavoro i nuovi conteggi relativi a gennaio-giugno
2015 e in data 10 luglio 2015 il Dipartimento delle politiche del
lavoro e della formazione ha richiesto all'AVDA la documentazione
attestante i poteri conferiti dal Consiglio di amministrazione al
Presidente, il dottor Mario Costantino. Tutta questa parte - tra
l'altro siamo anche intervenuti come Giunta per accelerare questo
processo - è legata al fatto che non è proprio sempre trasparente
il comportamento di AVDA e quindi, dovendo noi erogare somme di
denaro pubblico, lo dobbiamo fare solo in conformità della legge
perché altrimenti - voi lo sapete e la evocate spesso - la Corte
dei Conti ci chiede conto; pertanto, quand'anche noi lo volessimo,
non possiamo intervenire in aiuto perché siamo consapevoli come
lei, giustamente, della difficoltà di questi lavoratori, abbiamo
bisogno di atti precisi che riscontrino questo.
Questa vicenda a un certo punto finalmente si è sbloccata e in
data 27 luglio 2015 l'avvocato Greco ha inviato al Dipartimento,
per conto dell'AVDA, la documentazione a supporto della tesi
societaria. Verso agosto c'è stata un'ulteriore verifica su questa
vicenda giudiziaria e nel frattempo, in data 18 settembre 2015, il
Ministero del lavoro e delle politiche sociali ha emanato il
decreto 91842 che ha approvato il programma di cassa integrazione
relativamente al periodo 21 settembre 2014-20 settembre 2016 e ha
autorizzato l'INPS al pagamento diretto del lavoratori per il
periodo 29/12/2014-23/12/2015 (questo pagamento da parte dell'INPS
è iniziato). In data 18 settembre 2015 il Dipartimento trasporti ha
comunicato all'AVDA la volontà dell'ente di avvalersi della facoltà
prevista dall'articolo 5 del decreto Presidente della Repubblica
207 del 2010 di un intervento sostitutivo della stazione appaltante
in caso di inadempienza. In data 28/09/2015 si comunica al
Dipartimento che le retribuzioni dei mesi di luglio e agosto sono
state regolarmente corrisposte al personale dipendente. Poi in data
29/09 le Organizzazioni sindacali, a seguito dell'emanazione del
decreto ministeriale, a causa del ritardo della presentazione della
domanda, hanno chiesto conto alla società, e quindi c'è una
vertenza sindacale tra le Associazioni sindacali e la società
rispetto al pagamento di quel periodo.
Qui salto gli ultimi passaggi che mi portano a dire quello che
ho detto all'inizio e vado a concludere. Stante la normativa
vigente, essendo partito il decreto ministeriale, noi non dobbiamo
consentire l'erogazione dell'anticipo perché già provvede l'INPS.
Il fatto che in questo periodo ci sia stata una prima erogazione e
una sospensione può essere imputabile a verifiche ispettive dovute
in caso della richiesta di cassa integrazione di questa natura. Per
conto nostro oggi abbiamo messo a disposizione l'ufficio per
favorire questo incontro tra la proprietà e le Organizzazioni
sindacali...
Presidente
- Vediamo di concludere...
...e chiederemo, se sarà possibile, di accedere ad alcune
informazioni rispetto ai tempi dell'ispezione in essere.
Grazie.
Presidente -
Grazie Assessore. La parola al collega
Cognetta.
Cognetta (M5S)
- Sì, grazie Presidente e grazie
Assessore.
Adesso mi sembra un po' più chiara la questione, perché in un
primo tempo pareva che invece fosse Finaosta che, attraverso una
delibera, dovesse anticipare la cassa integrazione. Lei oggi mi
dice che non è così perché per legge non possiamo più farlo in
quanto ci è arrivato il decreto dal Ministero del lavoro e quindi
non dovremmo più poterlo fare. Tutto quanto parte dal fatto che,
sì, è vero, hanno preso parte della cassa integrazione che doveva
essere erogata, però sostanzialmente mancano 8 mesi a questi
lavoratori, in particolare poi mancano a coloro che sono in CIG a
zero ore, perché ce ne sono, c'è una parte che lavora e prende una
parte di stipendio e una parte in cassa integrazione, piccola o
grande, a seconda, fino al massimo del 50 percento (so che in
genere non supera il 20-25 percento), e una parte invece è a zero
ore, quindi senza la cassa integrazione non riceve nulla. Tra
l'altro poi questa cassa integrazione è di due tipi: una dell'INPS
di Aosta e una del Fondo Volo. Da quello che so io, l'anticipo si
può fare solo sull'INPS di Aosta e non sulla parte Fondo Volo che,
invece, è la parte più grossa perché è il 60 percento di quello che
dovrebbero prendere.
Il punto qual è? È che...ne avevamo già parlato assieme, se si
ricorda, un po' di tempo fa, proprio per capire, perché in un primo
tempo sembrava che la cosa si fosse sbloccata proprio con quel
decreto, che diceva che finalmente l'avrebbero pagata, ed è questo
quello che sapevano anche i lavoratori: i lavoratori erano convinti
che fosse una delibera di Giunta che stava aspettando per dare
mandato a Finaosta di fare i pagamenti...invece oggi abbiamo
chiarito che non dipende dalla Giunta ma è l'INPS che deve erogare
direttamente, se ho capito bene la risposta...benissimo.
Grazie.
Presidente -
Grazie collega. Punto 6 all'ordine del
giorno.
