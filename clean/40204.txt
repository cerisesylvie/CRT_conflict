Classificazione
ASSISTENZA SOCIALE
Assistenza socio-sanitaria
Disabili



Oggetto del Consiglio n. 3065 del 5 dicembre 2017 - Resoconto
OGGETTO N. 3065/XIV - Interpellanza: "Ritardi nella
realizzazione del centro educativo assistenziale per persone
disabili nel Comune di Gressan".
Rosset (Presidente) -
Punto n. 23 all'ordine del giorno.
Per l'illustrazione, ha chiesto la parola il Vicepresidente
Morelli. Ne ha facoltà.
Morelli (ALPE) -
Ritorniamo su un argomento già trattato
diversi anni or sono - credo ormai cinque o sei - quello del
costruendo CEA di Gressan. I CEA sono centri educativi
assistenziali, sono una realtà molto importante della nostra
organizzazione del
welfare
. Sono centri diurni che ospitano
i disabili, dando loro la possibilità di ottenere un'integrazione
(anche lavorativa), di svolgere attività che qualificano anche le
persone. Sono strutture che apportano un sostegno importante alle
famiglie. La scorsa settimana si è tenuto un convegno, un momento
di riflessione, che ha coinvolto anche i CEA, che sono nati in
Valle d'Aosta circa una ventina di anni fa e che nel tempo hanno
cercato di adeguarsi al mutare delle esigenze.
Il CEA di Gressan nasce dall'esigenza di costruire una struttura
nella zona di Aosta per sopperire alla mancanza di posti in questa
zona e anche per sopperire alle esigenze dell'Alta Valle, dove non
è presente nessun CEA. Nasce dal lascito di una famiglia di
Gressan, che ha voluto donare all'Amministrazione regionale un
terreno, vincolandone la destinazione proprio alla realizzazione di
un centro. Il lascito riguardava una superficie complessiva di
circa 2.900 metri quadrati da destinare alla realizzazione di una
struttura da adibire a centro educativo assistenziale per persone
disabili. Nel 2005 il Consiglio regionale approvava una convenzione
tra l'Amministrazione regionale e la famiglia per l'acquisizione di
questo terreno. Convenzione che prevedeva una clausola: che la
realizzazione della struttura non prendesse più di dieci anni,
oltre i quali il terreno sarebbe dovuto tornare di proprietà della
famiglia. Ma anche un'altra clausola era prevista: entro i primi
cinque anni l'Amministrazione regionale avrebbe dovuto essere in
grado di far partire i lavori di costruzione. Il percorso per la
costruzione di questa struttura è stato alquanto travagliato,
perché si sono verificati in questi anni alcuni intoppi, quegli
intoppi che molto spesso caratterizzano i lavori pubblici. Si è
passati attraverso due cessioni di affitto da parte delle imprese
che si erano aggiudicate i lavori e il tutto, naturalmente, ha
subìto dei rallentamenti. Da parte della famiglia vi era stata -
comprendendo evidentemente le difficoltà che avevano caratterizzato
questo percorso di realizzazione - la concessione di una proroga di
un anno, che, a quanto leggiamo nelle delibere, è scaduta. L'atto
di convenzione, stipulato in data 20 febbraio 2006 tra la Regione
autonoma e la famiglia proprietaria, prevedeva che le opere fossero
terminate entro dieci anni dalla sottoscrizione della stessa
convenzione e successivamente, in data 31 ottobre 2014, la famiglia
ha comunicato l'assenso a concedere una proroga di un anno per la
conclusione dell'opera, subordinandola al fatto che la struttura
venisse completata in ogni sua parte secondo quanto previsto dal
progetto esecutivo, ivi compresi gli spazi per il sollievo. Dunque
la proroga è scaduta il 20 febbraio 2017.
Quindi noi oggi siamo a richiedere all'Assessore competente lo
stato dell'arte della costruzione di questo CEA, per quali ragioni
non sia ancora stato completato, nonostante l'allungamento dei
tempi, e quali siano i tempi entro i quali si prevede che la
struttura possa finalmente diventare operativa per rispondere a
delle esigenze reali e stringenti da parte dei cittadini.
Presidente -
Per la risposta, ha chiesto la parola
l'assessore Bertschy. Ne ha facoltà.
Bertschy (UVP) -
Rispondo anche a nome del collega
Baccega, che ha ereditato dal collega Borrello la situazione a sua
volta ereditata dal collega Baccega e, se andiamo fino al 2005,
l'eredità diventa lunga.
Visto che rappresentiamo l'amministrazione pubblica, della
situazione di questo investimento pubblico non possiamo che
vergognarci oggi, perché mettere dieci anni per realizzare un'opera
pubblica (dodici ormai), è il sintomo, il sinonimo e l'evidenza di
come non funziona il sistema della gestione degli appalti, degli
investimenti, della realizzazione dei desideri dei cittadini.
Quindi oggi rispondere è dovuto, ma è una risposta di "vergogna"
per il sistema non solo dei dirigenti, delle imprese e del sistema
tutto dei professionisti, perché arrivare così dopo tanto tempo a
dare una risposta a un investimento, che doveva dare una risposta a
persone che tra l'altro - come ha ben ricordato la collega Morelli
- ne hanno bisogno - sono persone che hanno necessità di stare in
locali migliori, più ampi e più utili a realizzare i servizi per i
quali sono stati pensati - non può che essere da sottolineare con
amarezza.
Detto questo, in questi mesi - come nei mesi che hanno visto
l'attenzione da parte dell'attuale Presidente della Giunta, collega
Viérin - abbiamo continuamente sollecitato l'Assessorato ai lavori
pubblici che, a sua volta ha sollecitato l'impresa, che a sua volta
ha sollecitato i collaudatori, di arrivare alla conclusione di
questi lavori, perché attualmente i ragazzi del CEA stanno in un
altro edificio - nei locali della fondazione
Ollignan -
e
hanno necessità di avere questa sede. Il 27 luglio 2016 (alcuni)
lavori sono terminati, ma da allora a oggi c'è stato tutto un
problema legato ad alcuni interventi che l'impresa è dovuta tornare
a fare per poter collaudare l'opera. Alcuni interventi sono stati
realizzati in questi giorni, alcuni si stanno avviando a
conclusione; si tratta d'interventi di tipo strutturale e
d'interventi sugli spazi esterni dell'edificio. Nel frattempo noi
abbiamo lavorato all'appalto per la fornitura degli arredi: abbiamo
avuto in consegna la struttura e in questi giorni stiamo
provvedendo ad arredare il CEA. Quindi siamo alla fine di questo
lunghissimo iter, i termini a questo punto dovrebbero essere per i
primi giorni del prossimo anno. Rimane da acquisire l'agibilità,
che si ottiene dopo aver collaudato tutte le opere, ed è un
documento che a noi servirà nella fase in cui dovremo dare ai
ragazzi e al personale che opera nei CEA la possibilità di
utilizzare i locali.
Quindi in questa fase abbiamo i locali per arredare, per mettere
dentro i mobili e aspettiamo a giorni di avere anche l'agibilità
della struttura, di modo che (speriamo nei primi giorni del
prossimo anno) si possa dare la possibilità di cominciare ad
utilizzarla e soprattutto rispettare l'impegno che
l'Amministrazione regionale ha assunto con la signora Curtaz, che
non possiamo che ringraziare per la pazienza che ha avuto e per
l'attenzione che ha dato con la sua donazione a un importante
servizio come quello che andiamo a concludere dopo così tanti
anni.
La risposta che le do è questa. Non le leggo neanche il
passaggio più giuridico, perché mi sembra di prendere in giro chi
ci ha dato la possibilità di realizzare questo investimento.
Quindi l'impegno è quello di chiudere il più velocemente
possibile (in questi giorni) i lavori per permettere a tutti di
finalmente utilizzare questa struttura.
Presidente -
Per la replica, ha chiesto la parola la
consigliera Morelli. Ne ha facoltà.
Morelli (ALPE) -
Assessore, se da una parte trovo
pretestuoso il rimpallo da un Assessore all'altro, dall'altra
apprezzo l'onestà intellettuale della sua risposta. È assolutamente
vero ciò che dice e mi permetto di fare tre considerazioni.
La prima. Abbiamo la necessità di aumentare i posti all'interno
dei CEA, in particolare in questa zona, a cui fa riferimento anche
tutta l'Alta Valle che è completamente sprovvista di questo tipo di
servizio. Vi è una mancanza, quindi, alla quale dobbiamo sopperire
nel più breve tempo possibile, perché questo comporta dei disagi di
spostamento per gli utenti e conseguentemente delle oggettive
difficoltà di fruizione da parte delle famiglie degli utenti.
La seconda considerazione l'ha già anticipata lei. È
assolutamente spiacevole e riprovevole che da parte
dell'Amministrazione regionale non vi sia il rispetto degli impegni
presi nei confronti di una famiglia - la famiglia della signora
Curtaz, che lei ha nominato, io non lo avevo fatto per semplice
pudore ma è giusto riconoscere loro tutti meriti che competono -
famiglia che, con un senso civico raro, ha fatto dono di una sua
proprietà, ponendo giustamente delle condizioni di fruizione. Il
tempo di dieci anni era evidentemente considerato congruo e ritengo
che la proroga di un anno ulteriore avrebbe dovuto consentire
l'ultimazione dei lavori. Credo che, veramente, sarebbe
assolutamente auspicabile più rigore, in particolare in casi come
questi.
La terza ed ultima considerazione è più di carattere generale.
Dieci anni per la realizzazione di una struttura di questo tipo
sono veramente troppi. È una struttura che - e lo si legge molto
bene in tutta la documentazione, copiosa, che abbiamo a
disposizione - deve essere debitamente concepita e studiata,
rispondendo ai requisiti e a
standard
richiesti proprio
dalla normativa, ma anche dalle esigenze particolari a cui deve
rispondere questo tipo di struttura. Non si tratta di un edificio
che deve accogliere degli uffici, ma che deve accogliere un centro
educativo assistenziale, quindi con requisiti e necessità di
soddisfare bisogni molto specifici. Dieci anni sono oggettivamente
troppo lunghi, ma anche in funzione dell'evoluzione che queste
strutture devono poter garantire, in funzione dell'evoluzione dei
bisogni. E questo è stato detto in modo molto chiaro al convegno
della scorsa settimana, dove un pomeriggio è stato proprio dedicato
ai CEA e a ripercorrere la loro storia e di come queste strutture
sono cambiate nel tempo.
Quindi sarebbe veramente auspicabile che per questo tipo di
strutture si adottassero metodologie di costruzione più agili, più
moderne e meno rigide, tali da consentire anche una realizzazione
più rapida. La ringrazio comunque della risposta.
