Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 610 del 12 novembre 1982 - Resoconto
OGGETTO N. 610/VII - SOLIDARIETA' ALLE COMUNITA' EBRAICHE
ITALIANE E IMPEGNO PER ADDIVENIRE AD UN RECIPROCO RICONOSCIMENTO
FRA OLP E ISRAELE. (Inizio di discussione di mozione).
PRESIDENTE:
Do lettura del testo della mozione presentata
dal Consigliere Minuzzo:
MOZIONE
In questi giorni abbiamo assistito nel Paese ad una crescente
fomentazione di odio nei confronti del popolo ebraico. A nulla sono
valsi i richiami, pur autorevoli, che sono stati levati per
arginare un antisemitismo che stava insorgendo.
Con l'attentato alla Sinagoga ebraica di Roma è ripresa in
tutta la sua brutalità la violenza contro un popolo che già ha
pagato con la morte e la deportazione l'odio antisemita predicato
dal nazi-fascismo;
IL CONSIGLIO REGIONALE
PREOCCUPATO per l'insidia dell'antisemitismo strisciante
della ripresa di una discriminazione che già si era avuta nella
decisione di alcune organizzazioni sindacali di boicottare i voli
da e per Tel Aviv e nell'attentato di Milano;
REPRIMENDO la profonda e commossa solidarietà politica e
morale alle famiglie dei colpiti, alle Comunità ebraiche italiane e
in particolare a quella di Roma;
CONVINTO che la lotta all'antisemitismo sia un dovere di
tutte le istituzioni democratiche;
DA MANDATO
al Presidente del Consiglio regionale di farsi interprete dei
sentimenti di solidarietà alle Comunità ebraiche italiane e
impegnare il Governo italiano ad operare affinché si giunga ad un
reciproco riconoscimento tra OLP e Israele.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Anche questa mozione probabilmente
non è più tanto tempestiva in quanto è già stata rinviata dal
passato Consiglio, però ritengo sia necessario da parte del
Consiglio regionale della Valle d'Aosta manifestare contro queste
azioni di crescente antisemitismo che stanno venendo avanti nella
nostra nazione. Qualche collega avrà da obiettare sul fatto che si
dà mandato al Presidente del Consiglio di farsi interprete dei
sentimenti di solidarietà alle comunità ebraiche italiane mentre si
impegna il Governo italiano ad operare affinché si giunga ad un
reciproco riconoscimento fra l'OLP e Israele; ma la questione del
Governo attuale penso non possa inficiare questa mozione in quanto
prima o poi un Governo lo si dovrà fare. Al momento, fintanto che
non si andrà a nuove elezioni, questo Governo, seppure
dimissionario qualora il Parlamento non gli rinnovi la fiducia,
rimarrà in carica. Ritengo sia necessario, dopo tutta questa
campagna montata dai media di diversa parte, manifestare la nostra
solidarietà al popolo ebraico.
Il semitismo crescente, queste manifestazioni di solidarietà
esclusiva nei confronti dell'OLP, hanno un po' fatto degenerare
quella che era l'opinione italiana sul popolo di Israele;
oltretutto non si può confondere lo Stato di Israele con la
popolazione di Israele, per cui per questa mozione come per l'altra
sono disponibile ad eventuali emendamenti che i colleghi Capigruppo
vorranno suggerire ai colleghi Consiglieri, cosicché la
manifestazione sia condotta nel modo più unitario possibile.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol.-Nuova Sin.):
Nell'esprimere il
mio parere su questa mozione, vorrei un po' precisare che qui si
sta facendo una certa confusione fra antisemitismo, antiebraismo,
sionismo, antisionismo e opposizione alla politica che sta
conducendo in questo momento il Governo Begin. Ritengo che tutti
debbano essere fermamente contrari a qualsiasi azione terroristica
condotta nei confronti di persone inermi, quali quelle che stavano
uscendo dalla Sinagoga a Roma, intente a fare qualcosa di
assolutamente legittimo e non dannoso per nessuno. Sono stati
colpiti dei bambini e questo fatto ce la rende ancora più
ripugnante; tuttavia una parte di questa mozione non è accettabile
e mi riferisco al punto dove si dice: "Preoccupato per l'insidia
dell'antisemitismo strisciante". Ritengo che nelle intenzioni delle
organizzazioni sindacali non ci fosse quella di manifestare una
forma di antisemitismo, bensì una precisa e dura condanna del
comportamento del Governo di Tel Aviv, condanna che accomuna il
giudizio delle organizzazioni sindacali italiane, di gran parte
della popolazione italiana e dei mass media del mondo, ad una
percentuale fortissima della popolazione di Israele, quella stessa
che ha messo sotto accusa il Governo Begin ed i suoi ministri e li
sta processando pubblicamente per il loro comportamento nei
confronti della popolazione libanese e civile palestinese nei campi
di Beirut. Questa mozione quindi mi va bene, con l'esclusione della
parte che ho citato prima,
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Anche secondo noi bisogna apportare
qualche modifica alla mozione; proponiamo che si tolga il I° comma
ed il III° comma e cercherò di spiegarne il perché.
Il I° comma dice: "In questi giorni abbiamo assistito nel paese
ad una crescente fomentazione di odio nei confronti del popolo
ebraico"; credo che questa sia, anche per le caratteristiche
complessive che ha la popolazione italiana, un'accusa non
rispondente al vero. C'è in Italia una forte tensione di
solidarietà nei confronti di un popolo come quello palestinese, che
da trent'anni è senza patria, senza un territorio dove vivere e che
cerca di essere riconosciuto in quanto tale, di aver diritto ad una
sede stabile in cui vivere. Tuttavia, i sentimenti di solidarietà
della popolazione italiana nei confronti di questi diritti del
popolo palestinese ed il sentimento di condanna per i massacri
compiuti a Beirut non possono essere considerati come elementi di
antisemitismo. Vedo una distorsione in questo tipo di giudizio che
probabilmente è stata fatta propria da una parte degli israeliti
che vivono in Italia, ma che non corrisponde al vero. Gli Italiani
possono avere molti difetti ma non siamo mai stati molto sensibili
a pregiudizi di tipo razziale. Il fatto che il Papa e il Presidente
Pertini abbiano ricevuto Arafat non ha nulla a che vedere con
campagne di tipo antisemita; è solo un riconoscimento nei confronti
di un dirigente politico, di una popolazione che sta lottando per
suo diritto alla sopravvivenza ed all'esistenza. Ed anche le
iniziative prese dalle organizzazioni sindacali secondo me
rispondevano a quello stesso spirito.
Credo che si possa condannare l'antisemitismo, ogni atto di
terrorismo; in particolare esprimere alle famiglie colpite davanti
alla Sinagoga di Roma, tutta la solidarietà del Consiglio
regionale, ma che non si possa con la votazione della mozione
avallare un giudizio che secondo me è errato. Come gli Israeliti
chiedono che si distingua fra sionismo ed ebraismo, fra le
iniziative del Governo di Begin e la volontà complessiva del popolo
israeliano, allo stesso modo crediamo che loro, per non essere
sottoposti a giudizi errati, dovrebbero distinguere fra gli atti
terroristici che possono essere promossi da una parte del popolo
palestinese o da alcune organizzazioni, ed invece quella che è una
lotta più complessiva di un intero popolo che ha rinunciato
attraverso la sua organizzazione principale a forme di lotta
terroristiche, e quindi si debba da parte delle comunità
israelitiche italiane, come poi è stato fatto, non avere questo
giudizio sugli atti compiuti da esponenti religiosi o politici
italiani. Quindi siamo d'accordo nel condannare nel modo più fermo
sia il risorgere dell'antisemitismo, che gli atti di terrorismo
compiuti da gruppi palestinesi; non crediamo che si possa con una
pennellata unica dare una tinta complessiva a cose molto
differenti.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Modificare i termini "in questi
giorni" mi sta bene, perché di fatto oggi non stanno succedendo
queste cose. Per replicare anche al Consigliere Mafrica, dopo
l'attentato alla Sinagoga di Roma ci sono stati altri attentati
contro Circoli o Case ebraiche, quindi se vogliamo variare i giorni
in mesi, non è questo il problema: il concetto è che queste
manifestazioni hanno continuato ad essere.
Per venire incontro a quanto ha chiesto il Consigliere
Carlassare, al I° comma va bene chiudere la frase dopo "Preoccupato
per l'antisemitismo strisciante".
PRESIDENTE:
Ha chiesto di parlare il Consigliere
Lustrissy, ne ha facoltà.
LUSTRISSY - (D.P.):
Chiedo, se fosse possibile, una breve
sospensione per concordare un testo, perché ritengo che in questa
mozione il problema trattato, che pur condividiamo, sia affrontato
in modo abbastanza superficiale. Eventualmente, quando si discutono
le leggi, due o tre Consiglieri si riuniscono per mettere a punto
la mozione. Se poi si vuol lasciare così, mi asterrò dalla
votazione.
PRESIDENTE:
La proposta del Consigliere Lustrissy mi
sembra valida. Procediamo con le mozioni, quando affronteremo le
leggi, i Consiglieri Lustrissy, Mafrica, Minuzzo e Carlassare
possono senza allontanarsi dall'aula per motivi di numero cercare
insieme la soluzione.
