Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1816 del 12 febbraio 1986 - Resoconto
OGGETTO N. 1816/VIII - APPLICAZIONE IN VALLE D'AOSTA DELLE
NORME CONCORDATE SULL'INSEGNAMENTO DELLA RELIGIONE NELLA SCUOLA.
(Interrogazione e interpellanza)
PRESIDENTE
: Do lettura dell'interrogazione presentata dal
Consigliere Viberti:
INTERROGAZIONE
PRESO ATTO
dell'Intesa, stipulata il 14 dicembre 1985
fra il Ministero della Pubblica Istruzione ed il Presidente della
Conferenza Episcopale Italiana, sull'insegnamento della religione
nelle scuole pubbliche.
ESAMINATA
la richiesta diramata il 20 dicembre 1985
dal Ministro della Pubblica Istruzione per l'esecuzione della
citata Intesa;
ESAMINATA
altresì la mozione approvata dalla Camera
dei Deputati lo scorso 15 gennaio con cui si impegna il Governo a
modificare alcune disposizioni contenute nella Circolare del
20.12.1985;
EVIDENZIATA
l'assurdità pedagogica di alcune
disposizioni contenute nell'Intesa (come l'introduzione di due ore
di religione cattolica nella scuola materna);
EVIDENZIATO
altresì che l'applicazione dell'Intesa
porrà problemi di difficile soluzione a presidi, direttori
didattici, collegi dei docenti e creerà notevole imbarazzo fra i
genitori;
ESPRESSO
un giudizio negativo sul contenuto
dell'Intesa che privilegia una impostazione confessionale dando una
risposta gravemente distorta alle esigenze di studio e conoscenza
dei fatti religiosi e dei loro valori;
RICORDATO
che la Regione Valle d'Aosta deve esercitare
le sue competenze autonomistiche rifiutandosi di dare semplice
attuazione all'Intesa, ma aprendo il necessario confronto con il
Ministero della Pubblica Istruzione;
il sottoscritto Consigliere regionale
INTERROGA
l'Assessore alla Pubblica Istruzione per sapere:
1) qual è il giudizio della Giunta regionale sulla citata
Intesa;
2)
quali disposizioni sono state finora impartite ai
responsabili delle scuole di vario ordine e gradi dipendenti dalla
Regione;
3)
quali iniziative sono state assunte nei confronti
del Ministero della Pubblica Istruzione per giungere ad una
applicazione dell'Intesa che sia conforme alle prerogative
autonomistiche della nostra Regione ed alle esigenze della sua
popolazione;
4)
quali provvedimenti si sono assunti per evitare
l'introduzione nelle scuole materne regionali delle due assurde ore
settimanali di religione cattolica.
PRESIDENTE
: Do lettura dell'interpellanza presentata dai
Consiglieri Torrione e Breuvé:
INTERPELLANZA
Il Parlamentare valdostano, On. Dujany, ha richiesto che le
nuove norme sull'ora di religione non siano applicate in Valle
d'Aosta come invece stabilisce l'intesa firmata il 14.2.1985 tra il
Ministro della Pubblica Istruzione e la Conferenza
Episcopale.
Secondo quanto affermato dall'On. Dujany sarebbe opportuno un
confronto tra l'istituzione autonomistica, cioè l'Amministrazione
regionale, e la Chiesa locale.
A prescindere dalla validità o meno di tale iniziativa,
discutibile peraltro proprio sul piano del confronto fra un
organismo religioso e un'istituzione a carattere
politico-amministrativo quale appunto il Consiglio regionale, non
si può non riflettere su un'osservazione dello stesso On. Dujany il
quale afferma che "il dibattito sull'ora di religione ci offre
un'occasione che stimo molto importante per dare un contenuto alla
nostra autonomia. Sarebbe un peccato perderla".
Stando a notizie di stampa il Vescovo di Aosta Ovidio Lari ha
dimostrato di apprezzare la proposta del Parlamentare valdostano ma
non ha assunto al riguardo nessuna iniziativa, precisando anzi
"credo che in questa Regione non vi sia nulla di particolare per
una deroga all'intesa del 1985 anche se non sono contrario
all'apertura di un dibattito
.
Ma non sarà la Chiesa a
sollecitarlo, non sarà il clero valdostano a dare l'impressione di
voler cercare, in qualche modo, un privilegio per le popolazioni
locali".
Tutto ciò premesso i sottoscritti Consiglieri regionali
Gianni Torrione e Lilliana Breuvé
INTERPELLANO
il Presidente della Giunta per conoscere:
a)
se l'iniziativa assunta dall'On. Dujany è stata
preventivamente concordata con la Giunta regionale;
b)
se comunque la Giunta regionale
è
intenzionata ad aprire un confronto con la Chiesa locale sul
problema dell'ora di religione ed in caso affermativo se di tale
problema sarà investito il Consiglio regionale;
c)
se la Giunta regionale ritiene di dover condividere
l'affermazione dell'On. Dujany secondo cui "il dibattito sull'ora
di religione ci offre un'occasione molto importante per dare
contenuto alla nostra autonomia".
PRESIDENTE
: Do lettura dell'interpellanza presentata dai
Consiglieri Cout e Mafrica
INTERPELLANZA
La circolare n. 368 del 20 dicembre 1985 del Ministro alla
Pubblica Istruzione On. Franca Falcucci, inviata ai vari
Provveditorati agli Studi, ai Sovrintendenti scolastici della
provincia di Bolzano e della Regione Valle d'Aosta, agli Intendenti
scolastici per la scuola in lingua tedesca di Bolzano e per la
scuola delle località ladine di Bolzano e per conoscenza
all'Assessore alla Pubblica Istruzione della Regione Autonoma della
Valle d'Aosta, concernente l'insegnamento della religione nelle
scuole pubbliche di ogni ordine e grado, ha sollevato problemi e
creato discussioni nel paese tra i genitori, gli studenti, gli
insegnanti.
Essa ha inoltre provocato un ampio ed in certi momenti
convulso dibattito tra le varie forze della stessa maggioranza
parlamentare ed ha sollecitato critiche nei confronti dell'operato
del Ministro alla Pubblica Istruzione perché non ha sottoposto
preventivamente al Parlamento i vari testi di legge e gli accordi
con i quali si dà attuazione al Concordato o ad Intese con altri
culti e perché, secondo molti, il Ministro ha posto in essere
tentativi per intaccare alcune acquisizioni fondamentali del nuovo
concordato, in modo particolare - nei modi di attuazione - quella
relativa alla piena facoltatività dell'insegnamento
religioso.
Tant'è che, per superare il dibattito
in Parlamento e
per evitare un voto a sorpresa su mozioni presentate, la
maggioranza è ricorsa al voto
di fiducia su di un documento,
che ha fatto decadere tutte le mozioni e che modifica la circolare
del Ministro Falcucci.
A proposito della circolare del Ministro e della sua
applicabilità o meno in Valle d'Aota, abbiamo avuto modo di leggere
dagli Organi di informazione alcune prese di posizione.
L'articolo su "La Stampa" del 16 gennaio 1986 riporta
l'intervento in Parlamento del deputato della Valle d'Aosta con cui
l'On. Dujany ha richiesto che le nuove norme per l'insegnamento
della religione cattolica non vengano applicate nelle scuole
valdostane, ponendo l'accento sul protocollo addizionale
dell'accordo che tiene in considerazione le peculiarità di alcuni
territori italiani e, in modo particolare, delle regioni di
confine.
Nel proseguo dell'articolo l'On. Dujany afferma che:
"I motivi che giustificano la proposta di continuare nella
prassi precedente in merito all'insegnamento della religione in
Valle d'Aosta sono sostanzialmente due: uno di carattere storico,
l'altro di carattere più strettamente politico, giuridico e
amministrativo".
Dans un communiqué le Comité Exécutif de l'Union Valdôtaine,
après la réunion du 14 janvier 1986 dit que le problème de l'heure
de religion dans les écoles est essentiellement un problème de
respect des convictions personnelles de chaque individu et que:
"l'Union Valdôtaine, rappelant le particularisme de notre Pays et
l'organisation spéciale de notre école, estime que ce problème doit
trouver une solution en Vallée d'Aoste conforme à l'esprit du
nouveau Concordat et que la circulaire du Ministre Falcucci n'est
pas applicable chez nous".
Ricordiamo a proposito di questi problemi anche una
precedente discussione avvenuta nel mese di marzo del 1979 in
Consiglio regionale su di una mozione dei Consiglieri Dujany,
Pollicini, Lanivi e Maquignaz che si era risolta con la votazione
della mozione stessa e con il mandato alla Giunta regionale "perché
operi per ottenere dal Governo centrale e dalla apposita
Commissione parlamentare preposta alla revisione del Concordato che
il rispetto
e la protezione del diritto linguistico delle
minoranze siano riconosciuti anche dal nuovo Concordato tra i
fondamenti dell'auspicata unità europea e della concordia
linguistica".
Ciò premesso, e tenendo conto che i genitori
o
gli
alunni dovranno comunque sapere in tempo e con precisione cosa fare
a proposito della scelta
o
meno dell'insegnamento della
religione;
I sottoscritti Consiglieri regionali
INTERPELLANO
l'Assessore alla Pubblica Istruzione e
la Giunta per
sapere:
1)
quali sono stati i passi fatti per ottenere quanto
deliberato dalla predetta mozione, discussa nell'adunanza del
Consiglio regionale del 14-15 marzo 1979;
2)
se l'Assessore ritiene applicabile in Valle le
disposizioni che verranno impartite nel resto d'Italia a seguito
del dibattito in Parlamento;
3)
se intende impartire disposizioni nuove (quali) o
diverse o ad operare (e come) per arrivare ad accordi a livello
nazionale con i quali vengano maggiormente rispettate le nostre
peculiarità;
4)
se non crede opportuno che eventuali nuove
disposizioni, riguardanti materie di delicato interesse e questioni
di democrazia, vengano affrontate in un dibattito in Consiglio
regionale o in una apposita Commissione.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Io dividerei subito questo problema,
sollevato anche da Consiglieri di altri Gruppi, in due parti: un
problema più immediato che si riferisce al modo in cui dovrebbe
essere insegnata la religione nelle scuole statali che, come
materia di insegnamento, rientra comunque in un discorso di difesa
delle nostre particolarità linguistiche anche in applicazione degli
articoli 39 e 40 dello Statuto, per l'insegnamento in francese in
applicazione del bilinguismo; un problema meno immediato e di
carattere più generale riguardante la revisione del Concordato,
soprattutto per gli aspetti e per le aspettative che possono
interessare la Valle d'Aosta.
Per quanto concerne la prima questione, e cioè l'ora di
religione in sé, mi risulta che, al di là di quello che è stato
detto o dei problemi che sono stati sollevati attraverso gli organi
di informazione, fino ad ora la Regione non abbia fatto altro che
comunicare, per competenza, alle varie scuole la "Circolare
Falcucci", così com'era, perché venisse applicata. Intanto bisogna
distinguere tra quello che si è fatto, quello che può essere fatto
e quello che, eventualmente, si potrebbe fare, anche per vedere
quello che si può fare al momento attuale, tenendo conto del nostro
Statuto. L'on. Dujany ha ricordato che nel protocollo addizionale
della ratifica ed esecuzione dell'accordo firmato a Roma il 18
febbraio del 1984, che apporta delle modifiche al Concordato del
1929 tra la Repubblica Italiana e la Santa Sede per ciò che
riguarda l'art. 9, cioè per l'applicazione del Concordato per
l'insegnamento della religione nelle scuole, non esistono
disposizioni che pregiudicano il regime vigente nelle regioni di
confine, nelle quali la materia è disciplinata da norme
particolari.
Io però mi sono anche chiesto quali sono queste norme ed ho
voluto cercare quelle che si riferiscono alla Valle d'Aosta. Dirò
subito che quel documento del 1947, al quale faceva riferimento
l'on. Dujany, potrebbe essere la bozza di pre-Statuto, in cui si
diceva chiaramente che alcune materie sarebbero state insegnate in
francese e tra quelle c'era appunto l'insegnamento della religione,
ma oltre a quel documento io non ho trovato altro. Mi sembra che
per le altre regioni a statuto speciale esistano norme particolari
solo per il Trentino-Alto-Adige in ordine alle diversità inerenti
alcuni aspetti dello Statuto che hanno consentito di individuare
meglio le questioni che invece sono state tralasciate negli Statuti
delle altre Regioni.
Secondo me non è neanche giusto dire: "Avremmo dovuto... avremmo
competenze...", mentre sarebbe meglio dire: "Si potrebbe fare...";
oppure: "Siamo arrivati in ritardo". Io ricordo che proprio nel
1979, su una mozione presentata dall'allora Gruppo dei D.P.,
dall'On. Dujany, allora consigliere regionale, si era discusso
delle bozze parlamentari per la revisione del Concordato e delle
proposte che noi avremmo dovuto fare, come Regione Valle d'Aosta.
La mozione terminava chiedendo un impegno alla Giunta perché -
diceva esattamente - "operi per ottenere dal Governo centrale e
dall'apposita Commissione parlamentare preposta alla revisione del
Concordato, che il rispetto e la protezione del diritto linguistico
delle minoranze siano riconosciuti anche dal nuovo Concordato tra i
fondamenti dell'auspicata unità europea e della concordia
linguistica". Già in tutte le bozze del Concordato che erano state
presentate non c'erano più indicazioni affinché venisse usata la
lingua italiana, così com'era scritto nel Concordato del 1929 e
quindi mi chiedo se la Giunta non avesse dovuto agire per ottenere
qualcosa di più, visto che ora rivendichiamo delle competenze che
ci vengono negate, sempre che qualcuno voglia proprio rivendicare
questo aspetto.
Cosa si può fare? Noi concordiamo sull'opportunità di cercare
quello che può essere fatto e chiediamo solo che, se qualcosa deve
essere fatta, sia fatta in Consiglio regionale, con la discussione
e l'apporto di tutte le forze politiche o che comunque sia fatta in
un'apposita Commissione nella quale si potrebbero avanzare tutte le
proposte possibili. Ricordo, ad esempio, che nella discussione del
1979, sempre sulla mozione presentata dall'allora Gruppo dei D.P.,
la maggioranza dei Consiglieri intervenuti si era dichiarata
addirittura d'accordo a superare il Concordato tra la Repubblica e
la Santa Sede. In proposito cito il Consigliere De Grandis, il
Consigliere Riccarand, l'allora Presidente della Giunta, Andrione,
e cito, addirittura, l'allora Consigliere regionale Fosson che, a
proposito del Concordato, diceva che esso era stato stipulato tra
la Santa Sede ed un Governo totalitario e che, essendo il nostro
regime di governo completamente diverso, sarebbe stato opportuno
superare il precedente Concordato. A questo punto, se la Regione è
d'accordo, potremmo anche chiedere di superare il Concordato tra la
Repubblica e la Santa Sede; forse non avremo il peso politico
necessario per arrivare fino a ciò, però, proprio perché la
revisione delle norme concordatarie deve fare ancora una lunga
strada, noi pensiamo che, comunque, potrebbero essere fatte oggi
alcune cose, specie per quanto riguarda l'applicazione delle nuove
idee recepite nella revisione del Concordato.
Noi siamo propensi quindi a vedere se si può costruire una
scuola diversa, dalla materna alle scuole medie superiori; se fino
al momento attuale la scuola ha avuto il suo cardine principale
sull'insegnamento religioso e cattolico, direi che sarebbe
opportuno fare di tutto affinché nella nuova applicazione si vada
verso una scuola laica, pluralistica e di confronto. In essa anche
lo stesso insegnamento religioso e concordatario, nonché gli
eventuali insegnamenti di altre confessioni, dovranno essere tenuti
nel dovuto conto, proprio per le finalità più specifiche che
dovrebbero caratterizzare la nuova scuola: la conoscenza e
l'apprendimento. Queste finalità dovrebbero essere orientate più
verso l'apprendimento razionale e non verso l'aspetto confessionale
o comunque legato al culto. Si tratta quindi di una scuola che
riconosca la presenza della cultura nella storia dei Paesi e delle
nostre specificità nella Valle d'Aosta. In questo senso qualcosa
può essere fatto e siamo ancora in tempo per farlo e per avanzare
delle proposte.
Noi chiediamo che intorno a questo argomento venga interessato
tutto il Consiglio, affinché non si tratti solo di una proposta
dell'Assessore. Invece di far scegliere ai ragazzi l'insegnamento
religioso od una materia che non conosciamo ancora bene, noi ci
dichiariamo disponibili a fare una proposta, che parta dalla Valle
d'Aosta, e che tenda all'insegnamento di una materia uguale per
tutti, di una storia delle religioni, con particolare riferimento
alla Valle d'Aosta. Ma non siamo i soli a decidere e dovremmo anche
sentire la Curia ed il Vescovo che, come ricordava il Consigliere
Torrione nella sua interpellanza, sembra aver detto che per la
Chiesa valdostana va bene il testo del nuovo Concordato, sempre che
non ci sia qualcun altro che avanzerà delle nuove proposte.
Direi però che potremmo anche fare un piccolo sforzo per
discutere e riflettere, nonché per applicare meglio questo nuovo
insegnamento che, in qualche modo, dovremo pure avviare in Valle
d'Aosta, anche se con le modifiche che verranno apportate dal
Parlamento. Tanto per citare una delle grosse questioni ancora
aperte, ricordo che le ore di religione, almeno in Valle d'Aosta,
se e dove sarà possibile, potrebbero essere collocate all'inizio o
alla fine della giornata, anche perché è inconcepibile che nella
scuola materna o nella scuola elementare si possano spezzettare
queste due ore di religione, lasciando da parte alcuni bambini,
mentre altri saranno occupati nell'apprendimento della religione.
Mi sembra che questo sia uno dei grossi problemi, dal quale forse
conviene partire per avviare a soluzione l'intera questione.
Ripetiamo quindi che ci dichiariamo disponibili per effettuare una
discussione in una apposita Commissione, in attesa che sia poi
tutto il Consiglio a pronunciarsi sull'intera materia.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Il problema dell'ora di religione ha
travagliato le forze politiche a livello nazionale ed ha avuto una
storia non certo delle più esaltanti. Prendiamo atto di questa
situazione e del fatto che la "sortita" dell'On. Dujany ha fatto sì
che anche il Consiglio regionale debba occuparsi del problema. Data
la brevità dell'illustrazione dell'interpellanza, non starò a
ripetere quanto ha già detto, da un punto di vista generale, il
collega Consigliere Cout. Dico solo che non possiamo non fare
alcune riflessioni, perché l'applicazione del Concordato in Valle
d'Aosta fa sorgere alcune perplessità, sia per le considerazioni
che sono già state fatte, sia soprattutto alla luce
dell'interpretazione di quel protocollo addizionale che dice
appunto che le peculiarità di alcuni territori italiani, ed in modo
particolare delle regioni di confine, devono essere tenute in
debita considerazione all'atto dell'applicazione della circolare
del Ministro Falcucci.
Per profonda convinzione io non disconosco che la storia della
Chiesa valdostana è intimamente legata alla storia della cultura e
del popolo valdostano. È sufficiente rileggere un libro di Lin
Colliard sull'argomento per vedere quanto si intersecano le
posizioni culturali della nostra collettività con le impostazioni
della Chiesa valdostana. Questo ci fa dire che tale aspetto non
deve essere sottovalutato, però deve anche essere attentamente
considerata l'opportunità o meno che la storia della Chiesa
valdostana debba essere calata "tout court" nell'insegnamento della
religione in Valle d'Aosta. Se così non fosse, non riuscirei a
capire l'affermazione dell'On. Dujany e cioè che: " Il dibattito
sull'ora di religione ci offre un'occasione molto importante per
dare un contenuto alla nostra autonomia". Credo che egli si
riferisse a questo aspetto, perché non credo che il parlare
genericamente di religioni possa riempire di contenuti l'autonomia
valdostana, se non appunto per la peculiarità della Chiesa che, per
quanto riguarda l'aspetto linguistico ha esaltato la peculiarità
linguistica della nostra Regione.
Apriamo pure il dibattito, però mi sembra che il nostro
interlocutore, stando almeno a notizie di stampa, non ha accolto
questa interpretazione in termini molto entusiastici ed infatti, se
il pensiero del Vescovo della diocesi aostana è stato correttamente
riportato da "La Stampa", egli, smentendo un po' le caratteristiche
della Chiesa valdostana, dice: "Credo che in questa Regione non vi
sia nulla di particolare per una deroga all'intesa del 1985, anche
se non sono contrario all'apertura di un dibattito. Ma certamente
non sarà la Chiesa a sollecitarlo, non sarà il clero valdostano -
anche se ciò mi stupisce- a dare l'impressione di voler cercare, in
qualche modo, un privilegio per le popolazioni locali". Allora
occorre che ci si metta d'accordo per definire se tutto questo
discorso sulla Chiesa valdostana si cala nel concetto di autonomia
oppure no. Questo è un dibattito aperto al quale ha dato anche un
suo contributo la massima autorità ecclesiastica della Valle
d'Aosta e noi ci auguriamo che questo argomento venga dibattuto in
termini molto corretti e soprattutto, per quanto è possibile,
sereni.
Questo problema non può non interessare il Consiglio regionale
e, al di là della validità o meno dell'iniziativa dell'On. Dujany,
io vorrei chiedere se si tratta di un'iniziativa personale oppure
se la Giunta ha già concordato con l'On. Dujany un atteggiamento
comune sull'argomento, che tra l'altro è meritevole di un grande
approfondimento. Pregherei inoltre la Giunta di chiarirmi se è
intenzionata ad aprire questo dibattito ed eventualmente se il
Consiglio regionale, o un organismo a latere, come una Commissione
consiliare, possa partecipare al dibattito stesso. In questo caso,
per cercare di chiarirci l'impostazione dell'argomento, vorrei
sapere qual'è il pensiero della Giunta e della maggioranza sulla
possibilità che l'insegnamento della religione possa dare un
contributo molto importante alla nostra autonomia.
Non ho posto queste domande alla Giunta per spirito polemico,
perché non è nostra intenzione sollevare guerre di religione e
perché ci rendiamo conto della grande importanza che ha avuto il
clero valdostano nella storia della nostra collettività.
Desideriamo solo che sia ben chiaro il concetto che vogliamo "Dare
a Cesare quello che è di Cesare" e quindi che la separazione dei
poteri sia, in questo caso, ben netta e definita. Grazie.
PRESIDENTE
: Ha chiesto la parola l'Assessore alla
Pubblica Istruzione, Faval; ne ha facoltà.
FAVAL (U.V.):
Permettez-moi avant tout de vous proposer
une réflexion d'ordre général. Heureusement cette région n'a jamais
été touchée par des épisodes d'intolérance religieuse: on ne peut
pas parler dans l'histoire de la Vallée d'Aoste de guerres de
religion et le devoir du Conseil régional et des organes régionaux
est justement de continuer dans cette direction, en tenant compte
du fait que la religion catholique est une partie fondamentale de
l'histoire valdôtaine.
Je crois donc que je dois répondre aux questions posées par le
Conseiller Cout dans ce sens: la circulaire du Ministre Madame
Falcucci a été envoyée pratiquement à la fin du mois de décembre
1985 et est arrivée sur nos bureaux pendant la période des vacances
de Noël. Cette circulaire prévoyait la mise à jour, à partir du 7
janvier, c'est-à-dire à la rentrée des classes, de certaines
questions des différents organes de l'école. Immédiatement après la
réouverture des classes, et celle du Parlement Italien en même
temps, à la suite d'un débat, on a suspendu l'efficacité de la
circulaire du Ministre Falcucci. Nous sommes donc dans une phase
d'attente par rapport à ce que l'Etat d'un côté et le Vatican de
l'autre doivent poursuivre en ce qui concerne l'application du
Concordat.
Nous avons, en tant que Junte régionale, réfléchi et nous
pensons que, même pour ce qui est de l'enseignement de la religion
dans les écoles, nous devons défendre nos droits statutaires en
nous référant aux articles 39 et 40 du Statut. Mais nous avons
aussi pensé qu'il valait peut-être mieux attendre, afin de voir ce
qui se passera, pour mieux comprendre la marche qu'il nous faudra
suivre. Ce qui ne nous empêche évidemment pas, si on le jugera bon,
de porter cet argument en Commission, de débattre et de faire des
propositions. Nous sommes ouverts à toute éventuelle solution qui
observe un maximum de respect envers les citoyens de la Vallée
d'Aoste.
Je voudrais rappeler à Monsieur Cout que j'ai vérifié
personnellement les affirmations rapportées par les journaux et
attribuées à Monsieur Dujany, qui a parlé de la situation du 1947,
se référant lui aussi à une circulaire. Il y avait donc une
circulaire (que j'ai lue et dont si vous le voulez je vous donnerai
une photocopie) qui avait été envoyée au Directeur Didactique par
l'Assesseur à l'Instruction Publique, qui était à ce temps là
Monsieur l'Avocat Ernest Page, signée aussi par le Surintendant de
l'époque Monsieur Albert Deffeyes. Dans cette circulaire, à un
certain point, on disait d'enseigner les prières et les cantiques
en français; c'est un peu différent de ce que l'on aurait pu
comprendre d'après ce que les journaux ont rapporté.
Notre attitude est celle de défendre les droits statutaires en
ce qui concerne l'enseignement dans les écoles valdôtaines, qui
nous sont déférés par les articles 39 et 40 du Statut. Il y a eu
une certaine intervention et le Parlement a retenu qu'elle n'était
pas correcte, mais il ne nous appartient pas, ni en tant que Junte,
ni en tant qu'Assessorat, de faire des commentaires sur cela. Pour
le moment, nous préférons attendre de voir ce qui va se passer, car
il n'est pas dit que l'entente, que les deux organes intéressés
trouveront, ne respectera pas nos droits. Au cas contraire, nous
sommes là pour faire en sorte que l'on respecte ce qu'on avait dit
en 1948, que nous pouvions et devions faire dans les écoles.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Pour ce qui est des requêtes des
Conseillers Torrione et Breuvé, "se l'iniziativa assunta dall'On.
Dujany è stata preventivamente concordata con la Giunta regionale",
alors que nous discutions des normes concordataires, nous avons eu
un rendez-vous avec Monsieur Dujany et nous avons soulevé la
question, déjà présente dans les ententes précédentes, de la
sauvegarde de l'autonomie en ce qui concerne la langue de
l'enseignement et non pas les normes concordataires, comme vient de
le dire l'Assesseur Faval.
Tout ce qui s'est passé entre l'Église et l'Etat Italien n'a pas
concerné, même à niveau de consultation, les Régions. Personne ne
connaissait le texte jusqu'au moment où on a su qu'il y avait eu
cet accord, comme le rappelait le Conseiller Cout, signé le 18
février. C'est à ce moment que nous avons appris qu'il y avait la
possibilité, que Monsieur Dujany aussi a rappelée, de faire valoir
nos droits en tant que région frontalière et selon les articles 39
et 40 du Statut; cela se situe donc au niveau de l'enseignement et
non pas à celui de la religion.
Deuxième point: "se comunque la Giunta regionale è intenzionata
ad aprire un confronto con la Chiesa locale sul problema dell'ora
di religione ed in caso affermativo se di tale problema sarà
investito il Consiglio regionale". Au-delà des déclarations qui ont
été faites, s'il sera nécessaire, nous ferons cette confrontation,
mais, pour le moment, notre avis c'est qu'il n'y ait pas des
éléments suffisants pour ouvrir ce débat. La Commission compétente
pourra prévoir des solutions, des amendements qui pourront être
discutés en Conseil et soumis à l'attention de l'Eglise locale.
Mais, à présent, il ne s'agit pas de discuter de la validité de la
religion en tant qu'enseignement, mais du comment l'enseigner.
Troisième point: "se la Giunta regionale ritiene di dover
condividere l'affermazione dell'On. Dujany secondo cui "il
dibatitto sull'ora di religione ci offre un'occasione molto
importante per dare contenuto alla nostra autonomia". La seule
chose que je peux dire c'est que, encore une fois, nous pouvons et
nous devons soutenir la nécessité d'appliquer les articles 39 et 40
du Statut. Il n'y a pas à discuter si c'est un aspect plus ou moins
important de l'autonomie; chaque fois que nous avons la possibilité
de faire valoir le Statut, c'est une application de notre autonomie
et une garantie de notre autonomie.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Non sono del tutto soddisfatto perché le
risposte hanno affrontato il problema nei suoi termini più
generali, ma non hanno toccato, in particolare, le questioni che
avevo posto nell'interrogazione; a meno che non si abbia
l'intenzione di rispondere con più precisione quando verranno prese
alcune decisioni. Io non dico che questa Giunta debba
necessariamente esprimere un giudizio sull'intesa, però mi si
sarebbe anche potuto dire che non si vuole esprimere alcun giudizio
sull'intesa raggiunta.
Al secondo punto dell'interrogazione: "Quali disposizioni sono
state finora impartite ai responsabili delle scuole di vario ordine
e grado dipendenti dalla Regione", si è "risposto" impartendo la
disposizione di interrompere qualsiasi compilazione di moduli:
infatti il sottoscritto è stato invitato a compilare un modulo di
questo genere per la propria figlia. Io mi sono anche permesso di
allegare a quel modulo, che non ho compilato, una dichiarazione
nella quale sostenevo che per compilare un modulo che chiede di
effettuare una scelta, bisogna dare l'effettiva possibilità di
scegliere. Ora, per scegliere in alternativa tra due facoltà,
occorre conoscerle entrambe. Non si conoscono i programmi dell'ora
di religione, anche se ci si può immaginare di quale tenore essi
potranno essere.
Se il sottoscritto intendesse scegliere per i propri figli una
possibilità alternativa, vorrebbe almeno conoscere l'alternativa di
cui si tratta, anche perché il sottoscritto non disconosce che la
religione cattolica abbia una sua notevole importanza nella cultura
della nostra Regione, in quella italiana ed anche in quella europea
e mondiale. Su questo non ci sono dubbi e "non piove" sul fatto che
se i programmi fossero chiari, egli potrebbe anche scegliere di far
avere al proprio figlio un'istruzione che comprenda anche la
religione. In pratica però non è stata data alle persone la
possibilità di effettuare una scelta ed è contro questa procedura
che si sono scagliati il sottoscritto, altre persone e mi pare
anche alcuni colleghi Consiglieri, e non contro la possibilità
dell'insegnamento della religione, perché, torno a ripeterlo, essa
fa parte della nostra cultura e noi non la rifiutiamo. Quelle
persone si sono scagliate contro l'impossibilità di scelta, perché
il diritto di scelta esiste solo quando si conoscono i termini di
una questione; ora invece non è possibile operare una scelta.
Inoltre ritengo che sia "demenziale" la decisione di inserire
due ore "assurde" nella scuola materna, dove oggi, grazie alla
sensibilità delle insegnanti, si svolge un insegnamento che però io
non definirei "della religione" e che va anche al di là di
quell'ora settimanale, e che presto dovrebbe raddoppiarsi, come
"beceramente" previsto in modo burocratico. Durante quel
l'insegnamento c'è un'abitudine alla conoscenza di tutte le
ricorrenze della religione cattolica che viene praticata in un modo
"gentile", tale da favorire l'approccio anche per quelle persone
che vivono in famiglia e che non hanno, o non hanno più, una
tradizione di tipo cattolico e che si sentono sollecitate verso una
comprensione di tipo conoscitivo che permette una crescita completa
della persona umana. In futuro, quando questi bambini avranno
raggiunto la maggiore età, quando cioè non saranno più i loro
genitori, ma saranno essi stessi a decidere, potranno magari
scegliere di diventare dei cattolici.
Su un tema così delicato ed importante, lo Stato ed in modo
particolare un suo Ministro, ha fatto una scelta che noi definiamo,
come minimo, "poco meditata". In ogni caso, ripeto che noi
riteniamo opportuno che intorno a questo tema si svolga un
dibattito approfondito, proprio per evitare che ci sia la solita
"becera" contrapposizione. Questo dibattito può essere motivo di
confronto e di crescita culturale e, attraverso l'applicazione
degli articoli 39 e 40 dello Statuto, può interessare proprio
l'autonomia e la difesa delle peculiarità specifiche della nostra
Regione. Per questo motivo noi riteniamo giusto che la Giunta
attenda di conoscere gli intendimenti del Governo centrale e le
conclusioni del dibattito parlamentare, però non deve essere
impreparata di fronte all'Autorità ecclesiastica e al Consiglio.
Pertanto io credo che si possa approfondire questo dibattito in una
forma che dovrà comunque essere cercata, proprio per non trovarci
impreparati all'occorrenza.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Tutta la discussione sull'insegnamento
della religione e sull'applicazione o meno della "Circolare
Falcucci", ora ormai superata, è servita perlomeno a ridimensionare
un po' la questione. Io penso cioè che sarebbe del tutto inutile
dire che, siccome la circolare è così com'è, forse, per ciò che
riguarda l'insegnamento della religione nelle scuole, sarebbero
preferibili le norme precedenti, che pure fanno riferimento ad un
Concordato ormai superato. Secondo me l'attenzione dovrebbe essere
rivolta piuttosto in avanti, verso un eventuale progresso che
consenta di cogliere i momenti più opportuni per inserire delle
modifiche proprio là, dove il protocollo addizionale dice che
quelle disposizioni non sono applicabili nelle Regioni di confine
in cui vigono delle norme particolari. A questo riguardo, per ciò
che riguarda la Valle d'Aosta, sarebbero state più utili alcune
norme particolari che avrebbero reso la discussione di oggi molto
più semplice. Visto però che la discussione ormai sta nei termini
che sono stati confermati dall'Assessore regionale alla Pubblica
Istruzione, almeno per ciò che riguarda l'insegnamento della
religione in applicazione degli articoli 39 e 40 dello Statuto, non
possiamo far altro che accelerare la loro discussione.
Io però sono convinto che si potrebbe fare qualche cosa in più,
anche se non è compito della Regione discutere il superamento o
meno del Concordato. Esso è stato modificato in modo migliorativo e
quindi lo dobbiamo accettare così com'è a livello nazionale. Io
direi che, sentendo anche la controparte, potremmo vedere di fare
qualcosa in più per quanto concerne le nostre peculiarità e per
cercare di accelerare l'attuazione degli articoli 39 e 40. Anche
noi siamo disponibili a lavorare in questa direzione.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Credo di poter affermare che la
discussione non sia stata del tutto inutile. Anche le risposte date
dal Presidente della Giunta alla nostra interpellanza ci
soddisfano, nel senso che si riporta tutto nell'alveo statutario.
Condivido anche l'affermazione dell'Assessore è cioè che la nostra
comunità, nella sua lunga e travagliata storia, non ha mai sofferto
di forme di intolleranza religiosa e questo è un riconoscimento che
noi riteniamo giusto evidenziare e che torna a merito di noi tutti.
Infatti anche la cacciata di Calvino non ha assunto quegli "aspetti
truculenti" tipici del periodo storico in cui essa è avvenuta.
Il Presidente della Giunta dice che ora non vi sono gli elementi
per aprire un vero dibattito, ma io ritengo che se questi elementi
emergeranno in futuro, la puntualizzazione del problema, attraverso
il dibattito consiliare di oggi, contribuirà a far sì che un domani
questo tema possa tornare in quest'aula per essere affrontato nel
modo più corretto e costruttivo; questo non è da sottovalutare.
Grazie.
