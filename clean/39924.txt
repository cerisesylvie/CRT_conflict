Classificazione
CONSIGLIO REGIONALE
Attività consiliare d'aula



Oggetto del Consiglio n. 2932 del 20 settembre 2017 - Resoconto
OGGETTO N. 2932/XIV - Ordine dei lavori.
Rosset (Presidente) -
Ha chiesto la parola il consigliere
Marguerettaz per mozione d'ordine, ne ha facoltà.
Marguerettaz (UV) -
Mozione d'ordine, in quanto noi sul
punto n. 19 abbiamo sentito lei, Presidente, dire che veniva
rinviato al prossimo Consiglio. Ora essendo questo punto non un
punto ordinario, ma nodale, avremmo voluto sentire da parte del
collega Gerandin del perché è rinviato. Abbiamo iniziato la seduta,
sentendo tutta una serie di affermazioni, dicendo che si sarebbe
parlato più tardi. Legittimo, tutto giusto, però avremmo gradito
avere un perché. Quindi nel corso dei lavori lei ha dato
l'indicazione, Gerandin non è intervenuto, siamo passati al punto
n. 20.
Io credo che il Consiglio, così come tutti coloro che seguono un
po' le attività politiche, abbiano la voglia di sentire del perché.
Torno a dire, tutto legittimo, tutto giusto, però dal punto di
vista politico non mi pare così banale dopo tutti questi
tormentoni: "tolgo la mia presenza e...". Capire questo. Scusi,
Presidente.
Presidente -
Capisco la sua richiesta, però già siamo al
punto n. 21. Se mi interrompete al momento opportuno io mi fermo,
ci mancherebbe, però io chiedo sempre e comunque se ci sono
richieste di intervento. Nulla vieta, concludiamo magari il punto,
poi se si vuole in qualche maniera, non c'è nessun problema. Io vi
chiedo per correttezza, vi sollecito sempre l'intervento, non è che
mi crei problemi dare la parola. Siamo ora al punto n. 21, il punto
n. 20 è concluso, perché era una presa d'atto.
Ha chiesto la parola il Consigliere Perron sulla mozione
d'ordine, ne ha facoltà.
Perron (UV) -
Per dire che mi unisco alle parole del
collega Marguerettaz, ma lei, Presidente, ha accorciato
drasticamente i tempi e non ci ha dato la facoltà di poter chiedere
la parola su questo.
Francamente io, come altri colleghi, in Conferenza Capigruppo
non ho capito fino in fondo le motivazioni del perché. Si è un po'
passati a dire: c'è stata stamattina la creazione di questo nuovo
gruppo, quanto piuttosto - se non ho capito male -  riferire
che il collega Gerandin sia di nuovo membro delle Commissioni fino
al prossimo Consiglio. Allora è una partecipazione in maggioranza a
intermittenza, se non ho capito male. Giustappunto il collega
diceva se non sarebbe, anche per tutti noi Consiglieri, utile e
necessario capire il perché, anche all'interno della maggioranza.
Ci sembra una maggioranza che funziona un po' a orologeria: "fino a
oggi faccio parte delle Commissioni, poi fino al 20 non sono più
membro". Ora, se non ho capito male, la presenza in maggioranza è
assicurata fino al prossimo Consiglio. Ci sembra una cosa un po'
singolare, che francamente adesso possiamo anche un po'
banalizzare, ma è una cosa importante che attiene al funzionamento
di questo Consiglio e quindi mi permetto anch'io di sollecitare
qualche motivazione in più affinché, non solo all'interno del
Consiglio ma anche in chi ci ascolta, si capisca il perché del
rinvio di questo punto, per capire se tutti i componenti di questa
maggioranza sono strutturalmente facenti parte di questa
maggioranza, oppure se c'è un ragionamento a intermittenza che va
fino a una certa data, poi viene rinviato, poi viene
riconfermato.
Credo che un'esigenza di chiarezza sia più che mai
manifesta.
Presidente -
Io chiedo scusa, nella riunione della
Conferenza dei Capigruppo probabilmente la mia tendenza alla
sintesi implica a volte l'incomprensione, quindi non ci siamo
capiti correttamente su quali erano gli intendimenti.
Chiedo venia, non so se c'è da parte del collega Gerandin la
volontà d'intervenire per dare la motivazione. Io gli do la facoltà
di farlo.
Ha chiesto la parola il Consigliere Gerandin, ne ha facoltà.
Gerandin (GM) -
Semplicemente per dire che questo punto
non è stato annullato o ritirato, è stato semplicemente posticipato
al prossimo Consiglio, per cui quello che pensavo di dire in questo
Consiglio lo dirò nel prossimo, non cambia nulla.
Sul resto, è inutile che si faccia la discussione su un punto
che non è neanche più all'ordine del giorno. È stato posticipato,
però se qualcuno vuole qualche chiarimento, non c'è alcun problema.
Io alcuni minuti fa ho formalizzato per iscritto che, comunque, le
mie dimissioni rimangono un atto politico che non è una mancanza di
sostegno a questa maggioranza, ma che a me serve per in parte
denunciare alcuni metodi che non ho condiviso, come ho espresso
quando facevamo le riunioni di maggioranza. Il mio sostegno a
questo Governo rimane. Proprio perché voglio mantenere questo
sostegno al Governo, non voglio far mancare l'attività delle
Commissioni, che sarebbe in parte paralizzata qualora io non
garantissi la presenza in quota maggioranza, per cui io continuerò
fino al prossimo Consiglio ad essere in quota maggioranza, dopo di
che si aprirà una discussione.
Io penso sia legittimo aprire una discussione, però io in
quest'aula non ho mai fatto mancare una volta il voto. Mi sono
semplicemente permesso di mettere in discussione ? come avevo fatto
precedentemente quando ero in minoranza ? alcuni metodi, scelte che
non ho condiviso e, quando non condividerò, continuerò a
manifestare. Io qualunque ruolo abbia in questo Consiglio, quando
c'è qualcosa che non condivido, ho il brutto o il bel vizio di dire
quello che penso, pertanto è inutile - mi pare - andare a discutere
su un punto che non è all'ordine del giorno.
C'è stata una riunione di maggioranza, mi pare che la prassi sia
quella per cui la Capigruppo, su proposta del Presidente, individua
la composizione delle Commissioni. La Capigruppo, finita la
riunione di maggioranza, ha accettato che questo punto venisse
discusso al prossimo Consiglio. Pertanto, torno a dire, sarò felice
di discuterne il prossimo Consiglio.
Presidente -
Ha chiesto la parola il consigliere
Rollandin, ne ha facoltà.
Rollandin (UV) -
Credo che sia un po' difficile spiegare
se siamo in Consiglio regionale o al bar. "Bevo adesso o dopo? Come
faccio ad arrivare a ottenere certi risultati, se do già le
dimissioni? Le minaccio, non le do? La prossima". Diventa difficile
spiegare le ragioni per le quali si sono date le dimissioni. Le
motivazioni che sta adducendo adesso erano già note quando ha dato
le dimissioni per il 20, o almeno ha messo l'orologio di questa
maggioranza a tempo? Adesso arriviamo al 20 e dice: "no, scusa, ho
sbagliato, l'orologio lo sposto al 4 o al 5". Scusatemi, ma questo
non ha giustificazioni, perché quello che ha detto adesso, lo
sapeva già quando ha affermato: "io mi sposto al 20". La stessa
cosa. Mi dispiace, ma veramente io credo che sia molto difficile
spiegare un tipo di ragionamento a tempo, a tappe. "Facciamo le
tappe: fino al 5". Poi il 5 dice: "non basta ancora, allora vado
fino al". Allora tanto vale dire: "io sto in Commissione e
buonanotte". Non c'è bisogno di mettere all'ordine del giorno un
punto, che francamente è un po' una presa in giro,
permettetemi.
Il discorso delle dimissioni portava tutta una serie di
ragionamenti, ecco perché c'è stato (e c'è) questo disappunto. Poi
le scelte sono individuali, per carità, rispettiamo tutto, però
questo francamente è un atteggiamento che è la prima volta che si
verifica in Consiglio. Mai successa una roba così. Questo è un
unicum
nel panorama. Ne abbiamo viste di tutti i colori, mai
vista questa roba. "Mi dimetto lunedì. No, sbagliato. Lunedì dico
che mi dimetto sabato. Però sabato forse c'è la domenica, mi
dimetto poi mercoledì".
Scusate, non è pinnacola o quale gioco, non so. Io veramente
sono un po' in difficoltà a immaginare cosa può pensare uno
all'esterno che dice: "un Consigliere cosa pensa? Pensa di
ragionare nei termini di: sposto l'asticella un po' più in là, un
po' più in là. Intanto arriva non so che cosa, Babbo Natale".
Noi vogliamo esplicitare tutto il nostro disappunto. Le scelte
sono tutte legittime, però con delle motivazioni che siano serie.
Se vuole rimanere nella Commissione, nessuno le ha detto di andare
via. Può rimanere nella Commissione quanto vuole, nessuno ha
chiesto niente. Quindi voglio solo dire che questa parte qui ci
dispiace un po', perché non l'abbiamo capita. Tutto lì.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Vede, collega Rollandin, non è la prima
volta che succede che qualcuno dà le dimissioni per non mettere in
discussione il funzionamento dell'attività delle Commissioni. Non è
la prima volta, perché l'ha già fatto la sua collega Marilena
Péaquin. Faccia mente locale, prima di dare lezioni!
Come no? La collega Marilena Péaquin ha fatto esattamente la
stessa cosa, nel senso che, quando ha dato le dimissioni, ha detto
che, per garantire l'attività delle Commissioni, riteneva opportuno
garantire la sua presenza fino al prossimo Consiglio. Dopo di che -
torno a dire - io le motivazioni le darò. Se avevo voglia di
rimanere nelle Commissioni, ci potevo stare, a me quello che
interessava era il segnale politico. Per cui non sarà di certo lei,
collega Rollandin, che mi dirà cosa devo fare. Anche se devo
vergognarmi o meno, guardi che io volevo dare un messaggio molto
chiaro; penso nel mio piccolo di averlo comunque dato, perché ho
manifestato il mio malessere, continuerò a farlo. Con questo ho
detto che non toglierò il mio sostegno a questo Governo, però
voglio essere libero di dire quello che penso. Come le dicevo,
quando era Presidente, che non condividevo su tanti aspetti, voglio
e ritengo di avere il diritto di continuare a dire questo, perché a
differenza magari di quelli che hanno sostenuto la sua maggioranza
?  e che magari in questi anni non hanno voluto o hanno scelto
di non esprimere il loro pensiero ? io il mio pensiero lo
esprimerò, piaccia o meno.
La scelta di posticipare al prossimo Consiglio non è stata mia.
Io le garantisco che non è stata mia, è stata di una maggioranza
che ha chiesto un riequilibrio nelle Commissioni, perché doveva
valutare la nuova situazione politica - come ha detto giustamente
il suo capogruppo Perron - anche a seguito della costituzione del
nuovo gruppo. Questo è il motivo, e io l'ho accettato per questo.
Non intendo, non ho voglia e non mi sento di essere parte in causa
per eventualmente impedire l'attività delle Commissioni e di questo
Consiglio.
Questo è quanto, per cui io sono serenissimo e quello che dovrò
dire, lo dirò nel prossimo Consiglio.
Presidente -
Ha chiesto la parola il consigliere
Marguerettaz, ne ha facoltà. Poi chiudiamo, non è che possiamo
continuare all'infinito con gli stessi interventi.
Marguerettaz (UV) -
Vede, collega Gerandin, ognuno di noi
ha una posizione che è legittimato giustamente nel sostenere;
quello che noi abbiamo avuto modo di dire è che sarebbe stato molto
più chiaro se, dopo la richiesta di rinvio, avesse preso la parola
e avesse detto: "la maggioranza mi ha chiesto di rinviare le
dimissioni". Ovviamente poi ognuno avrebbe fatto le proprie
valutazioni, perché se lei avesse detto questo - poi torno a dire,
io magari sono maligno - uno diceva: "benissimo, la maggioranza non
è più tale e quindi non è nella condizione di esprimersi,
prendiamoci quindici giorni". Questa è la valutazione che faccio
io. Qualcuno dice: "no, noi vogliamo riflettere". Poco importa.
Legittimo, tutto giusto. Io però le posso fare un appunto. Che con
l'affermazione che ha reso, tirando in ballo la collega Péaquin,
lei ha avuto una caduta di stile di cui si dovrebbe vergognare,
perché la collega è stata nominata in virtù di una votazione
segreta fatta con (ahimè, li abbiamo conosciuti) dei franchi
tiratori, che hanno votato un nome che non era quello indicato
dalla maggioranza. Per cui la collega Péaquin, in modo
responsabile, pur avendo subito una presa in giro da parte dei
colleghi, ha tenuto fede al proprio mandato.
Per cui mi faccia dire, lei dica tutto quello che vuole, però
non tiri in mezzo delle persone facendo delle forzature di cui non
dovrebbe per niente essere fiero, anzi.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Io non so se ho partecipato alla
Capigruppo giusta, perché anch'io, come il collega Rollandin, sono
in grande difficoltà, perché al collega Gerandin è stato chiesto di
rinviare al prossimo Consiglio le sue dimissioni. È stato chiesto,
non è una sua iniziativa, è stato chiesto in presenza di tutti i
capigruppo, compresi quello dell'Union Valdôtaine e il collega
Baccega. Questo è stato detto all'interno della Capigruppo, oppure
io ho partecipato a un'altra Capigruppo. Non mi pare che sia una
sua iniziativa, è stata una proposta alla Capigruppo del
Presidente, che ha proposto di rinviare al prossimo Consiglio
questo punto all'ordine del giorno, anche in virtù - ci è stato
detto - di una revisione del regolamento, perché il nostro
regolamento non precisa con chiarezza che ogni Consigliere
regionale dovrebbe partecipare almeno a una Commissione. In
quest'aula ci sono Consiglieri che non partecipano a nessuna
Commissione. Mentre ce ne sono altri che partecipano a più
Commissioni, e probabilmente è giusto fare una riflessione su
questo fatto. Dal momento che i Consiglieri membri di Commissione,
se non partecipano, subiscono una penalizzazione; chi non partecipa
a nessuna Commissione, evidentemente non subisce nessuna
penalizzazione, non essendo membro di Commissione. Quindi il
Presidente Rosset ha proposto di rinviare questo punto al prossimo
Consiglio per poter fare tranquillamente un ragionamento. Quindi
veramente trovo tutta questa discussione pretestuosa.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
Non per fare polemica, ma semplicemente
per chiarire. La posizione della maggioranza ci è stata comunicata
dal presidente Rosset, e noi ne abbiamo preso atto, ma era una
richiesta della maggioranza. Poi il presidente Rosset
successivamente ci ha detto: "è un'opportunità che ci permetterà di
andare a valutare sul nuovo regolamento".
Ma la scelta del consigliere Gerandin è stata presa all'interno
della riunione di maggioranza, non all'interno della riunione dei
capigruppo. Questo per chiarire. Poi capiamo: nuovi gruppi, nuove
posizioni, capiamo che ci può essere una impasse che può generare
situazioni di questo tipo, però diciamo le cose come stanno. Quindi
in questo senso noi vogliamo che ci sia chiarezza. Abbiamo
partecipato anche noi alla Capigruppo, che ha detto queste
cose.
Presidente -
Ha chiesto la parola l'assessore Bertschy,
ne ha facoltà.
Bertschy (UVP) -
Mi inserisco in questo dibattito confuso
che non vorrei diventasse più confuso. Sentite le cose che
stamattina abbiamo sentito ? è nato il nuovo gruppo ed Elso
Gerandin ha di nuovo confermato che dal 12 ottobre, secondo lui,
scatta un
timer
diverso ? e valutate politicamente tutte le
situazioni, come gruppo UVP, all'interno della maggioranza, ci
sentiamo di dire che in questo momento non ci sono le condizioni
politiche necessarie per confermare delle scelte e di prenderci il
tempo, come maggioranza, se lo siamo ancora; evidentemente lo siamo
a tempo in questo momento. Quindi, se la situazione sarà a suo
tempo definita, sarà un altro discorso.
Ma io non vorrei confondere la chiarezza con cui il collega
Gerandin esterna in ogni occasione, perché il più chiaro di tutti è
sempre stato lui. Adesso ci ha un po' confuso con le date, ci ha
dato qualche giorno in più, un giorno in meno, ma è sempre stato
molto chiaro. Sono altri che non vogliono ascoltare le cose che il
collega ha detto, e ha detto bene. Evidentemente non ci stiamo
neanche come UVP - e parlo anche a nome del collega Laurent Viérin
- a farci dare delle pagelle. Non è che si sta in piedi solo se la
pagella è buona. Forse, se sulle nomine avessimo potuto dire tutto
quello che volevamo, anche noi avremmo evitato certe scelte. Chiaro
che quando le maggioranze sono un po' deboli, si fa un po' come si
può. Però non è che poi qualcuno può dire: "avrei fatto meglio,
avrei fatto peggio". È una situazione politica che è venuta fuori,
che è questa, dove non è che qualcuno può uscirne meglio o peggio
degli altri. È questa. Abbiamo fatto tutti il massimo, però o sei
dentro o sei fuori nelle cose. Non c'è tanta possibilità di fare
diversamente. Quindi il collega Gerandin ha semplicemente
confermato questa situazione. Stamattina ha detto che dal 12
ottobre la sua valutazione sulle cose sarà questa, io dico che noi
porteremo come gruppo UVP, al nostro movimento questa situazione e
da lì si cominceranno le valutazioni, perché altrimenti vuol dire
che non ci stiamo ascoltando. Quindi nella riunione di maggioranza
non è che gli sia stato chiesto di dimettersi, ma non ci sono le
condizioni politiche oggi per esprimere dei nomi. Questo è stato
detto. Non ci sono le condizioni politiche oggi per fare delle
scelte di sostituzione dei nomi nelle Commissioni.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Spero di non mettere anch'io
confusione, ma siccome ci spendiamo in questioni metodologiche, io
credo che sia opportuno fare un rilievo anche sul metodo. Ci sono
due questioni: una è che io sono venuto qua con all'ordine del
giorno al punto n. 19, allegato all'ordine del giorno "Sostituzione
componenti in seno alla Commissione": "ha rassegnato le dimissioni
dalla I, II e V Commissione a decorrere dal 20 settembre 2017...",
tra l'altro anticipato da dichiarazioni giornalistiche, in cui il
collega Gerandin dice: "io ho presentato le dimissioni, ma resterò
in V Commissione" e via dicendo. Questa è una questione politica
che attiene alle cose che avete detto voi oggi, e che è sinonimo,
se vogliamo, anche di una certa frizzantezza di dibattito
all'interno della vostra maggioranza. Ma dall'altra parte è una
questione di metodo. È l'ennesima questione di metodo.
Riguardo all'altra questione di metodo, Presidente Rosset, non
so se era il pretesto per dire "rinviamo al prossimo Consiglio la
discussione delle dimissioni di Gerandin", lei ci preannuncia che
verrà modificato il regolamento e che verrà discusso ? qualcuno le
ha detto lo discutiamo prima in Commissione regolamento ? e le
indicazioni che voi darete è che ognuno occupi un posto da
titolare. Ma guardate che non funziona così, perché se c'è una
maggioranza di ventisei o di ventisette, non è che i posti si
moltiplicano
ad libitum
. Ci sono delle logiche che attengono
alla minoranza e alla maggioranza. Anche questa cosa qua, che mi
piacerebbe analizzare e fare delle simulazioni (ma a mio parere è
una sparata) è l'ennesima questione di metodo che io pongo lì.
Vogliamo cominciare a dire come stanno le cose?
Il collega Bertschy è l'unico che ha detto le cose chiare, ma
nemmeno il protagonista di questa vicenda le ha dette chiaramente.
Il collega Bertschy ha detto che ci sono dei problemi di dialogo,
di ragionamento e di assetti all'interno, ma io lo capisco. Avete
un gruppo nuovo che sono in cinque, hanno sei cariche apicali, sono
lì che fanno gli assi pigliatutto e contano il due di picche da un
punto di vista di capacità politica, di attrazione, di consenso,
eccetera. Ma lo farei io per primo! Vi chiederei di mettere da
parte due posticini, due poltroncine nell'ufficio di Presidenza. Ma
le vogliamo rimettere in gioco all'interno della maggioranza, o
fate come quelli che si prendono quattro Assessorati in tre? Siete
un po' anomali come gruppo, allora, bene! Che si dica che siccome
siete lì che vi state "ranzando" un po' tutti, com'è nella migliore
tradizione democristiana, sarebbe il caso di darsi una calmata e di
rivedere gli assetti interni.
Al di là poi se dura o non dura questa maggioranza, il vero
obiettivo di tutta questa faccenda è di mettere in discussione un
equilibrio interno che, allo stato attuale, si sostiene sulle
poltrone (ed è evidente) e che si sta frantumando per questioni di
poltrone. Ma io credo anche per questioni altre, cioè per questioni
di inconsistenza politica di chi c'è lì dentro.
Presidente -
Non ci sono altri interventi, possiamo
chiudere l'argomento.
