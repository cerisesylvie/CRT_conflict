Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1820 del 8 marzo 2006 - Resoconto
OGGETTO N. 1820/XII - Controlli dei requisiti per
l'autorizzazione all'esercizio della struttura sanitaria Day
Hospital. (Interpellanza)
Interpellanza
Appreso dagli organi di informazione che presso il Day
Hospital, struttura sanitaria privata, prestava la sua opera uno
"specialista", monsieur François Pinori, che sarebbe privo dei
requisiti e dei titoli professionali richiesti per esercitare la
professione medica in Italia;
Viste le Delibere di Giunta con le quali la Regione
autorizza, o rinnova l'autorizzazione, all'esercizio della
struttura sanitaria Day Hospital;
Preso atto che tra le condizioni da rispettare per ottenere e
mantenere l'autorizzazione all'esercizio di servizi sanitari
rientra anche la garanzia che "le prestazioni sanitarie erogate
nella struttura siano espletate da personale in possesso della
specifica abilitazione all'esercizio della professione in rapporto
alle prestazioni svolte";
Preso atto altresì che la violazione delle prescrizioni
attinenti l'autorizzazione comportano l'applicazione di sanzioni
oltrechè "la sospensione o la revoca dell'autorizzazione stessa da
parte della Giunta regionale";
Preoccupati che presso strutture sanitarie private
autorizzate possano verificarsi simili episodi di malasanità e di
esercizio abusivo della professione;
i sottoscritti Consiglieri regionali
Interpellano
l'Assessore competente per sapere:
1) da quanto tempo il suddetto "specialista" esercitava la
sua professione nella struttura del Day Hospital e come e quando il
responsabile della struttura del Day Hospital si è reso conto che
qualcosa non andava;
2) quali garanzie (titoli, curriculum, ecc.) la struttura,
per essere rispettosa delle clausole dell'autorizzazione, aveva
richiesto;
3) quali controlli sono esercitati dalla Regione nei
confronti delle strutture autorizzate e se chi è preposto a tali
controlli aveva svolto il suo lavoro nei confronti della struttura
del Day Hospital;
4) cosa intende fare la Giunta nei confronti di una struttura
che non ha rispettato clausole importanti
dell'autorizzazione.
F.to: Squarzino Secondina
Président - La parole à la Conseillère Squarzino Secondina.
Squarzino (Arc-VA) - Due parole soltanto. Abbiamo appreso dagli
organi di informazione - sarebbe più corretto dire prima, un
martedì sera, da "Striscia la notizia" e poi, soltanto 3 giorni
dopo, il venerdì, sugli organi di informazione locale, sulla "RAI"
regionale è apparsa questa notizia, sul giornale anche prima... -
che presso la struttura del "Day Hospital" prestava la sua opera M.
Pinori, uno che si diceva essere un esperto, un tecnico con una
serie di titoli di studio, con una tecnica nuova a laser freddo per
curare una serie di malattie.
Da quello che è apparso in TV e dalle informazioni sui giornali,
e dai "TG" locali, questa persona non avrebbe i titoli per poter
esercitare, sembra che abbia un diploma di laurea conseguito nel
1968 presso l'Università di Parigi "X", che è stata istituita 3
anni dopo, nel 1971. Non solo, ma il suo avvocato ha un documento
di laurea preso in una università diversa da quella che lui ha
indicato nel suo curriculum, quindi forse c'è qualche difficoltà ad
individuare l'università in cui ha conseguito una laurea, e anche
le date!
A noi non interessa indagare su questo, ci saranno la Procura e
la Finanza che faranno il loro lavoro; a noi interessa piuttosto
capire un altro elemento: questa persona non è che avesse uno
studio suo privato e la gente vi andasse, questa persona lavorava
in una struttura che era stata autorizzata dalla Regione, perché
una struttura non potrebbe aprire per servizi sanitari se non ci
fosse l'autorizzazione della Regione.
La Regione, nel momento in cui autorizza una struttura, in
questo caso il "Day Hospital" - ma tutte le strutture hanno questo
stesso schema di autorizzazione -... qui faccio riferimento alla
deliberazione n. 2746/2004, in cui viene rinnovata l'autorizzazione
al "Day Hospital" indica una serie di prescrizioni a cui è
subordinato il rinnovo dell'autorizzazione e, fra i vari punti, ce
n'è uno che ci interessa e che qui vorrei rileggere. Al punto 4
della deliberazione si dice:
"... di stabilire che le attività e
le prestazioni sanitarie erogate nella struttura..."
- in
questo caso M. Pinori esercitava in questa struttura -
"... di
cui trattasi siano espletate da personale in possesso della
specifica abilitazione all'esercizio della professione in rapporto
alle prestazioni svolte".
Credo che sia corretto e giusto che,
nel momento in cui la Regione autorizza una struttura ad
esercitare, chieda anche un minimo di condizioni, e fra le
condizioni c'è quella che tutte le attività e prestazioni sanitarie
erogate nella struttura siano erogate da personale in possesso
della specifica abilitazione. Si dice ancora, al punto 7 della
deliberazione:
"Di stabilire che ogni violazione a quanto
prescritto dalla presente deliberazione comporta l'applicazione
delle sanzioni previste dalle disposizioni vigenti in materia,
oltre che in relazione alla gravità dei fatti contestati la
sospensione o la revoca dell'autorizzazione stessa da parte della
Giunta regionale"
: da qui le nostre domande.
Vorremmo sapere da quanto tempo questo specialista esercitava
nella struttura e quando il responsabile della struttura del "Day
Hospital" si è reso conto che qualcosa non andava, se la struttura
aveva richiesto garanzie - titolo di studio, curriculum - proprio
per essere rispettosa delle clausole dell'autorizzazione. Ancora:
diciamo che questo interessa ancora di più perché quello di Pinori
può essere un caso che è emerso, ma a noi interessa capire se nei
confronti di tutte le strutture autorizzate c'è un minimo di
controllo esercitato dalla Regione e se chi è preposto a questi
controlli aveva esercitato anche controlli nei confronti del lavoro
svolto nella struttura del "Day Hospital". E poi vorremmo
informazioni su 2 punti importanti della delibera del rinnovo di
autorizzazione: se è vero - come a noi sembra vero - che sia
richiesto, da un lato, il rispetto di titoli da parte del
personale, titoli che il personale in questione non aveva; e
dall'altro, sia previsto l'impegno da parte della Giunta di
intervenire, o applicando le sanzioni o sospendendo e revocando le
autorizzazioni in caso di violazione di clausole presenti in questa
autorizzazione.
Vorremmo quindi capire cosa la Giunta intende fare nei confronti
di una struttura che non ha rispettato clausole importanti previste
nell'autorizzazione.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - È chiaro che bisogna fare alcune premesse su una
vicenda che non ci fa piacere.
Ci troviamo di fronte - probabilmente per quello che riusciamo a
capire! - a uno dei più grandi truffatori che siano passati
nell'ambito della Valle d'Aosta; dico "truffatore", probabilmente
perché la Magistratura sta indagando su tutti i documenti che lui
ha fornito e che noi abbiamo in originale, perché abbiamo richiesto
questa documentazione al "Day Hospital". Dico "probabilmente", in
quanto questo professionista o supposto professionista è scappato
ed è introvabile, quindi ci troviamo di fronte ad un caso di una
truffa eclatante. Bisogna dire che Pinori operava in 15 grosse sedi
autorizzate in altre regioni d'Italia, che è arrivato nel 2004 in
Valle d'Aosta ad operare proprio come ultima sua collocazione e
luogo in cui effettuava questi interventi.
Un'altra cosa su cui bisogna porre l'attenzione è che anche noi
non eravamo assolutamente a conoscenza di questo fatto, che questo
Pinori operasse al "Day Hospital" e come operasse, e poi spiegherò
come sono i termini di legge a cui siamo obbligati ad attenerci. In
questo caso devo dire che nessun parente, nessun paziente... qui
non è il caso che qualcuno sia stato minacciato di ritorsioni, mai
nessuno è venuto da noi a dire: "guardi che questo Pinori mi ha
rovinato", o è stato ricoverato al Pronto Soccorso con lesioni
provocate da questi interventi. Quindi personalmente non ero... no,
no, qui qualcosa faceva, non è vero, lo dirò dopo, comunque i
pazienti andavano da lui liberamente, c'erano anche degli altri
professionisti di Aosta, delle persone conosciute nell'ambito
politico, preferivano rivolgersi a questa persona con cui non
avevamo assolutamente alcun rapporto ed alcuna conoscenza di dati
riportati, e da me non è mai venuto nessuno a dire che Pironi lo
aveva rovinato.
Purtroppo in Italia la giustizia viene amministrata da "Striscia
la notizia" e dai "media", e anche noi abbiamo appreso dalla tivù
un fatto di cui non eravamo a conoscenza. A differenza di quanto
sembra vedersi nelle riprese fatte a Perugia, qui esisteva una
responsabilità degli operatori del "Day Hospital" che conformemente
alla deliberazione citata, non lasciavano mai che Pironi operasse
da solo, ma sempre in una sala operatoria a ciò adibita con un
anestesista e con una strumentista.
Bisogna, prima di lanciarsi in queste discussioni e con queste
premesse - che sicuramente questo era un farabutto - dire che la
legislazione delle strutture private si rifà ad un DPR del 14
gennaio 1997, che reca "Approvazione dell'atto di indirizzo e
coordinamento alle Regioni e alle Province in materia di requisiti
strutturali, tecnologici e organizzativi minimi per l'esercizio
dell'attività sanitaria da parte delle strutture pubbliche e
private", cioè un disegno di legge che diceva: "voi dovete
autorizzare delle strutture private se hanno questi requisiti";
questo è stato ripreso dalla legge regionale n. 5/2000 che diceva
che le strutture private in Valle possono aprire se c'è un
fabbisogno delle stesse e l'apertura è subordinata ad
un'autorizzazione.
L'autorizzazione non è accreditamento e convenzione, perché i 3
passaggi della legge sono l'autorizzazione, l'accreditamento e la
convenzione con una struttura pubblica. La legge regionale prevede
che se c'è un fabbisogno di una struttura che risponda a certe
esigenze dei pazienti, e obiettivamente, visto l'afflusso al "Day
Hospital", questi fabbisogni ci sono, possa essere autorizzata se
ha determinate strutture. Gli uffici competenti hanno visitato
queste strutture, per cui è stato autorizzato l'esercizio. Nella
deliberazione non viene citato che, oltre a richiedere dei
requisiti strutturali, richiediamo anche i requisiti professionali
dei dipendenti, cioè per essere autorizzata deve avere certi
requisiti strutturali e anche certi requisiti di professionalità
dei dipendenti. In questo bisogna riconoscere che l'autorizzazione,
come previsto dalla legge nazionale e dalla legge regionale,
consente al "Day Hospital" di funzionare e di eseguire certi
interventi chirurgici, ma non lo autorizza ad affittare le sue sale
a chiunque, tant'è vero che il passaggio fondamentale di questa
deliberazione, che non è stato letto, dice che è responsabile del
coordinamento il Direttore sanitario della struttura stessa. La
Regione autorizza l'esercizio di questa struttura privata quando è
in possesso dei requisiti e questi requisiti vengono verificati nel
tempo - ecco perché le varie deliberazioni di proroga, di
continuazione, perché i requisiti devono rimanere tali -, autorizza
dei dipendenti che abbiano certi requisiti e lascia comunque la
responsabilità al Direttore sanitario, nominato in questa stessa
deliberazione e di cui noi abbiamo verificato i titoli e la
professionalità, ad utilizzare queste strutture con i criteri così
come è stato demandato.
Perché dicevo che ci troviamo di fronte a uno dei più grandi
truffatori? Perché il Direttore sanitario a cui competeva
quest'obbligo, ha effettivamente chiesto tutti i titoli di studio
previsti, li ho qua, sono dei documenti originali che attestano il
diploma di laurea presso una università francese e l'iscrizione a
delle società scientifiche europee di massimo prestigio, come la
"Royal Medical Society" che attesta che il sig. Pinori non solo è
un medico generale, ma anche un chirurgo ortopedico: sono dei
documenti in originale, che erano tutti trattenuti e conosciuti
all'interno del "Day Hospital".
Bisogna dire che Pinori è giunto nella nostra struttura dopo
aver esercitato per diversi anni la stessa attività in altre
strutture in Italia, e l'apertura di questo servizio al "Day
Hospital" è stata richiesta proprio da alcuni malati che si
recavano spesso a Torino, dove Pinori operava, richiedendo alla
struttura di affittare dei locali a Pinori, per evitare tutti i
viaggi che facevano per andare a farsi curare. Su questo mi si
permetta che noi, dal punto di vista della struttura pubblica, da
un anno abbiamo un servizio compreso nei LEA... di neurochirurgia
con la massima professionalità, quindi il pubblico offriva in
questi casi una risposta più che valida... non offriva, forse, quei
miracoli che Pinori prometteva ai suoi pazienti!
C'è un dato - che forse non è conosciuto e che so da poco - che
non è stato valutato correttamente dai responsabili del "Day
Hospital": quando un professionista, che ha dei titoli anche
prestigiosi, si presenta per lavorare - sia nel pubblico che nel
privato -, deve presentare nel pubblico i suoi titoli che devono
comunque essere autorizzati dal Ministero. Se venisse a lavorare
nell'Ospedale di Aosta anche il più grande chirurgo francese, prima
di poter lavorare, la sua documentazione deve essere validata al
Ministero della salute. Lo stesso per le strutture private che
affittano dei locali saltuariamente a chi viene dall'esterno: se
questo è uno straniero, deve avere questa validazione.
Ora questo che ho avuto in data 9 febbraio 2006, è un documento
che sconcerta, in quanto il Ministero ci avverte: "state attenti a
Pinori, probabilmente non ha i titoli per esercitare la sua
professione". Il dato eclatante di questa lettera è che la domanda
di Pinori è stata fatta al Ministero della salute italiana in data
21 maggio 2002... da quella data il Ministero della salute aveva la
domanda di Pinori e non ha mai informato alcuna struttura,
nonostante gli accertamenti fatti nel 2003 e nel 2004 dal Ministero
stesso, che ha poi provveduto ad avvisare i Carabinieri di fare
ulteriori accertamenti, mai nessuno ha avvertito che Pinori
esercitava senza avere una documentazione! Il responsabile
sanitario del "Day Hospital" ha dato fiducia ai documenti
precedentemente citati, mentre non ha atteso questa risposta del
Ministero della salute, che pure era obbligatoria!
Concludo dicendo cosa si fa. I controlli sui requisiti
strutturali e sulle professionalità di tutte le strutture private
vengono effettuati con una scadenza precisa, biennale, come scritto
nelle deliberazioni. Nonostante ciò, per questa non completezza
della documentazione raccolta o per l'essersi fidati che questa
persona comunque esercitava in altre 14 Regioni italiane ed essersi
fidato di tutta questa documentazione estremamente valida dal punto
di vista scientifico, abbiamo fatto degli ulteriori controlli sulle
qualità strutturali e sui professionisti che operano stabilmente,
perché per legge dobbiamo controllare e dobbiamo verificare se il
Direttore sanitario è presente, se continua ad operare in questa
struttura. Nonostante questo noi abbiamo avviato una diffida e
siamo in attesa degli sviluppi delle varie inchieste che - come si
sa - sono in corso, in attesa magari che questo Pinori possa
offrire della documentazione comprovante che invece la sua
posizione non sia di questo tipo. Questo pone da parte nostra
un'attenzione particolare a voler garantire sempre tutte le
prestazioni che vengono erogate non solo dal pubblico, ma anche dal
privato; quindi, nonostante la legge sia ben chiara, stabilendo che
una struttura privata autorizzata per i dipendenti che accetta
saltuariamente ha un direttore sanitario che deve verificare la
cosa, è chiaro che nasce il desiderio di essere più garantisti. Non
penso solo alle attività private chirurgiche, ma si pensi a cosa
vuol dire la fitoterapia in questo momento, c'è una legge in
Parlamento che porrà dei limiti, ma il paziente... è garantito
verso una pratica che ormai è diffusa?
Per l'omeopatia stessa, una scienza che ha sicuramente dei
risvolti positivi, da che documento viene governata la
professionalità di un medico omeopata...? Questo per dire che da
parte del pubblico c'è l'esigenza corretta di voler garantire
soprattutto l'interesse del paziente. Vorrei far notare un piccolo
controsenso, là dove lei chiede di essere più garantisti, in cui mi
dice: "ma tutte le strutture private devono essere controllate"...
2 mesi fa, noi, in finanziaria, abbiamo portato un articolo che
richiamava alla Regione la possibilità di un controllo
sull'appropriatezza delle strutture private convenzionate, e lei lo
sa che questo articolo è passato a grande maggioranza, ma lei lo ha
ostacolato dicendo che è giusto che il malato abbia la sua libertà.
Noi dicevamo: "se non possiamo andare a verificare la
professionalità e l'appropriatezza là dove non solo è autorizzato,
ma abbiamo delle convenzioni, a maggior ragione non possiamo
controllare in una struttura privata che ha una sua
responsabilità"!
Credo che tutti i passi che si dovevano fare verso questa
situazione, che è comunque spiacevole, siano stati fatti; per il
resto aspettiamo le decisioni della Magistratura e sicuramente
questo fatto, mal gestito da una rete televisiva e dal Ministero
della salute, che aveva questa domanda dal 21 maggio 2002, serve a
tutti per essere meno creduloni verso alcuni medici che offrono
delle strade più brevi ad una guarigione, ma che in fin dei conti
non lo sono e in alcuni casi pongono in "forse" la salute del
malato.
Président - La parole à la Conseillère Squarzino Secondina.
Squarzino (Arc-VA) - Che siamo di fronte ad un truffatore... lo
abbiamo capito tutti, anche se un po' tardi!
La cosa che ci preoccupa è che, come lei giustamente ha detto,
se questa persona avesse dovuto avere un rapporto di lavoro con
l'USL, non avrebbe potuto esercitare la sua truffa, cioè l'ente
pubblico prevede una serie di prescrizioni precise, per cui questa
persona non avrebbe potuto truffare l'USL. Lo ha detto anche lei:
se questa persona avesse voluto essere assunta dall'USL, non
avrebbe potuto essere assunta, perché c'è una procedura ben
precisa, perché si richiedono dei controlli precisi sui requisiti,
quindi non avrebbe potuto essere assunta. Questa truffa nei
confronti dell'USL non avrebbe potuto essere esercitata.
Nel momento in cui la Regione autorizza una struttura privata e
l'autorizza ad esercitare e a lasciar esercitare al suo interno
delle prestazioni di attività sanitarie, in quel momento - come ha
ricordato l'Assessore - la Regione si preoccupa d'individuare chi è
il responsabile sanitario di questa struttura e se questa ha tutti
i requisiti. Ora, sul fatto che la Regione abbia dato
l'autorizzazione a questa struttura, sono sicura che se lo ha fatto
i requisiti c'erano; quello che, invece, qui si contesta è il fatto
che il responsabile sanitario, quello che avrebbe dovuto verificare
- come l'USL avrebbe dovuto fare - i requisiti di chi lavorava al
suo interno non lo ha fatto! Allora ci chiediamo: è possibile un
minimo di controllo, di verifica del funzionamento di queste
strutture che sono state autorizzate?
Lei mi ha detto: i controlli ci sono, ma di fronte a tutta
questa serie di documenti il controllo non è andato ad indagare
oltre. Ma allora, scusi, non è controllo, perché o il controllo c'è
e si va a verificare, oppure è un controllo che è come se non ci
fosse, perché è solo un proforma! Prendiamo atto che le cose stanno
così, mentre noi avremmo preferito che questa storia non fosse nata
perché delle inchieste televisive l'hanno fatta emergere. Sarebbe
stato molto meglio che dall'interno della struttura ci si fosse
accorti, perché un ASL o un USL avrebbe richiesto al ministero
continuamente se arrivava o meno la validazione del documento di
abilitazione alla professione. Quante volte l'USL ha avuto bisogno
di infermieri che hanno studiato in altri paesi e finché il titolo
di studio non è stato validato dal ministero, queste persone non
hanno potuto essere assunte! Perché queste sono le regole di
correttezza nei confronti dei pazienti... ora, qui non è stato
fatto! Credo che sia stato doveroso da parte della Giunta mandare
una diffida, perché non poteva non farlo di fronte a un fatto così
clamoroso, in attesa che le inchieste giudiziarie arrivino ad una
soluzione.
Ancora una cosa: penso che se non ci fosse stata questa
inchiesta giornalistica da parte di "Striscia la notizia", questo
fatto non sarebbe ancora apparso, quindi ben venga l'inchiesta
giornalistica e - ripeto - sono disorientata piuttosto dal fatto
che la nostra "RAI" non fa queste inchieste! La nostra "RAI" prima
di dare la notizia ha chiesto informazioni in Regione su cosa
doveva fare, e dalla Regione non so chi ha risposto che forse era
meglio aspettare qualche giorno per vedere un poco come si evolveva
la situazione, questa è l'informazione nostra regionale!
Rispetto all'autorizzazione delle strutture private, proprio
perché c'è un proliferare di queste strutture che vanno
autorizzate, se ci sono alcuni requisiti precisi che sono
rispettati, un minimo di controllo ulteriore va fatto, e va fatto
non solo sulla parola di chi deve esercitare il controllo interno,
ma sulle procedure che devono essere rispettate!
