Classificazione
OPERE PUBBLICHE



Oggetto del Consiglio n. 850 del 5 novembre 2014 - Resoconto
OGGETTO N. 850/XIV - Interpellanza: "Iniziative per conferire
al Piano Operativo dei lavori pubblici una funzione più
realistica".
Presidente
- Per l'illustrazione la parola al consigliere
Chatrian.
Chatrian (ALPE) -
Sì, grazie Presidente.
Assessore Baccega, nella scorsa legislatura più volte abbiamo
affrontato nel merito l'applicazione del Piano Operativo dei lavori
pubblici annuale, che veniva approvato dal Governo regionale,
proprio per migliorare la sua tempistica, per dare delle risposte
puntuali, più puntuali possibili, con l'obiettivo che un piano di
programmazione doveva, a nostro avviso, essere performante. Non il
libro dei sogni, ma la possibilità di mettere nero su bianco e
cantierizzare tot lavori durante l'anno e di conseguenza dare la
possibilità anche alle imprese locali di organizzarsi, di
pianificare, di programmare il lavoro, sapendo perfettamente che
nelle zone di montagna, per almeno cinque mesi certi lavori non
possono essere fatti. A nostro avviso, quindi, nel momento in cui
le risorse calano all'interno dell'Amministrazione regionale, nel
momento in cui da parte delle imprese viene richiesta una macchina
amministrativa più efficace e più efficiente, a nostro avviso, la
politica, il Governo in questo caso, il Governo regionale deve per
forza programmare e pianificare meglio gli iter amministrativi, le
scelte, in modo che le nostre imprese possano presentare le proprie
offerte, partecipare alle gare e poter a questo punto lavorare.
Con questa iniziativa vorremmo comunque conoscere la fotografia,
lo stato dell'arte del Piano lavori 2014. La prima domanda che
poniamo alla parte politica è indubbiamente quali sono le
motivazioni di tutto questo ritardo: piano approvato a fine agosto,
nella scorsa legislatura avevamo fatto più volte delle battaglie in
quest'aula per cercare di approvare tale piano all'inizio
dell'anno, proprio per le ragioni che in premessa facevo
poc'anzi.
Seconda, diciamo, richiesta inserita all'interno di questa
nostra iniziativa, e cioè che il programma messo in campo fosse un
programma vero, reale, come dicevo prima, cantierabile. Lavori
certi, quindi, lavori che dal punto di vista progettuale devono
essere già tutti al definitivo, per chiudere il cerchio a livello
di progetto esecutivo e quindi appaltabili nei modi, nei tempi che
la legge, l'iter amministrativo obbliga.
Terzo quesito, nel quesito numero due e numero tre, capire
all'interno della quantificazione dei centoquarantacinque lavori
inseriti nel Piano Operativo, probabilmente lasciando da parte il
lavoro di 25 milioni di euro per quanto riguarda la statale in
prossimità di Quart, e quindi entrando nel merito dei lavori più
piccoli e cantierabili subito, sapere quali e quante gare avranno
evidenza pubblica. Per evidenza pubblica si intende gare aperte, e
quante saranno espletate con procedura, invece, definita
ristretta...ecco non ci metta di nuovo in discussione il termine
ristretta, le chiedo un favore, un garbo in quanto per procedura
ristretta intendiamo un cottimo fiduciario o una procedura
negoziata, dove alcune ditte che hanno le caratteristiche vengono
invitate. Su questo chiederemmo, se possibile, non è inserito nella
domanda, una risposta da parte sua, se a oggi avete anche
modificato le linee guida, che già nella scorsa legislatura
l'Assessorato aveva messo in campo proprio per dare la possibilità
a più imprese di partecipare alle gare ristrette e quindi un modus
operandi a livello di rotazione, per poter dare la possibilità alle
varie imprese di poter partecipare comunque alle gare non aperte,
ma a quelle con procedura ristretta. La prima domanda, invece, dopo
aver approvato il piano il 29 di agosto, quante sono le opere che a
oggi hanno già avuto un contratto e quindi le imprese hanno già
siglato un contratto con l'Amministrazione regionale e quindi si
definiscono aggiudicatarie. Grazie.
Presidente -
Per la risposta, la parola all'Assessore
Baccega.
Baccega (SA)
- Grazie Presidente.
Collega Chatrian, in realtà quando avevo letto l'interpellanza,
per il terzo anno consecutivo, mi ero abbastanza stupito, ma
neanche troppo, ero felice perché in questo modo avremmo potuto
dare a tutti una serie di spiegazioni, e per tutti intendo il
Consiglio regionale, chi ci ascolta, ma soprattutto le imprese e le
associazioni che hanno bisogno di maggiore informazione in questo
ambito e non pensavo assolutamente che fosse sfuggita la delibera
del 29 agosto. Una delibera che ha messo in campo, direi, tutta una
serie di importanti novità. La novità sta nel fatto che il piano
lavori è un piano concreto, che per la prima volta vede in campo
tutti gli appalti, tutti i lavori appaltati direttamente
dall'Amministrazione regionale, oltre a quelli finanziati a favore
di altri soggetti pubblici, gli enti locali, l'ARER, in questo caso
lei lo ha citato, anche l'ANAS con gli stanziamenti previsti. Ed è
un piano lavori che fa una chiara distinzione tra le fonti di
finanziamento, fatto dal bilancio regionale oppure attraverso il
mutuo Finaosta. Un quadro, quindi, completo di interventi che è
stato presentato alla Consulta dei lavori pubblici, che è stato,
direi, apprezzato perché finalmente dava una visione precisa.
Nella stessa deliberazione di approvazione del piano regionale è
poi stata evidenziata l'importanza di implementare la gestione
informatizzata, per poter dare risposte immediate anche in termini
di trasparenza, di pubblicità e di comunicazione, che so che per
lei sono principi guida rispetto a questo ambito e affinché si
possa realizzare una completa attività di monitoraggio dei lavori
pubblici finanziati dalla Regione, perché il monitoraggio riteniamo
sia una cosa estremamente importante.
Ritornando, quindi, al Piano Operativo regionale dei lavori
pubblici per l'anno 2014, sono 145 interventi per un importo di 62
milioni e 600 mila euro, compresa ovviamente la parte riguardante
l'intervento della statale 26 da Quart a Saint-Christophe, di cui 2
milioni 805 a valere sul bilancio regionale e 59 milioni già
finanziati dai residui precedentemente. 101 di questi interventi
sono finanziati e appaltati dall'Amministrazione regionale per 22
milioni, di cui 2 milioni 805 mila appunto a valere sul bilancio e
20 milioni già finanziati dai residui. 44 interventi sono
finanziati dall'Amministrazione regionale a favore di altri
soggetti pubblici, 41 ai comuni, 1 alla Comunità montana, 1 a
favore dell'ARER e uno a favore di ANAS per un importo di 39
milioni 778 mila con una quota del beneficiario pari a euro 23
milioni.
Relativamente ai 101 interventi finanziati e appaltati
dall'Amministrazione regionale, 70 di questi sono classificati come
categoria di intervento di tipo specifico, cioè quando nell'ambito
di riferimento è caratterizzato da una descrizione precisa e
contestuale del lavoro da realizzare. Si deve fare un ponte, si fa
un ponte, questo è caratterizzare; 31 interventi invece sono
classificati di tipo generico, cioè quando l'ambito di riferimento
è caratterizzato da una descrizione sintetica e sommaria
dell'intervento e si qualifica come un contenitore, manutenzione di
immobili, di aree verdi o gli interventi che possono essere
idraulico, elettrico eccetera. Questa è la prima parte. Venendo
alla situazione attuale, alla data del 31 ottobre 2014, il
monitoraggio del Piano Operativo annuale evidenzia i seguenti dati:
per i 70 interventi di tipo specifico, ne risultano avviati
complessivamente 58, 26 con determinazione a contrarre, 32 con
affidamento concluso, tutti con procedura negoziata, di cui 44 in
economia mediante cottimo fiduciario. Il cottimo fiduciario prevede
come minimo 9 preventivi, con una soglia di importo di 300 mila
euro, 2 in economia mediante convenzione, anche qui c'è un minimo
di preventivi da presentare che sono 6, la soglia degli importi è
di 100 mila euro, 9 in economia mediante affidamento diretto, dove
il contraente viene scelto direttamente previa indagine di mercato,
e qui la soglia dell'importo è di 40 mila euro, 2 mediante
l'affidamento diretto di somma urgenza, e 1 realizzato in economia
con gli operai dell'Amministrazione.
Fra i 31 interventi di tipo generico, 26 risultano avviati e
articolati complessivamente in 166 lavori manutentivi di piccola
entità, tutti affidati con procedura negoziata in economia,
mediante cottimo fiduciario, o per importi inferiori a 40 mila euro
mediante affidamento diretto. Relativamente ai 44 interventi
finanziati dall'Amministrazione regionale a favore di altri
soggetti pubblici, alla data del 31 ottobre 2014, il monitoraggio
del piano operativo evidenzia che risultano aggiudicati 21
interventi, di cui 7 con procedura aperta a evidenza pubblica,
quindi bando di gara, 14 con procedura negoziata e tra questi
ultimi 10 mediante il cottimo fiduciario e 4 mediante affidamento
diretto.
Quali sono le intenzioni del Governo regionale affinché il Piano
Operativo abbia una programmazione futura più realistica? Devo dire
che il ritardo dell'approvazione del Piano credo di poter affermare
che sia dovuto alle note vicende politiche, che hanno
caratterizzato il Consiglio, si potevano attivare una serie di atti
di ordinaria amministrazione e quindi si è dovuto traslare a dopo
l'estate. Una volta insediato alla guida dell'Assessorato, ho dato
priorità comunque ad approvare il Piano Operativo 2014, contenente
una serie di interventi che necessitavano approfondimenti e facendo
riferimento all'ultimo programma triennale approvato, quello
approvato dal mio predecessore Marco Viérin, quindi triennio
2012-2014.
Per quanto riguarda, invece, la nuova programmazione stiamo da
tempo lavorando affinché il sistema di programmazione dei lavori
pubblici venga allineato sia temporalmente che sostanzialmente con
le attività di predisposizione del bilancio regionale. Questo
permetterà di garantire la programmazione dei lavori pubblici con
una copertura finanziaria certa, tenuto conto ovviamente del
contenimento della spesa, per ottimizzare la distribuzione delle
risorse necessarie sulle tre annualità di bilancio futuro, cioè ci
sarà un piano triennale 2015-2017. L'obiettivo è di approvarlo nel
mese di gennaio e immediatamente il mese successivo approvare il
Piano Operativo annuale.
Infine, voglio segnalare che quest'anno sarà l'ultimo anno in
cui presenterà questa interpellanza, in quanto l'impegno che avevo
preso in occasione della presentazione alla Consulta dei lavori
pubblici era quello di pubblicare lo stato di attuazione dei lavori
inseriti nel piano operativo con cadenza trimestrale, sul sito
della Regione, e quindi andando ovviamente nella direzione che lei
ha indicato, quindi pianificazione, programmazione, trasparenza,
questo è un po' il motivo guida che ci vedrà impegnati per i
prossimi appuntamenti. Grazie.
Presidente -
Per la replica la parola al Consigliere
Chatrian.
Chatrian (ALPE) -
Sì, grazie Presidente.
Ho ascoltato attentamente le risposte dell'Assessore Baccega,
evviva, un passo alla volta, piano piano, tutte cose che forse -
non forse - da tempo dovevamo fare. Se gentilmente ci fornirà,
prima del mese di gennaio, in queste settimane, gli inviti sono
stati fatti alle varie aziende, per quanto riguarda i cottimi
fiduciari, le procedure negoziate e le chiederei proprio nel merito
di farci avere le aziende invitate, in modo che abbiamo la
possibilità di verificare la rotazione effettiva negli inviti, non
solo nei cottimi, negli affidamenti, ma anche nelle procedure
negoziate. Dobbiamo respingere al mittente la sua considerazione di
natura politica, che ha visto un Governo regionale...il Governo
regionale non ha potuto approvare il Piano Operativo dei lavori
pubblici nel mese di gennaio-febbraio-marzo del 2014, quando era,
mi sembra, ampiamente legittimato ad approvare il piano lavori,
dato che c'è un triennale a monte e la legge, la delibera del 29
agosto, l'abbiamo analizzata nel merito, per presentare questa
iniziativa, altrimenti prima ci leggiamo nel merito dettagliando la
delibera, poi cerchiamo di avere delle informazioni in aula, che
non sono inserite, Assessore Baccega, nel deliberato, andando a
dettagliare molto bene dove avete reperito i soldi, le risorse. Una
buona parte l'avete reperita nel mutuo dei 371 milioni di euro,
come citava lei, ma è un atto amministrativo pubblico, prima di
fare un'iniziativa del genere ci leggiamo dettagliatamente la
delibera, ma al di là di quello respingiamo al mittente il
passaggio che faceva lei, dal punto di vista politico, vista la
crisi di aprile-maggio-giugno della maggioranza. Dice che "non
abbiamo potuto approvare il piano operativo dei lavori", quando
avevate gennaio-febbraio-marzo tranquillamente per approvare il
Piano Operativo e dare corso e gambe alla programmazione, come
diceva lei, e alla pianificazione dei lavori. Termino dicendo che
accogliamo positivamente il fatto che il tutto sarà caricato in
maniera trasparente e leggibile soprattutto, penso la parte più
interessante non solo per i consiglieri regionali, non solo per gli
addetti ai lavori, quindi le imprese, ma anche per i cittadini
tutti, che sia comunque un link accessibile e comprensibile da
tutti, in modo che ci sia la possibilità di verificare le scelte
che la dirigenza e la politica fanno, per quanto riguarda i lavori
più grandi, lavori più piccoli, e penso che alla fine ne giova
comunque il sistema Valle d'Aosta. Grazie.
Président
- Point 24 à l'ordre du jour.
