Classificazione
CONSIGLIO REGIONALE
Costituzione e funzionamento degli organi consiliari
ISTRUZIONE PUBBLICA
LINGUA FRANCESE


Resoconto integrale del dibattito dell'aula
Oggetto del Consiglio n. 1465 del 13 luglio 2000 - Resoconto
OGGETTO N. 1465/XI Incarico alla V Commissione consiliare per
la predisposizione di modifiche normative sull’esame
di Stato. (Reiezione di mozione)
Mozione Il Consiglio regionale
Ricordando che molti leader politici nel corso della recente
campagna referendaria ed in sede di commento del voto hanno
convenuto sulla necessità di mettere mano al problema della
spendibilità per superare le limitazioni ora esistenti ed hanno
affermato la loro volontà di agire in tal senso in tempi brevi;
Considerando che sarebbe opportuno che le risposte politiche
alla questione della spendibilità non fossero appannaggio di una
forza politica ma scaturissero dall’intero
Consiglio;
Il Consiglio regionale
Dà mandato
Alla V Commissione consiliare perché predisponga entro dicembre
2000 le necessarie modifiche normative sull’esame di
Stato onde addivenire ad una spendibilità totale ed illimitata
dell’esame superato in Valle d’Aosta
ai fini del riconoscimento della piena conoscenza della lingua
francese.
F.to: Squarzino Secondina - Curtaz - Beneforti
PresidenteLa parola alla Consigliera Squarzino
Secondina.
Squarzino (PVA-cU)
Siamo reduci tutti da una vicenda
referendaria che, al di là degli esiti, che qui non è il caso di
commentare, ha messo in luce come esistano ancora delle zone
d'ombra per quanto riguarda il problema della spendibilità. Nel
corso della campagna referendaria sia precedentemente al voto, sia
in sede di commento del voto, molti leader politici hanno convenuto
sulla necessità di mettere mano al problema della spendibilità per
superare le limitazioni che ancora esistono e hanno affermato la
loro volontà di agire in tale senso in tempi brevi.
Ricordo in particolare alcuni leader della maggioranza, fra
questi il collega Fiou, con il quale per primo ho avuto un
dibattito in televisione: Fiou ha parlato in quella occasione della
necessità di rivedere la norma e poi, nel dibattito di commento dei
risultati referendari di lunedì 19 giugno, ha affermato che occorre
senz'altro fare una verifica sull'intera questione della
spendibilità e che la sua forza politica ha già delle idee in
proposito, che ha predisposto, o è in via di predisposizione: una
bozza di legge. Quindi c'è la volontà di intervenire in questo
settore. Ricordo anche il collega Piccolo, che, sempre in quel
dibattito, ha parlato della necessità di fare un passo avanti,
soffermandosi in particolare sulla situazione del settore
sanitario.
Ricordo ancora il Presidente dell'Union Valdôtaine, Rollandin,
che, nella conferenza stampa prima del voto, ha ribadito che la
spendibilità era il tema da affrontare e che sarebbe stata
necessaria una legge regionale per sanare le situazioni che ancora
sono poco chiare. Queste stesse dichiarazioni sono state da
Rollandin ribadite in sede di dibattito: ha detto che ci sono
ancora margini di percentuali, seppure ridotte, in cui non c'è
spendibilità e ha aggiunto che, concluso il rito del referendum,
adesso va di nuovo ripreso in mano tutto il problema.
Non riferisco qui le prese di posizione della minoranza perché
do per scontato che su questo tema le forze di minoranza, la
nostra, ma non solo la nostra, erano per rivedere la legge.
Riassumendo, possiamo dire che tutte le forze politiche hanno
espresso la volontà di mettere mano se non altro alla spendibilità
per renderla piena e totale e qui riprendo un'espressione del
collega Fiou quando ha detto, sempre in quel dibattito:
"Adesso
che il referendum si è concluso, il problema viene consegnato alla
politica"
.
Secondo me anche prima era consegnato alla politica, diciamo che
viene consegnato alle forze politiche presenti in Consiglio.
Proprio perché io credo che ciascuno di noi quando parla non lo fa
a vanvera, ma lo fa con un obiettivo ben preciso e lo fa esprimendo
pensieri, consapevolezze e convinzioni che ha dentro, credo che
questo sia il momento, mentre è ancora vivo l'eco delle riflessioni
che ciascuno ha fatto prima, durante, dopo la vicenda del
referendum, di cominciare a mettere insieme queste riflessioni e
fare un'iniziativa consiliare che vada in questa direzione.
Siamo convinti che la questione della spendibilità, come abbiamo
scritto nel dispositivo della mozione, non sia appannaggio di una
forza politica piuttosto che di un'altra, ma che su questo problema
tutte le forze politiche siano chiamate ad operare. Le strade per
trovare una soluzione a questo problema potrebbero essere tante,
una potrebbe essere quella di affidare questo compito ai
Capigruppo, se questa è la proposta, eventualmente va bene anche
così; se il Consiglio regionale pensa che sia meglio la Conferenza
dei Capigruppo, non abbiamo nessun problema ad emendare in questo
senso.
La sede di individuazione è la V Commissione consiliare, ma può
essere anche la I o entrambe; forse si potrebbe scrivere di
"dare mandato alla I e V Commissione"
, si può fare questo
emendamento, se si ritiene opportuno. Credo che sia interessante
che le commissioni consiliari competenti lavorino per definire
l'area della spendibilità che non è ancora toccata né dalla legge
attuale, né da altri provvedimenti come quello soltanto ieri votato
da questo Consiglio riferito a quelli che lavoreranno nei posti
statali in Valle.
Dicevo: lavorare attorno al tema, individuare bene le situazioni
su cui ancora intervenire in modo che si possa giungere a una
spendibilità totale e illimitata dell'esame superato in Valle
d'Aosta. Questo è l'intento del nostro gruppo, nel senso che vuole
coagulare le problematiche che sono emerse in questi mesi e si
vuole anche chiedere al Consiglio di appropriarsi, come diceva il
collega Fiou, di un tema che non è stato risolto del tutto finora.
Questa è la finalità della nostra mozione. Come dicevo, se si
ritiene che le commissioni che devono prendere in esame il
provvedimento debbano essere la I e la V oppure se la maggioranza
del Consiglio ritiene che invece uno strumento più idoneo è quello
della Conferenza dei Capigruppo, siamo disposti a modificare il
dispositivo della mozione in tale senso.
Presidente
È aperta la discussione generale. Se nessuno
chiede la parola, chiudo la discussione generale.
La parola al Presidente della Giunta, Viérin Dino.
Viérin D. (UV)
Parmi les différentes modalités que cette
Assemblée peut choisir pour répondre aux finalités exposées par Mme
Squarzino, il y en a encore une que Mme Squarzino n'a pas voulu
proposer. Il s'agit d'une modalité que cette Assemblée a déjà
choisie en votant une résolution.
Dans cette résolution elle a engagé - je cite:
"? La Giunta a
predisporre nel più breve tempo possibile un disegno di legge che
disciplini le modalità di accertamento della piena conoscenza della
lingua francese per tutte le categorie del pubblico impiego,
escluse dalla disciplina prevista dalla legge 8 settembre 1999, n.
25"
.
C'est donc une volonté qui a déjà été exprimée par cette
Assemblée, c'est un engagement que nous avons pris, c'est un
engagement que nous voulons maintenir dans les mêmes délais que Mme
Squarzino propose, à savoir d'ici la fin de l'année.
C'est donc pour cette raison, que nous pensons que la
proposition, formulée aujourd'hui, est incompatible avec une
décision déjà prise et par conséquent nous nous abstiendrons sur la
motion.
Presidente
La parola alla Consigliera Squarzino
Secondina.
Squarzino (PVA-cU)
Voglio solo ricordare al Presidente che
quello è un altro canale, certamente, ma proprio nell'ottica di
considerare che il problema della spendibilità non è neanche un
appannaggio della maggioranza, ma che è un problema su cui io
vorrei che tutti fossero chiamati a collaborare. Certamente il
Governo si può prendere un impegno su questo problema, ma è la
maggioranza che opera attraverso il Governo.
Noi invece chiedevamo che ci fosse una collaborazione tra tutti
i gruppi politici, un momento in cui ci si confronta, non davanti
alle telecamere, non davanti ai giornalisti, ma attorno a un tavolo
per vedere i termini del problema. Questo chiedevamo e chiediamo.
Chiediamo che il Consiglio si riappropri del suo ruolo come
Consiglio e che non demandi sempre e solo alla Giunta il compito di
legiferare.
Prendo atto con amarezza, e constato con tristezza per
l'ennesima volta che questa richiesta di confronto, qualunque siano
le modalità con cui viene presentata, trova sempre la stessa
risposta, lo stesso muro di gomma.
Alla coerenza delle forze politiche dell'opposizione che,
coerentemente al loro ruolo, alla loro fiducia nel ruolo del
Consiglio, propongono che questo Consiglio eserciti il suo ruolo e
le sue funzioni, si contrappone dall'altra parte una maggioranza
che ribadisce coerentemente e testardamente la volontà di decidere
da sola e di non confrontarsi con il Consiglio nella sua
interezza.
Presidente
La parola al Consigliere Marguerettaz.
Marguerettaz (Aut)
Dispiace che la Consigliera Squarzino
forse ha parlato troppo in fretta generalizzando quando parlava di
forze di opposizione, nel senso che dal ragionamento che cercherò
di fare credo che ne dedurrà che la situazione non è quella che lei
immaginava.
Devo dire che questa mozione è quanto meno a nostro avviso
strana, la definirei così, un po' anomala. La qual cosa mi ha fatto
pensare che la Consigliera Squarzino in questi 7 anni ha affinato
di molto le sue capacità politiche, nel senso più malizioso del
termine, se posso dire così. Nonostante questo, nonostante la
collega Squarzino abbia messo a frutto tutte le sue arti, abbiamo
visto che il "Breznev" della situazione è rimasto impassibile come
una mummia, quindi diciamo che il tentativo di Dina non è andato a
buon fine.
Venendo su discorsi più seri, al di là delle considerazioni
fatte dal Presidente della Giunta, non condividiamo l'impostazione
di questa mozione perché ci chiediamo in maniera seria perché
bisogna istituzionalizzare il discorso della spendibilità. Chi lo
ha detto che è un discorso istituzionale? Non credo che sia un
discorso istituzionale che concerne il Consiglio nella sua
interezza. No, è un discorso politico che concerne le forze
politiche e con il quale ogni forza politica è libera di misurarsi
e di mantenere o meno impegni presi pubblicamente. Ecco perché la
procedura proposta non mi convince.
Sono certo che ci sarà una proposta della Giunta e mi augurerei,
in questo senso mi associo al desiderio della collega Squarzino,
che anche vi siano delle proposte di forze politiche che vadano in
questo senso senza demandare necessariamente tutto - parte fra
l'altro legislativa - a chi invece dovrebbe avere più compiti
esecutivi.
Ma al di là di questo mi sembra che l'idea di individuare nella
V Commissione? d'accordo che il gruppo dei Verdi è particolarmente
prodigo di disponibilità nei confronti del Consiglio tanto da
essere preoccupato che una qualsiasi proposta non sia appannaggio
di una sola forza politica, però andare a proporre proprio la V
Commissione, laddove cioè il gruppo dell'Ulivo non è presente, mi
sembra proprio un gesto di troppa magnanimità.
Ho visto per contro che poi si era quasi corretta la proposta
indicando anche la I Commissione e devo dire qui, lasciatemi fare
in conclusione di questo Consiglio un po' di ilarità, che la buona
memoria mi fa andare alle parole pronunciate dal collega Rollandin
quando era ancora presente in quest'aula e alle quali allora non
avevo dato fede. Ricorderete che il collega Rollandin, quando
istituimmo la Commissione per le autonomie speciali, alla nostra
obiezione che faceva rilevare come ci fosse già una I Commissione
consiliare ribatté di non voler affidare questo compito alla I
Commissione consiliare perché oberata di lavoro; sarà anche merito
del presidente Piccolo, ma davvero la I Commissione sta lavorando
in una maniera assai più alacre rispetto al passato.
Quindi non sono d'accordo nell'affidare questo compito alla V
Commissione perché non vi è la presenza di un gruppo qualificato
quale l'Ulivo, ma tanto meno di affidarlo alla I perché inizierei a
preoccuparmi anche per la salute del collega Piccolo oberato di
lavoro com'è.
Presidente
Pongo in votazione la mozione in oggetto:
Consiglieri presenti: 24
Votanti e favorevoli: 3
Astenuti: 21 (Agnesod, Bionaz, Borre, Comé, Cottino, Cuc,
Ferraris, Fiou, Lavoyer, Marguerettaz, Nicco, Ottoz, Pastoret,
Perrin, Perron, Piccolo, Praduroux, Vallet, Vicquéry, Viérin D. e
Viérin M.)
Il Consiglio non approva.
