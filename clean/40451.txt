Classificazione
BENI CULTURALI
Interventi vari



Oggetto del Consiglio n. 3241 del 20 febbraio 2018 - Resoconto
OGGETTO N. 3241/XIV - Interrogazione: "Notizie in merito
all'iter per il restauro del monumento dell'Alpino posto in piazza
Chanoux ad Aosta".
Farcoz (Président)
- Point n° 9 à l'ordre du jour. La
parole à l'Assesseur Rini pour la réponse.
Rini (UV) -
Stiamo parlando di un'opera dello scultore di
chiara fama: Pietro Canonica. Il monumento è stato realizzato
nell'anno 1924 per essere una raccolta di fondi pubblici e ha
subito parziali rifacimenti alla fine della Seconda Guerra
Mondiale. Nell'ambito delle attività rivolte alla progettazione del
restauro al monumento, l'Amministrazione regionale ha svolto la
parte di sua competenza legata alla tutela e finalizzata al
rilascio di un'autorizzazione al restauro, ai sensi del Codice per
i beni e le attività culturali, trattandosi di opera di proprietà
del Comune di Aosta. A partire dal 2015 gli uffici competenti della
Soprintendenza sono stati interpellati da professionisti esterni,
chiamati dall'Associazione Nazionale Alpini, che si è fatta
promotrice - e di questo la ringraziamo - anche attraverso una
raccolta fondi del monumento. Di concerto con il progettista
all'epoca individuato (l'architetto Andrea Donazzan) sono stati
eseguiti numerosi incontri e sopralluoghi che hanno portato alla
produzione di una prima relazione, più o meno da identificare
nell'aprile 2015, consistente in un rilievo critico dello stato di
conservazione corredato da numerose fotografie riproducenti le
gravi condizioni di deterioramento in cui versavano le parti
lapidee e il mosaico del monumento stesso. In quell'occasione ai
progettisti venivano fornite dalla Soprintendenza tutte le
indicazioni indispensabili all'elaborazione della proposta
progettuale. Nel settembre dello stesso anno i professionisti
consegnavano una serie di elaborati che prendevano in
considerazione le problematiche delle parti lapidee, con esclusione
delle componenti bronzee. Si trattava di analisi di carattere
diagnostico e non ancora di elaborati progettuali. A partire dal
maggio 2016 sono stati poi effettuati ulteriori incontri con la
partecipazione del Comune, essendo nel frattempo stato sostituito
il gruppo di progettazione individuato dall'ANA.
In accordo con il Comune, l'Assessorato dell'istruzione e
cultura ha segnalato il monumento dell'Alpino di Aosta come
monumento meritevole di finanziamento nell'ambito dei fondi messi a
disposizione dallo Stato, per il tramite della Presidenza del
Consiglio dei Ministri, per la commemorazione proprio del
Centenario della Prima Guerra Mondiale. Al fine di poter procedere
con tale richiesta è stato quindi acquisito dal Comune di Aosta un
progetto preliminare prontamente spedito dagli uffici regionali al
Ministero. Nel 2017 la richiesta è stata fortunatamente accolta. Ai
fini della concessione dei fondi - che sono importanti, perché sono
pari a circa 152.400 euro - il Ministero ha prescritto alla
Soprintendenza di Aosta di assumere le funzioni di stazione
appaltante, sulla base della normativa vigente, per procedere con
l'affido dei lavori necessari alla predisposizione di un progetto
esecutivo che dovrà essere preventivamente approvato dal Comune di
Aosta e, successivamente, trasmesso alla Regione, supportata da
apposita convenzione tra le parti inerenti gli obblighi reciproci.
Il dettaglio di questo
iter
amministrativo è stato
illustrato in occasione di un incontro con tutti gli interessati,
quindi la Soprintendenza, il Comune e ANA, in data 11 novembre
2017. Su richiesta dei progettisti, in data 28 dicembre 2017 è
avvenuto un ulteriore incontro con i funzionari regionali per
stabilire le modalità tecniche degli interventi di esecuzione del
restauro ai fini del completamento della progettazione esecutiva.
Ad oggi però, ahimè, non sono ancora pervenuti agli uffici
competenti gli elaborati esecutivi accompagnati dagli atti
amministrativi concernenti la loro approvazione.
Président -
La parole à la collègue Morelli pour la
réplique.
Morelli (ALPE) -
Parlavamo prima di beni monumentali
importanti, anche per dimensione, come l'area megalitica. Qui
parliamo invece di un piccolo monumento posto sulla piazza
principale di Aosta, che però riveste comunque un carattere
simbolico importante, perché rappresenta i caduti valdostani nella
Prima Guerra Mondiale e, in genere, i caduti di tutte le
guerre.
Ricordiamo che la Valle d'Aosta è stata la regione che in
termini percentuali ha dato il più alto numero di vite nel primo
conflitto mondiale. Sono state fatte diverse ricerche in questi
ultimi anni, proprio in concomitanza con il Centenario della Prima
Guerra Mondiale, e scopriamo numeri veramente impressionanti: su
circa 81 mila abitanti che contava la Valle in quegli anni, i
soldati valdostani erano più di 8.500, di cui 3.500 sono stati
feriti o si sono ammalati a causa della guerra, 850 sono stati
fatti prigionieri e 1.557 sono morti o sono stati dati per
dispersi. Intere famiglie hanno dato come tributo alla guerra la
vita dei loro figli; vi sono famiglie, documentate da recentissime
ricerche, che hanno dato due o tre figli, quindi è un simbolo
importante.
L'Associazione Nazionale Alpini valdostana si è fatta promotrice
fin dal 2014 del recupero di questa statua e le lungaggini
burocratiche, imputabili principalmente al Comune di Aosta e alla
Regione in seconda battuta, stanno ritardando questo restauro. A
quanto ci dice, difficilmente questo monumento potrà essere
restaurato per l'evento importante previsto per il mese di ottobre
che l'Associazione Nazionale Alpini sta predisponendo perché vuole
ricordare il Centenario del Battaglione Aosta, l'unico ad essere
stato decorato con la Medaglia d'Oro al valore militare. Ci sembra
una mancanza di attenzione e di considerazione, ne siamo
rammaricati.
Naturalmente contiamo sul fatto che la parte regionale faccia
tutto quanto si possa fare, anche per sollecitare il ruolo degli
altri attori che in questa vicenda sono coinvolti, perché sembra
impossibile che il restauro di un monumento di quelle dimensioni
sia cosa così lunga e quasi impossibile. Assessore, la ringrazio
comunque per la risposta e per aver ripercorso l'
iter
in
modo molto chiaro.
Dalle ore 12:02 assume la presidenza il Presidente
Farcoz.
