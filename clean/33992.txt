Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 1961 del 21 settembre 2011 - Resoconto
OGGETTO N. 1961/XIII - Interrogazione: "Esame da parte della
competente Commissione consiliare dell'Atto aziendale dell'USL
della Valle d'Aosta".
Interrogazione
Vista la deliberazione della Giunta regionale n. 1995 del 26
agosto 2011 inerente all'approvazione della deliberazione del
Direttore generale dell'Azienda USL della Valle d'Aosta relativa
alla "Approvazione dell'atto aziendale";
Rilevato che l'Atto aziendale disciplina l'azione e il
funzionamento dell'Azienda USL ed è quindi il documento che
prefigura il modello gestionale della vita aziendale;
Sottolineato che questo importante atto può essere
considerato anche un impegno scritto che l'Azienda USL della Valle
d'Aosta assume nei confronti di tutti gli interlocutori: la
collettività e i singoli cittadini, gli operatori, le
organizzazioni sindacali e sociali;
Appreso, dalla lettura dei giornali, che le organizzazioni
sindacali hanno lamentato la mancanza di un confronto con
l'Azienda: "Queste decisioni sono state prese senza confronto con
le organizzazioni sindacali. Una riorganizzazione interna di questo
genere avrebbe richiesto una maggiore collaborazione";
Rammentato che l'art. 10 della legge regionale 25 gennaio
2000, n. 5 stabilisce che: "L'atto aziendale è adottato e
modificato...dopo aver acquisito il parere delle OO.SS";
Evidenziato che sarebbe utile per il lavoro dei Consiglieri
regionali sentire direttamente dall'Azienda USL i motivi, le
ragioni delle innovazioni introdotte nell'atto aziendale;
i sottoscritti Consiglieri regionali
Interrogano
l'Assessore competente per conoscere la sua disponibilità a
partecipare ad una specifica riunione della Commissione consiliare
su questo tema ed a garantire la presenza alla stessa dei vertici
aziendali.
F.to: Rigo - Patrizia Morelli - Carmela Fontana - Donzel -
Louvin
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
L'Azienda USL Valle d'Aosta determina la propria costituzione
con atto aziendale di diritto privato, che ne disciplina
l'organizzazione ed il funzionamento, ai sensi dell'articolo 10
della legge regionale 25 gennaio 2000, come ricordato dal collega
Rigo nell'interrogazione. L'atto viene adottato e modificato dal
Direttore generale dopo aver acquisito il parere delle
organizzazioni sindacali. Con deliberazione n. 1134 del 17 agosto
2001 il Direttore generale ha approvato, dopo 5 anni, il nuovo atto
costitutivo per renderlo conforme alla realtà organizzativa
esistente, tenuto conto delle modifiche organizzative intervenute
nelle varie strutture aziendali nell'arco del quinquennio, per
consolidare una serie di strutture che erano state modificate e poi
andavano avanti in via sperimentale per un periodo e, con questo
atto, sono state in qualche modo stabilizzate. E poi naturalmente
per recepire le indicazioni di razionalizzazione e contenimento
della spesa pubblica che, come Amministrazione, come Assessorato e
come Giunta, abbiamo dato all'Azienda USL.
Preventivamente all'adozione dell'atto, il Direttore generale ha
sentito: in data 3 maggio e 29 luglio 2011 il collegio di
direzione, che è costituito dai direttori di dipartimento di tutte
le aree; in data 24 maggio e 1° agosto 2011 l'organizzazione della
dirigenza medico-veterinaria e della dirigenza sanitaria
professionale tecnico-amministrativa (SPTA); in data 25 maggio e 1°
agosto 2011 le organizzazioni sindacali del comparto. Quanto sopra,
per sostenere che le procedure previste dalle disposizioni
normative sono state rispettate, e in particolare il Direttore
generale mi ha comunicato che le organizzazioni sindacali hanno
chiesto se tali modifiche avrebbero avuto particolari riflessi
organizzativi sul personale, e se tali modifiche potevano
comportare una riduzione del numero di personale assegnato: questa
è stata una risposta negativa, quindi non ci sarà riduzione del
personale, e non sono pertanto giunte obiezioni né in forma
scritta, né in termini di richieste.
Per quanto riguarda invece la domanda se vi sia una
disponibilità da parte mia a portare i vertici dell'Azienda USL in
commissione, questo è assolutamente chiaro, quindi mi metto a
disposizione del Presidente della V Commissione, anzi sono ben
contento di contribuire a spiegare quei passaggi che sono stati
fatti, perché sono state fatte alcune scelte. Naturalmente questo
rientra nell'ottica di quello che sta succedendo a livello
nazionale di ristrutturazione delle aziende. Prima Lattanzi ha
evocato Regioni dove si chiudono gli ospedali; noi, nel nostro
piccolo, in modo molto ridotto rispetto alla realtà, cerchiamo di
razionalizzare il più possibile, questo perché l'Azienda USL deve
portare avanti quel mandato di mantenere i livelli essenziali di
assistenza. Quindi questa nuova organizzazione dell'Azienda USL
assolutamente non andrà ad incidere sui servizi erogati ai
cittadini, ma cercheremo in questo modo di migliorare l'erogazione
di tali servizi e senza ridurre i livelli essenziali di assistenza
della nostra Regione. Grazie.
Si dà atto che dalle ore 12,13 presiede il Vicepresidente
André Lanièce.
Presidente
- La parola al Consigliere Segretario
Rigo.
Rigo (PD)
- Grazie Presidente. Prendo atto delle
osservazioni, ma anche dell'impegno assunto e della disponibilità
dell'Assessore Lanièce, lo ringrazio. Credo però necessarie due
parole per spiegare il senso della nostra iniziativa.
L'Atto aziendale è un documento importante, non solo per
l'organizzazione interna dell'Azienda USL della Valle d'Aosta, ma
perché è il patto scritto che i responsabili della sanità
valdostana stringono in qualche misura con le diverse articolazioni
della società valdostana, nel difficile e complesso campo della
salute dei cittadini. Ecco perché ci sembrava legittimo e doveroso,
da parte nostra, chiedere all'Assessore di farsi garante di un
confronto fra le parti nella competente commissione.
Il nostro obiettivo è quello di essere, prima di tutto,
informati direttamente - e non solo dalle pagine dei giornali -
delle modifiche introdotte in queste settimane nell'Atto aziendale
e delle loro ragioni. Fra l'altro, abbiamo appreso che le
organizzazioni sindacali non sono state pienamente coinvolte nel
confronto, così come recita l'articolo 10 della legge regionale di
riferimento; dico questo perché dalla lettura dei giornali il
confronto promosso dall'azienda, meglio, l'informazione data ai
sindacati, appare come un atto dovuto e niente più. A quanto mi
risulta, il parere delle organizzazioni sindacali non c'è. Non c'è,
Assessore, una lettera o un documento scritto in cui viene
ufficializzato il parere negativo o positivo delle parti, neanche
dai verbali citati da lei, degli incontri con i sindacati che si
sono svolti in questi mesi, si evince il parere! Solo il 25 maggio
questo argomento figurava all'ordine del giorno, mentre la
soppressione del direttore del "118" e di quello di anestesia sono
stati oggetto di informazione all'interno della comunicazione della
direzione strategica, non figurando neanche nell'ordine del giorno.
Come si può, Assessore, dare parere su un oggetto non presente
nell'ordine del giorno? Discuterne in commissione sarà, come ha
ricordato l'Assessore, utile anche a lui per chiarire al Consiglio
la posizione della Regione in merito, ad esempio,
"ad un
servizio importante"
- sono parole sue -
"come l'emergenza
territoriale del "118""
.
Le indicazioni stringenti date a fine 2009 non sono poi state
ottemperate. Ci potrà quindi spiegare quali sono state le
riflessioni fatte sulla riorganizzazione del "sistema 118" di cui
ha parlato proprio nel Consiglio del 26 febbraio di quest'anno.
Riflessioni che sono state alla base della riorganizzazione a cui
accennava lei, riflessioni che stiamo interessati a conoscere.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Rapidamente, perché il tempo è tiranno. Non starò a ribadire le
ragioni già ben espresse dal collega Rigo riguardo a questo atto
fondamentale, un atto molto importante che è passato in Giunta il
26 agosto scorso, fra l'altro in un giorno in cui l'Assessore alla
sanità era assente. Ora io non so come si svolgano le riunioni
della Giunta, ma immagino che un atto di questa portata...per
carità, l'Assessore è legittimato ad essere assente, non è questo
il problema, sappiamo che è presente con assiduità...ma che un atto
di questa portata venga passato in Giunta con l'Assessore assente,
lo ritengo curioso! Non credo che un atto di questo tipo passi in
Giunta come
une lettre à la poste!
Questo è un elemento.
Gli altri elementi li ha ricordati il collega Rigo, riguardano
la reazione immediata delle organizzazioni sindacali che affermano
non essere state coinvolte, ora, l'articolo 10 prevede il parere
delle organizzazioni sindacali. E le reazioni poi di eminenti
rappresentanti della categoria medica riguardo all'organizzazione
che va a delinearsi. Dunque, se già di per sé l'Atto aziendale
merita a mio avviso un approfondimento in V Commissione, a maggior
ragione, stante il dibattito che si è scatenato, è necessario che
venga presentato ai Consiglieri perché possano capirne le ragioni,
se vi è una strategia globale a lungo termine, o se si tratta di
regolarizzare, come mi pare di aver capito dall'esposizione
dell'Assessore, una situazione che è venuta a crearsi nel
tempo.
È vero, diamo atto all'Assessore Lanièce che non ci ha mai
negato spiegazioni in V Commissione, quindi ascolteremo con molto
interesse le spiegazioni che ci verranno fornite in quella
sede.
