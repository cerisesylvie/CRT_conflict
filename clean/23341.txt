Classificazione
INDUSTRIA



Oggetto del Consiglio n. 2416 del 11 gennaio 2007 - Resoconto
OGGETTO N. 2416/XII - Ritiro della risoluzione:
"Individuazione di soluzioni adeguate ed efficaci alla drammatica
situazione delle aziende "Industrie Plastiche" e "Ex
Balzano"".
Risoluzione
Vista la risoluzione del Consiglio regionale del 13 luglio
u.s. approvata all'unanimità che impegnava la Giunta regionale e
l'Assessore alle Attività Produttive a intervenire per trovare
soluzioni alla drammatica situazione verificatasi all'azienda
"Industrie Plastiche" di Issogne;
Constatato che ancora oggi i lavoratori sono senza lavoro e
senza salario dal mese di maggio e non vedono prospettive di uscita
dalla crisi dell'azienda né la possibilità di utilizzare
ammortizzatori sociali;
Tenuto conto che una situazione simile sta coinvolgendo anche
i lavoratori dell'"Ex Balzano" di Verrès in attesa delle decisioni
del Curatore Fallimentare;
Il Consiglio regionale
Rinnova l'impegno
richiesto al Governo regionale e chiede allo stesso di
individuare soluzioni adeguate ed efficaci e a riferire in tempi
brevi alla Commissione consiliare competente le iniziative
adottate.
F.to: Squarzino Secondina - Sandri - Bortot - Fiou -
Venturella - Ferraris - Fontana Carmela
Presidente
- La parola al Consigliere Bortot.
Bortot (Arc-VA)
- Questa risoluzione... credo che sia la
4
a
volta che arriva in aula, la 3
a
? C'era il
rischio che diventasse la 4
a
... in sostanza, dà
l'indicazione anche rispetto a quello che dirò dopo della poca
attenzione che il Governo presta a queste situazioni di crisi,
soprattutto ai dipendenti che ne pagano le conseguenze.
So che la situazione della "Balzano" è ancora più grave di
quella delle "Industrie Plastiche"... Sulle "Industrie Plastiche"
relaziono io, perché forse sono l'unico in grado di darvi una buona
notizia: per l'intraprendenza dei dipendenti - soprattutto di una
dipendente, questa signora ha riportato i proprietari
dell'immobile, che avevano dato in gestione a un farabutto
l'azienda, ad assumersi la responsabilità della gestione, credo che
l'Assessore lo sappia - hanno riaperto i battenti, proprio in
questi giorni stanno riassumendo i dipendenti che sono rimasti a
casa senza avere né cassa integrazione, né disoccupazione, senza
alcun ammortizzatore sociale, perché anche le organizzazioni
sindacali hanno sbagliato le procedure per fare le domande rispetto
agli ammortizzatori sociali.
Senza fare troppe polemiche, ma quando 15 persone non riescono a
sufficienza a finire sui giornali, a fare sufficiente rumore,
questo da un po' il polso della situazione... come in tutti gli
ambienti il rischio è che i problemi vengano dimenticati e
finiscano sotto il tappeto. In ogni caso, credo che per riparare,
il Consiglio regionale, il Governo e l'Assessore, di fronte al
piano industriale che presenteranno, debbano darci un occhio di
riguardo, il che non vuol dire regalare dei soldi, vuol dire solo
capire che quel tipo di azienda che ricicla rifiuti ha un avvenire,
si possono fare dei nuovi investimenti, creare nuova occupazione e
toglierci un po' di plastica dalle discariche. In questo senso
sentiremo cosa pensa l'Assessore della risoluzione, vedremo se è
ancora di attualità o se si può riformulare per i dipendenti della
ex "Balzano".
Presidente
- La parola al Consigliere Sandri.
Sandri (GV-DS-PSE)
- Purtroppo per la questione ex
"Balzano", come sa l'Assessore competente, la situazione non è così
rosea.
Cercherò di fare brevemente un "excursus". Dopo la nomina del
curatore fallimentare, che purtroppo è un professionista di fuori
Valle e anche questo ha reso le cose più complicate, siamo entrati
in una fase abbastanza complicata di trattative; risultato finale è
che l'unico imprenditore che ha sempre dimostrato di avere un
mercato e delle capacità nella produzione di stampi per conto
terzi, e che era intenzionato ad acquisire i macchinari per 800mila
euro, se li è visti sfilare per 550mila, quindi 250mila in meno, da
un commerciante di Rimini, che sicuramente non li lascerà nella
sede di Champdepraz.
Il problema, qui, diventa capire come mai, con un'offerta così
differente, il curatore fallimentare ha fatto questa scelta...
saranno altri che daranno la risposta; però, in questo momento,
abbiamo ancora qualche giorno di tempo a disposizione per non
perdere tali macchinari, che sono fondamentali per tentare di
mantenere in piedi 15 posti di lavoro. Fra l'altro, da notizie che
ci arrivano dal sindacato - e chiederemo anche all'Assessore di
avere l'opportunità di convocare i sindacati in tempi rapidissimi,
oltre che gli imprenditori interessati, in modo da vedere se ci
sono delle soluzioni - abbiamo appreso che dall'inizio della
prossima settimana un acquirente cinese verrà a Champdepraz a
visionare i macchinari per portarseli via. Credo che in un momento
di questo genere sia importante non la valorizzazione dei
macchinari come ferrivecchi o poco più, ma la valorizzazione di una
capacità imprenditoriale e soprattutto della capacità professionale
di questi lavoratori. Qui stiamo parlando non di lavoratori
generici, ma di lavoratori che hanno un'alta professionalità,
perché per fare gli stampi per conto terzi, farli bene, farne di
tanti tipi diversi e adattarsi, ci vuole un'alta capacità; fra
l'altro era interessante questo esperimento, perché questo
imprenditore aveva già fatto delle iniziative affittando il ramo di
azienda e aveva inserito 3 nuovi lavoratori che cominciassero a
imparare il mestiere. Qui si perdono non solo 15 posti di lavoro,
ma si perde anche una grossa professionalità nell'area della media
Valle che - sappiamo - già interessata da grossi problemi.
Credo che l'Assessore regionale, tramite "Finaosta" e tutti gli
strumenti che abbiamo a disposizione, possa venire incontro con
delle forme di collaborazione, in modo che sia l'imprenditoria che
si è resa disponibile, non a comprare e a portarsi via i
macchinari, ma a rilevare i macchinari e a mantenere l'occupazione
in bassa Valle, insieme alle maestranze possa essere messa in
condizioni di riprendere in mano questo tipo di esperienza
imprenditoriale. Mi fermo qui; auspico che su questo impianto si
faccia una riflessione compatibilmente con la normativa europea,
per vedere anche dal punto di vista degli affitti e di tutto il
resto di mettere queste persone nelle condizioni di poter avviare
la loro attività.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Evidentemente sono 2 casi diversi,
seppure accomunati da uno stesso destino.
Per quel che riguarda le "Industrie Plastiche", credo che la
nostra attenzione si sia misurata, avendo fatto insieme un
percorso, costantemente nei fatti, ma il dramma è stato quello di
trovarci in una situazione incredibile in cui una persona, che non
definirei un imprenditore quanto un "faccendiere", in modo
totalmente improprio ha chiuso lo stabilimento, fra l'altro uno
stabilimento non di nostra proprietà, uno stabilimento che aveva
una sua attività e che ha messo 16 operai in mezzo a una
strada.
Il problema lo abbiamo affrontato con il Sindaco, attraverso
tutti gli strumenti, i vari passaggi che ci sono stati hanno fatto
sì che, coraggiosamente, una serie di azioni fatte dai lavoratori,
abbiano portato alla riapertura dello stabilimento che sta
riaprendo, sta procedendo con le riassunzioni. Nell'incontro che ho
avuto con i lavoratori, ho dato loro le massime garanzie: nel
momento stesso che avessero messo in piedi una struttura
funzionante, ci saremmo rapportati a loro con la massima
disponibilità, nel rispetto della trasparenza e delle leggi, ma con
una completa volontà di sostenerli in quello che poteva essere un
percorso imprenditoriale a cui loro avessero dato corso. Sotto quel
punto di vista credo che il discorso delle "Industrie Plastiche"
fortunatamente stia andando a buon fine e che la risoluzione sia
superata.
Per quel che riguarda la "Balzano", condivido le cose che ha
detto il collega Sandri in merito alla qualità del Cav. Sibilia e
dell'operato che ha portato avanti; purtroppo il curatore
fallimentare - che non è neanche valdostano, quindi c'è anche una
certa difficoltà a interloquire - non è riuscito a trovare un
accordo con il dr. Sibilia nella fase in cui ci siamo adoperati
attraverso numerosi incontri, quindi non sono riusciti a fare quel
passaggio di proprietà a cui accennava il collega Sandri e che
verteva attorno a una cifra di circa 800mila euro. Si era partiti
da 1 milione di euro, si era scesi a 800mila; poi, per una serie di
motivazioni, la situazione non si era chiusa; oggi si verifica una
cosa paradossale: che non si è chiusa a 800mila e alla fine il
curatore fallimentare ha mandato all'asta per 550mila. Dico anche
che questa "situazione paradossale" per qualche verso riserva
un'opportunità al dr. Sibilia, che contatterò anche domani, quindi
c'è il mio impegno non solo a seguire la questione, ma a fare in
modo che questa fabbrica e tutta la sua professionalità e quello
che ci gira attorno continui ad esistere e abbia delle opportunità
per lavorare. C'è quindi un'opportunità data dal fatto che la
procedura fallimentare consente di poter fare un'ulteriore offerta
di rientro sull'offerta di assegnazione dell'asta: questo vuol dire
che se il dr. Sibila riuscirà, da qui alla scadenza, a fare
un'offerta superiore forse in 1/4, 1/5... penso che sia intorno ai
50mila euro, dovrebbe poter riprendere in mano la situazione. È a
questo punto che noi, come per le "Industrie Plastiche", saremo a
disposizione per costruire un "business plan" sulla professionalità
che c'è dei lavoratori e sulla capacità del dr. Sibilia.
C'è pertanto l'impegno da parte mia di monitorare - ma lo sto
facendo - sia le "Industrie Plastiche" che la "Balzano" e di
portare in commissione eventualmente tutte le novità. Ecco che
allora la risoluzione potrebbe essere ritirata, perché per le
"Industrie Plastiche" è superato un discorso diverso; per la
"Balzano" stiamo sui fatti, nel senso che se riusciamo attraverso
questo intervento del dr. Sibilia di rientrare in gioco, garantisco
che da parte della Regione ci sarà il supporto a questa azienda per
riprendere un cammino e ridare un certo futuro a questi lavoratori,
ma siamo condizionati dalla possibilità del dr. Sibilia di
rilanciare, altrimenti contro il curatore fallimentare non possiamo
metterci, perché il curatore fallimentare risponde al Tribunale e
non alla Regione.
Presidente
- La parola al Consigliere Venturella.
Venturella (Arc-VA)
- Solo una battuta: mi ricordo, un
po' di tempo fa, quando siamo stati insieme con il Presidente
Caveri e l'Assessore La Torre e il collega Bortot in sala Giunta
per incontrare i lavoratori delle "Industrie Plastiche", la tenacia
e il piglio della signora che teneva l'amministrazione. Una piccola
battuta: sono queste le grandi capacità professionali! Questa è una
dipendente che praticamente prende in mano da sola l'azienda,
aiutata dai lavoratori, e si attiva in tutti i modi e riesce a
ricontattare i vecchi proprietari, fa capire loro che è un'attività
in forte espansione e in attivo, e riapre la fabbrica. Allora, una
battuta, Presidente Caveri: altro che cercare i "manager"...
Caveri (UV)
- (fuori microfono) ... dovrebbe fare il
Consigliere regionale...
Venturella (Arc-VA)
- ... dovrebbe fare l'amministratore
delegato... può darsi che il casinò potrebbe risollevare la cosa...
perché è donna, molto tenace, ha rimesso in piedi la fabbrica!
Credo che una riflessione sul fatto che i lavoratori, se non
umiliati dalle condizioni di lavoro, dalla politica, dagli stessi
imprenditori, possano fare cose egregie... e non c'è bisogno di
cercare grandi "manager" in giro per l'Italia!
Presidente
- La parola al Consigliere Sandri.
Sandri (GV-DS-PSE)
- Devo dire che, pur non condividendo
completamente le affermazioni fatte adesso dal Consigliere
Venturella, sarebbero interessanti da discutere... però apprezzo
ancora meno le battute che sono venute dai banchi del Governo!
Comunque penso che si possa ritirare la risoluzione; intanto,
perché mi sembra che per fortuna di tutti per le "Industrie
Plastiche" la situazione si sia risolta nel modo che abbiamo
sentito, e sulla "Balzano" abbiamo sentito degli impegni precisi
dall'Assessore. Sappia l'Assessore che noi vogliamo avere un
rendiconto delle telefonate che farà a Bruni, a Sibilia, al
sindacato... praticamente un "resoconto stenografico", in modo da
avere la certezza del suo impegno.
Presidente
- La risoluzione è ritirata.
Il Consiglio prende atto, concordando.
