Classificazione
DEMANIO E PATRIMONIO REGIONALE
INDUSTRIA



Oggetto del Consiglio n. 1741 del 20 gennaio 2016 - Resoconto
OGGETTO N. 1741/XIV - Interpellanze: "Valutazioni in ordine
all'attuazione di nuovi insediamenti presso l'area ex Tecdis in
comune di Châtillon" e "Adozione di iniziative per rendere
immediatamente fruibile l'area ex Tecdis in comune di
Châtillon".
Viérin M. (Presidente) -
Punti 19 e 27 dell'ordine del
giorno. La parole au Conseiller Gerandin.
Gerandin (UVP) -
Merci Président.
La situazione occupazionale soprattutto nella Media e Bassa
Valle non può che preoccupare, pertanto la nostra iniziativa va
proprio nel senso di capire qual era il futuro di uno dei poli, di
uno dei nostri insediamenti ormai da più anni inutilizzato, se
ricordo bene, è dal 2006-2007 che è inutilizzato questo
stabilimento, uno dei fiori all'occhiello nel passato dell'offerta
industriale valdostana. La nostra iniziativa nasce proprio dalla
necessità di fare chiarezza, di mettere un punto finale su quelle
che possono essere le prospettive, oppure quelle che sono le scelte
strategiche e politiche in merito a questo stabilimento.
Noi ricordiamo che è ormai dal 2012 - e oggi siamo nel 2016 -
che questo stabilimento ha creato una serie di attese, questo non
possiamo negarlo, nel senso che ci sono stati una serie di passaggi
tra cui quelli che possiamo ricordare i più significativi sono: la
delibera di Giunta regionale del gennaio 2013 con cui la Regione ha
incaricato Finaosta circa la valutazione di un progetto
imprenditoriale e la delibera del 4 luglio 2013 in cui Finaosta
faceva pervenire a Vallée d'Aoste Structure il proprio giudizio di
sintesi, che tra le altre cose consigliava la stipulazione di un
contratto di comodato tra Vallée d'Aoste Structure e VdA Tech, fino
a dicembre 2014 in cui poi c'è stata una deliberazione che ha
posticipato il termine al 30 giugno 2015 per mettere fine a
quest'ipotetico progetto di insediamento.
È una superficie che non può che essere importante per un
tessuto industriale come quello della Media Valle: parliamo di più
di 18.000 metri quadri lordi di pavimento, di una superficie
commerciale di oltre 11.000 metri quadri. Quello che ci ha fatto un
po' pensare sin da subito è che tutto questo patrimonio industriale
sia stato dato mediante questa convenzione in comodato fino al 30
giugno 2015 ad una società che ha un socio unico con 10 mila euro
di capitale versato. Nel passato abbiamo potuto vedere, oltre ad
avere nessun cenno concreto su qualcosa che veramente si potesse
avviare, salvo una serie di proclami... Noi cominciamo nel 2012 in
cui c'è l'Assessore Pastoret, che ha parlato di 10 imprese
interessate allo sviluppo di nuove tecnologie, di 150 posti di
lavoro e in prospettiva di un bilancio di decine di milioni di
euro, per arrivare poi ad agosto 2013 in cui l'allora Assessore
Marquis e il Presidente della Giunta dicevano che l'intesa segna un
punto fermo per il destino dell'ex Tecdis fallita nel 2007, rimasta
finora nel completo limbo, garantirà il recupero dello stabilimento
affidato a Valle d'Aosta Technology, che l'eseguirà a sue spese:
circa 7 milioni di euro di investimento, con l'accordo che tutte le
innovazioni e le migliorie apportate resteranno a favore di Vallée
d'Aoste Structure e quindi alla Regione senza obbligo di
compensazione, anche nel caso il comodato non si trasformi dopo il
2014 in locazione definitiva. Sarebbe interessante capire quanti di
questi 7 milioni sono stati investiti in questi anni.
Per arrivare poi alle ultime dichiarazioni dell'ex Assessore
Marquis, che parlava di un tessuto di imprese innovative
prioritariamente nel settore aerospaziale, biomedicale,
biotecnologie, elettronica e comunicazione, farmaceutico, energie
rinnovabili e agroalimentari. Certo che il panorama era un panorama
veramente da far sognare. A quei tempi non ero seduto su questi
banchi, per cui ho anche creduto che ci fossero tutte queste
possibilità. Ora siamo nel 2016, la nostra iniziativa aveva la
volontà di capire cosa n'è rimasto di questo sogno, che ha fatto
sognare i valdostani, su questo non possiamo nasconderlo che tanti
ci hanno creduto, nel 2013 in campagna elettorale addirittura
sembrava che fosse quasi il momento in cui bisognava addirittura
segnalare dei nominativi di persone che erano interessate
all'assunzione in quello stabilimento. Era per fare il punto, se è
il caso di smettere di sognare e soprattutto di capire quale può
essere il destino di uno di quei gioielli che abbiamo tutti
detto...che in passato si è ricordato fosse...si parlava anche
delle famose "camere bianche" e quant'altro che potevano veramente
attirare la crema degli investitori per dare respiro al settore
industriale della Media Valle. Era per capire quale sarà il futuro
e soprattutto se il giudizio è un giudizio positivo su quello che è
stato fatto fino ad oggi, se si ha comunque intenzione di
continuare ad avvalersi di Vallée d'Aoste Structure, perché, al di
là dei ladri che hanno fatto razzia, lì dentro si è visto ben poco.
Grazie.
Presidente -
La parola al collega Chatrian.
Chatrian (ALPE) -
Grazie Presidente.
Siamo tornati su quest'argomento perché è fondamentale
quest'area per la Media Valle e per la Bassa Valle. Prima il
collega Gerandin parlava di qualche anno, sono 10 anni che lì c'è
il deserto dei tartari, correva l'anno 2005, quindi sono quasi 11.
L'allora Presidente della Regione Caveri fece un incontro con i
Sindaci della Comunità montana Monte Cervino proprio nel gennaio
2006 per ristrutturare subito, se possibile, cambiare marcia e
passo per poter, da una parte, dare delle risposte a delle aziende
e, dall'altra, creare occupazione, perché poi le due principali
azioni che avrebbero comunque dato delle risposte puntuali alle
comunità e al territorio...si aspettavano comunque delle soluzioni
che non sono arrivate per diversi motivi, difficoltà per più di
cinque anni, quasi fino al 2012, per diverse motivazioni. Vallée
d'Aoste Structure prima, Finaosta in seconda battuta e
l'Assessorato in terza battuta decisero che quell'area non si
doveva spezzettare, non si doveva comunque andare a suddividere a
favore di diverse imprese. L'unico macrobiettivo era quello di
intercettare una grossa azienda, un grosso imprenditore, un marchio
importante che avrebbe avuto bisogno di superfici così impattanti.
Il secondo filone tenuto a livello fino quasi al 2013 era: non
possiamo non utilizzare parte di quelle strutture già esistenti,
quindi questo era un secondo elemento critico che ha fatto sì che
praticamente da 11 anni quella zona è totalmente deserta.
Non mi ripeto, ci siamo già ripetuti diverse volte in quest'aula
anche con il collega Donzel nelle precedenti iniziative che abbiamo
promosso come gruppo. Non possiamo nasconderci che, anche dal punto
di vista logistico, è interessante l'ubicazione sia per quanto
riguarda la parte autostradale, sia per quanto riguarda le
ampiezze, le superfici e anche il suo essere baricentrico
soprattutto nella Media Valle-Bassa Valle. Al di là di quello,
nell'ultima iniziativa che avevamo fatto...ormai il pregresso è
andato, io direi che possiamo voltare pagina e l'obiettivo è
quello, ci è sembrato di aver capito dal collega Donzel che qualche
impresa aveva manifestato un po' di interesse ad insediarsi, tant'è
vero che mi ricordo che avevo cercato di rilanciare al collega
dicendo di cercare di prendere noi come pubblico il toro per le
corna e capire le esigenze del territorio, e non solo, iniziare
quanto meno con degli
step
a suddividere l'area per poter
aggredire l'esigenza, da una parte, di riutilizzare una struttura
pubblica e un'area pubblica, quindi di tutta la comunità e,
dall'altra, creare posti di lavoro e far rivitalizzare la zona.
L'obiettivo della nostra iniziativa quindi va ad integrarsi con
i quesiti che il collega ha appena posto, chiediamo al collega
Donzel se gentilmente può dirci se ci sono delle imprese che sono
veramente interessate, se il suo Assessorato, Finaosta e Vallée
d'Aoste Structure stanno valutando magari dei
business plan
,
piuttosto che un interesse vero di queste imprese.
Il punto n. 2 ci pare quello più importante oggi, perché è stato
uno di quegli ostacoli più forti in questi 11 anni di non utilizzo
dell'area, e 11 anni sono tanti, ed è se c'è la reale volontà da
parte sua, da parte di Vallée d'Aoste Structure di suddividere
l'area a favore di diverse imprese. Terza domanda: le azioni che
state mettendo in campo, più tardi discuteremo la situazione di
Vallée d'Aoste Structure nel suo complesso non solo sul 2014, non
solo sul 2015, ma già le prospettive 2016, 2017 e 2018, oltretutto
più elaborate del solito e in maniera un po' curiosa non c'è nessun
accenno a quest'importante area di Châtillon, magari ne discuteremo
più tardi, però è un po' curioso vista l'esigenza comunque, dal
nostro punto di vista, di trovare delle soluzioni. Grazie.
Presidente
- Grazie. La parola all'Assessore Donzel.
Donzel (PD-SIN.VDA) -
Grazie Presidente.
Ringrazio i colleghi per la cortesia che hanno fatto nel
consentirci di discutere insieme le due interpellanze, che
presentano alcune analogie e anche alcuni aspetti di
approfondimento specifico. È un tema che certamente non è nuovo per
la storia che ha quest'importante stabilimento, vorrei però fare
una piccola premessa. Ovviamente le difficoltà più grosse che hanno
colpito la Tecdis arrivano a ridosso dell'avvio di una terribile
crisi economica (2007), quindi questa grossa fase di incertezza che
ha riguardato quello stabilimento è andata anche a sommarsi ad una
grandissima incertezza anche a livello internazionale e mondiale
rispetto allo sviluppo delle tecnologie. Soprattutto nel campo
delle cosiddette "nuove tecnologie" ci sono delle realtà che si
affermano ed esplodono in un nulla, in un attimo. Il caso Nokia in
Finlandia è diventato esemplare, fino a diventare quasi...come
dire? il volano di tutto un Paese, l'esempio che bisognava seguire
in Europa, in quattro e quattr'otto il caso Nokia sta facendo
affondare un Paese intero: la Finlandia. Per fortuna, la Finlandia
ha meno abitanti della Lombardia, per cui la cosa è gestibile,
altrimenti sarebbe un dramma enorme. Basti pensare che anche per
altre realtà, che sembravano inarrestabili come
Twitter
,
bastano due o tre
blackout
e la Borsa li castiga duramente.
La situazione economica che stiamo vivendo quindi è assolutamente
difficile.
Relativamente a questo stabilimento, come ha ricordato
correttamente il collega Gerandin, la sua storia è piuttosto
antica. Un enorme investimento nel 1989 lo ha fatto nascere, ma è
soprattutto un ulteriore investimento nel 1993, quindi praticamente
a ridosso della nascita dello stabilimento, che ne ha determinato
le caratteristiche attuali. Vorrei ricordare che allora erano gli
anni, se vogliamo, del
boom
economico valdostano, cioè gli
anni in cui la Regione disponeva veramente di grandi risorse e
quindi era in grado di attrarre importantissimi gruppi, come i
gruppi che addirittura arrivavano dal Giappone, perché qui
preparavamo loro degli stabilimenti infiocchettati con grandissimi
investimenti. Questo lo dico perché magari successivamente, quando,
come ha ricordato il collega, affronteremo più in generale la
discussione di VdA Structure, dovremo anche interrogarci su questo.
Questo tipo di sviluppo è stato poi ampiamente criticato negli
anni, c'erano veramente dei gruppi che venivano in Valle d'Aosta a
farsi un giro, ci facevano spendere una quantità enorme di risorse
e poi sparivano dalla circolazione, purtroppo tra queste esperienze
traumatiche c'è questa della Tecdis. All'interno di questo
stabilimento di quell'importanza, con una superficie così grande:
18.579 metri quadri disponibili, con piazzali, aree, eccetera,
erano state create queste cosiddette "camere bianche". La prima
cosa che ho fatto appena insediato qualche mese fa è stata quella
di andarlo a visitare accompagnato da degli imprenditori, cioè
accompagnato da qualcuno che veramente fa impresa e che potesse in
qualche modo anche interscambiare delle opinioni con chi invece
deve amministrare dei beni di quella portata. Evidentemente adesso
ci sarà occasione, stiamo organizzando con il Presidente Isabellon
la possibilità che la IV Commissione visiti alcuni siti industriali
proprio per capire qual è la realtà produttiva in Valle d'Aosta,
che non è quella realtà disperata che diciamo spesso di essere,
perché lei ha citato il problema della Bassa Valle, però in Bassa
Valle bisognerà prima o poi scoprire che centinaia e centinaia di
lavoratori sono piemontesi e andare a capire come mai non abbiamo
posti di lavoro per i valdostani, però centinaia di piemontesi
vengono a lavorare qua. Occorre interrogarci su queste
problematiche, quindi non è che non ci sono le fabbriche, ci sono,
ma non ci lavorano i valdostani, non è questa la sede per
affrontare questo problema. Vi è stata quindi attenzione da subito
con una visita già nel mese di agosto allo stabilimento per
rendersi conto di qual è la realtà.
Ovviamente per una serie di relazioni che abbiamo avuto in
questo periodo, quindi non sono stati fatti proclami, non è stata
fatta nessuna dichiarazione di interessamenti particolari, però la
realtà che stava emergendo era una realtà in generale sia di
imprenditori locali, sia di imprenditori che venivano da fuori
Valle che necessitavano di strutture decisamente più piccole,
quindi i grandi casi del passato, per cui ci sono stati gli
interessamenti di Siemens, di Beghelli che non si sono conclusi,
teniamo presente che c'è ancora un'idea circolante nel mondo
imprenditoriale che in Valle d'Aosta ci sono i contributi a fondo
perso e non è più così...anche noi quindi dobbiamo assumere una
competizione del mercato imprenditoriale che è molto più difficile.
Quello che stiamo mettendo in campo è un altro tipo di offerta, che
non può essere più il contributo a fondo perso: ti faccio tutto io,
ti compro tutti i macchinari io, basta che tu schiacci un bottone e
li fai girare. Adesso la situazione è profondamente diversa: si
tratta di dare altri tipi di risposte al mondo imprenditoriale. Se
in prima battuta quindi uno stabilimento di quel livello non poteva
certo essere sezionato, tagliuzzato e quant'altro perché c'era un
bene, un investimento enorme e le camere bianche erano di altissimo
livello, io immagino allora ci si mosse nell'ottica di cercare una
tipologia di impresa che poteva sfruttare quel tipo di struttura.
Oggi la realtà che abbiamo davanti - e l'esperienza con VdA Tech ce
lo dimostra - è la necessità invece di un pesante
revamping
di quella struttura perché possa essere utilizzata, perché ormai
nel corso degli anni, nonostante interventi per mantenere
l'edificio - quindi non piove dentro, è tutto in ordine -, la
struttura si è degradata. Dal 1993 ad oggi sono passati più di 20
anni, quindi nessuno stabilimento dopo 20 anni è quello che è lì
senza essere usato, senza le manutenzioni straordinarie che sono
necessarie. Lo visiteremo e vi renderete conto della realtà, tant'è
che mi sono altresì permesso, come in altre realtà, di coinvolgere
le amministrazioni locali e di andare con loro sul territorio a
verificare qual era la situazione. Siccome alcuni imprenditori
locali avevano degli interessi per delle superfici, abbiamo
visitato con loro sia la Tecdis, sia la Fera di Saint-Vincent.
Quello che sembra emergere in questo momento è che, per il tipo di
investimento, per le disponibilità attuali che abbiamo in campo, si
potrebbe rispondere alle esigenze espresse anche formalmente,
quindi con richieste formali, da parte di imprenditori locali, cioè
dell'area di Saint-Vincent, - ed è più performante intervenire così
-, intervenendo sulla Fera di Saint-Vincent con un sezionamento,
piuttosto che sulla Tecdis, dove la richiesta di investimento
pubblico sarebbe estremamente elevata per andare nell'ordine di
idee di un sezionamento. Ciò detto, non vuol dire che non stiamo
cercando soluzioni per questo tipo di edificio, tant'è che alla
stessa VdA Structure abbiamo dato una scossa, affinché - e questo
emerge dagli atti - si apra di più alla ricerca, si apra di più a
trovare delle soluzioni che possono essere anche quelle, come
abbiamo detto, di un sistema di compartecipazione del privato alle
iniziative.
Questo per dirvi di come stiamo seguendo anche quel territorio,
e non è dimenticato, tant'è che vi è attenzione anche agli
imprenditori locali
in primis
sempre, perché sono quelli che
rimangono qui negli anni e anche nella realtà difficile
dell'impresa, se falliscono, sono i tuoi imprenditori i primi a cui
devi dare attenzione prima di andarne a cercare uno di via che
viene qui per un po' e poi sparisce. Sul
Corriere della
Valle
il 10 dicembre è apparso quest'articolo su un polo
fieristico nell'area ex Tecdis, il giorno dopo io ho contattato
l'imprenditore e ho chiesto: andiamo a parlare con i soci che sono
citati nell'articolo? Abbiamo un abboccamento, dobbiamo vedere
questi soci che vengono dal Veneto se supportano un imprenditore
locale in un progetto, quindi...come dire? siamo attenti e pronti a
tutte le sollecitazioni, dire però oggi che la soluzione è il
sezionamento... È chiaro che, per fare un'operazione su un edificio
che ha una struttura estremamente rigida, che mal si adatta,
siccome i pavimenti sono tutti rialzati e i soffitti riabbassati,
quindi necessita, anche se venisse utilizzato per attività
soft
di ricerca - quelle cose che fanno sognare, quindi di
alto livello specialistico - di forti interventi, perché, al di là
del furto - l'ho detto già per un'altra interpellanza -, tutto
l'impianto era un impianto per i giapponesi, in impianto a 110
volt, che è assolutamente non utilizzato da nessuna impresa locale
italiana, europea, quindi va rifatta l'impiantistica. Lo stesso
imprenditore che poi ha rinunciato si può chiaramente leggere che
ha detto: "qui ci vogliono 5 milioni solo per fare il revamping
della struttura". Ovviamente quel tipo di impresa non aveva le
condizioni, si immaginava di entrare in una struttura con altre
caratteristiche; è per quello che io dico che, prima di lanciare
dichiarazioni e quant'altro, bisogna andare sul posto con
l'imprenditore e guardare tutte le cose, cercare di capire quali
sono i problemi reali di queste realtà. Oggi ipotizzare
sezionamento "sì" o "no"...dipende dal numero di domande, perché se
ci sono dieci imprenditori che vogliono fare davvero un
investimento in quella realtà con ovviamente una certa tipologia di
attività, è chiaro che si può mettere allo studio un progetto, ma
bisogna avere delle richieste effettive. Il numero di richieste
emerse dal territorio era tale da dire che non era sufficiente per
intervenire lì, perché, per intervenire lì, si parla dagli 8
milioni di euro in su, per la Fera invece si ipotizza un intervento
da 2,5 milioni, che è più avvicinabile rispetto alle risorse che in
questo momento abbiamo a disposizione.
È ovvio quindi che questi stabilimenti hanno un'importanza
strategica e su questi bisogna lavorare a fondo, però tra tutti
quelli che abbiamo la Tecdis ha effettivamente delle difficoltà
grosse e per questo continua quest'attività di ricerca, ma nel
rispetto della
privacy
degli imprenditori non è che si può
dire: "il Signor "X"...". A febbraio sicuramente andremo di nuovo
con un imprenditore a guardare se ci sono le condizioni per, però
per prima cosa gli imprenditori che vanno a vedere queste realtà
non vogliono che il loro nome compaia sui giornali. È evidente che
le attività che vanno per la maggiore in questo momento, che sono
quelle che richiedono uno stabilimento con una certa altezza, la
possibilità di usare un carroponte e quant'altro, non si attagliano
alla Tecdis, oppure le altre attività che sono magari ad alto tasso
di innovazione, a cui andrebbero bene quelle tipologie di
fabbricato, sono però quelle che dicono di preferire di andare a
Pont-Saint-Martin. Infatti a febbraio andremo come commissione a
Pont-Saint-Martin e vedrete che tipologia di impianti è stata
realizzata per accogliere queste imprese, ci si renderà conto che
effettivamente si tratta di una realtà profondamente diversa.
C'è quindi grossa attenzione a trovare delle soluzioni, c'è un
progetto che riguarda l'intera area di Châtillon/Saint-Vincent, non
può essere trascurata questa zona rispetto alle altre. Stiamo
investendo su Aosta, stiamo investendo su Verrayes, stiamo
investendo su Arnad, su Pont-Saint-Martin, dobbiamo immaginare
anche di mettere un investimento sul discorso
Châtillon/Saint-Vincent, ma bisogna farlo ovviamente avendo cura di
non fare delle scelte che vanno a realizzare delle cattedrali che
poi rimangono deserte. Uno dei problemi più grossi che abbiamo sono
quegli enormi ammortamenti che poi non riescono a trovare copertura
addirittura negli affitti: questo per dire che seguiamo con
attenzione questo, c'è un rilancio, se vogliamo, dell'attività
promozionale che deve svolgere la società VdA Structure. Dagli
ultimi dati emerge che ci si sta muovendo molto meglio, emerge
anche - e questo lo anticipo, magari lo spiegherò meglio dopo - una
volontà di imprenditori di acquisire addirittura delle aree. Tutto
questo dovrà naturalmente essere valutato con attenzione anche dal
Consiglio regionale, quando andremo a ragionare in termini di
acquisizioni di stabilimenti, magari in questo momento il pubblico
non ha le risorse per ristrutturarli completamente, ma c'è una
volontà di renderli utilizzabili e quindi di dare una risposta a
quei territori.
Credo che le date purtroppo siano impietose. Lo stabilimento,
che è uno stabilimento che tutti riconoscono strategico, importante
e facilmente raggiungibile, oggi, a 20 anni dalla sua costruzione,
non è più immediatamente locabile, quindi o c'è un grosso
investimento regionale, o c'è un grosso investimento privato, o una
compartecipazione, ma così com'è la realtà è che non è fruibile e
l'insuccesso di VdA Tech è strettamente legato a questa condizione
che vi sto rappresentando.
Presidente -
La parola al Consigliere Gerandin.
Gerandin (UVP) -
Merci Président.
Ho ascoltato attentamente quanto lei ci ha comunicato,
Assessore. È assolutamente condivisibile quanto lei ci ha detto.
Manca un passaggio che, a mio parere, probabilmente non toccava
neanche a lei in parte giustificare: è spiegare ai valdostani cosa
si è fatto in questo lasso di tempo. Quello che ha detto è tutto
vero, è vero che questa struttura è ormai degradata e che le date
sono impietose, ma, quando si è sottoscritto un accordo con VdA
Tech, volgiamo che qualcuno di VdA Tech abbia visitato questo
stabilimento? O siamo ancora alle firme via
e-mail
senza
aver fatto il sopralluogo? E non l'ho detto io, perché sono i fatti
e i dati che parlano, è stato dichiarato pubblicamente da Assessori
che l'hanno preceduta che questa VdA Tech si impegnava ad investire
7 milioni di euro, non l'abbiamo mica detto noi, noi non c'eravamo
ancora qua! È stato detto pubblicamente che c'erano 7 milioni di
investimento. E se all'atto dell'insediamento un Assessore come
Pastoret dice 150 posti di lavoro e decine di milioni di fatturato,
questa è la politica che l'ha detto e se vengono date queste attese
da parte della politica, io penso che al cittadino spettino almeno
delle giustificazioni.
Attenzione, Assessore, non è Gerandin che ha parlato di alta
tecnologia, è l'Assessore che l'ha preceduta, che non più tardi del
gennaio 2014 ha detto in quest'aula che le imprese innovative ad
alta tecnologia prioritariamente del settore aerospaziale,
biomedicale, biotecnologie, elettronica, ICT, farmaceutico, nuovi
materiali, tecnologia per l'ambiente, energie rinnovabili,
agroalimentare...e che in quell'area si stava sviluppando "un
modello che unisce servizi classici degli incubatori
hi-tech
alle camere bianche (di cui l'immobile è dotato per 4800 metri
quadri)". E non è - scusi, Assessore, se insisto - Gerandin, o
qualcun altro, che ha risposto ad una mia interpellanza dicendo che
stiamo valutando ad oggi nove società. Ma queste nove società che
fine hanno fatto? È stato dichiarato in quest'aula che c'erano nove
società interessate, io dico: su nove una! Come dovete dire come
mai un gioiello come questo è stato affidato ad una società
chiedendogli 7 milioni di investimenti con 10 mila euro di capitale
a socio unico, ma era un fallimento annunciato! Su questo non c'è
ombra di dubbio!
Quando io dico che bisogna fare chiarezza...e sono felice che
lei mi dica che sta visitando queste strutture, perché è così che
bisogna fare, ma mi sarei anche aspettato che in questo lasso di
tempo prendendo in considerazione che si era venduto fumo, perché
non è stato presentato nulla di concreto, magari si prendesse in
mano la situazione direttamente come Amministrazione come sta
facendo lei, perché a me piace che mi venga a dire che andate a
visitare regolarmente queste strutture con gli imprenditori, mi
piacerebbe capire quanti imprenditori hanno visitato questa
struttura con il precedente accordo, che ha perso quattro anni.
Abbiamo buttato quattro anni con uno stabilimento che adesso è al
degrado. Le foto che sono state pubblicate, e non erano foto mie,
erano foto penose di com'era l'interno di questo stabilimento. Si
vedeva solo l'esterno, io non ho visto l'interno...
(interruzione dell'Assessore Donzel, fuori microfono)
...giustamente lei, Assessore, ha richiamato Vallée d'Aoste
Structure ad un'azione di responsabilità, ma, a nostro parere, la
politica avrebbe dovuto revocare, non ancora ampliare il lasso di
tempo a disposizione di una società che non ha prodotto nulla. Non
è stata neanche capace a farsi una polizza eventualmente per
riscuotere se c'era un furto. Questo è quanto è successo in questi
anni e questo, a nostro parere, è quello di cui la politica deve
rispondere ai cittadini: il tempo perso.
Presidente -
Grazie collega. La parola al collega
Chatrian.
Chatrian (ALPE) -
Grazie Presidente.
Come sempre succede in questi casi - lo diceva bene prima il
collega Donzel, faccio mia la considerazione -, poi le bugie hanno
le gambe corte, perché nella passata legislatura e all'inizio di
questa era di dominio pubblico che il valore di quest'azienda era
molto messo in discussione e ci è dispiaciuto molto che all'interno
di questo Consiglio si sia negata quest'incertezza fino all'ultimo
giorno: fino al 28-29 giugno 2015, ma per noi questa cosa è chiusa
e guardiamo al domani.
Il passaggio che ha fatto poc'anzi: "stiamo investendo ad Aosta,
stiamo investendo a Pont-Saint-Martin, ad Arnad, a Verrayes, a
Morgex", ecco, fermiamoci un momento, lo ha detto molto bene lei,
per questa zona dove abbiamo due importanti realtà pubbliche: ex
Fera e ex Tecdis, dobbiamo come pubblico mettere in campo quanto
meno un accompagnamento per quanto riguarda il nostro ruolo,
indubbiamente, deve essere la materia prima, lo diceva. Se ci sono
domande interessanti, se ci sono diverse realtà che sono
interessate a suddividere, io dico, noi diciamo: non perdiamo altro
tempo. Ci sono cinque-quattro aziende, forse non sono sufficienti
per iniziare un percorso? Dobbiamo aspettarne altre due? Non
aspettiamo troppo, perché abbiamo aspettato 11 anni, non è più un
discorso di critica, tanto ormai la storia è quella e non si va a
modificare quello che è stato, però attenzione se è possibile, dato
che sappiamo che la struttura è molto rigida, ma proprio per quello
probabilmente dobbiamo cercare delle soluzioni completamente
alternative se vogliamo andare ad aggredire quella zona e riempirla
di imprenditori, contenuti, aziende e, di conseguenza, occupazione
e quindi posti di lavoro.
Ha detto molto bene lei: in altre zone si è investito negli
ultimi anni e anche adesso state investendo come Vallée d'Aoste
Structure. Fermiamoci un attimo, perché quella zona ha bisogno di
investimenti in questo settore ed è carente. Lei la conosce, io la
conosco abbastanza bene, è carente proprio in questo settore, al di
là del grande o piccolo gruppo che può arrivare dall'esterno. Si
ricorda che avevamo discusso e avevamo presentato insieme
un'iniziativa per andare a modificare anche all'interno della legge
regionale la possibilità di avere agevolazioni diverse come a
Pont-Saint-Martin, come ad Aosta, anche per la zona della Tecdis,
non fu accettata. È lì che, secondo me, invece la parte del
pubblico può essere interessata. Oggi non ha le stesse potenzialità
pubbliche come quelle di Aosta o come quelle della
pépinière
di Pont-Saint-Martin. Lì il ruolo del pubblico può fare la
differenza, non da solo indubbiamente, perché se poi manca la
materia prima, ma può essere elemento che aiuta, che incoraggia,
che crea quelle condizioni ai piccoli e medi imprenditori per far
sì che la zona sia di nuovo utilizzata, valorizzata e soprattutto
crei indotto e occupazione.
È un grido un po' forte che facciamo e che faccio: facciamo
attenzione se è possibile, non tiriamo su un ulteriore muro sul
fatto che la struttura è molto rigida, perché altrimenti nella
prossima legislatura chi sarà presente o al Governo, o nei banchi
dell'opposizione e di maggioranza...che non si riporti al dibattito
il fatto che la struttura è rigida e quindi non si può fare, perché
questo è l'alibi che ho sentito in questi sette anni e mezzo in
questo Consiglio regionale. Se poi ci sono delle firme, che siano
solide, al di là dei 10 mila euro di capitale inserito. Mi ricordo
perfettamente la prima iniziativa portata in questo Consiglio su
quel contratto firmato, praticamente la gente del settore sapeva
già perfettamente che questa era comunque fuffa, quindi bene i
sopralluoghi, però, dall'altra parte, ci saranno delle persone
serie che sapranno fare il loro mestiere. Hanno anche bisogno in
questo momento delle risposte puntuali e serie dal pubblico, fin
dove può arrivare il pubblico, in che tempi, perché è importante in
questo momento, ne discuteremo più tardi di Vallée d'Aoste
Structure, e soprattutto fino a dove può arrivare l'aiuto di natura
pubblica. Grazie.
