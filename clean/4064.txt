Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 383 del 10 luglio 1981 - Resoconto
OGGETTO N. 383/81 - DISEGNO DI LEGGE CONCERNENTE: "CONCESSIONE
DI GARANZIA FIDEIUSSORIA DELLA REGIONE ALLA MAXEL VALLÉE D'AOSTE
S.P.A. PER ESIGENZE DI CASSA".
Presidente
- Ha facoltà di illustrare l'argomento il
Presidente della Giunta.
Andrione (UV)
- Il motivo dell'urgenza con cui trattiamo
l'argomento in oggetto è da attribuire all'improvvisa necessità di
questa azienda di una garanzia fideiussoria, dopo che la Banca
d'Italia ha effettuato le note restrizioni del credito; in pratica
si tratta di garantire un normale castelletto a un'azienda di
questo genere con una fideiussione. Vorrei approfittare
dell'occasione per dare alcune notizie sull'andamento dell'azienda
e smentire così certe voci allarmistiche che sono state fatte
circolare non so da chi e non so a quali fini.
L'azienda ha 128 dipendenti. Nel 1979 avevo presentato in aula
una lunga relazione su un misterioso incidente avvenuto alle colle
epossidiche resinose, in seguito al quale un'intera partita di sci
di ben 25 mila paia è risultata difettosa perché le lamine - che la
colla deve tenere unite - si sono separate. La partita è stata
ritirata dal mercato e rimpiazzata da una nuova, provocando
all'azienda una perdita relativa di oltre 400 milioni ed una
perdita globale di £ 800 milioni, interamente versati dagli
azionisti a copertura. Dobbiamo considerare che in realtà si tratta
del giugno 1969 perché i bilanci sono sfalsati. Quest'anno - i dati
sono recentissimi - vi è stata una nuova perdita di un po' di più
di £ 400 milioni ed anche questa volta i capitali sono già stati
riversati, per cui il capitale verrà riportato entro il mese di
luglio ai due miliardi e spicci.
Si sono prodotti 60.000 paia di sci nell'esercizio 1980 e si
conta di arrivare allo stesso risultato quest'anno, in più gli
azionisti hanno garantito 1990 milioni di fideiussioni varie a
convegni propri. Si è potuto rilevare che il mercato italiano
"tira" nel senso che le vendite aumentano regolarmente nell'arco
degli anni e si ritiene di chiudere il prossimo esercizio o in
pareggio o con delle perdite lievissime e di iniziare poi ad avere
degli utili.
Questa necessità di disporre di notevoli capitali bancari di
cassa è legata al tipo di attività limitata praticamente ad un
periodo molto breve dell'anno in cui le vendite avvengono. Tutti
coloro che praticano lo sci sanno bene che dal mese di febbraio in
poi si rimanda all'anno successivo l'acquisto di un nuovo paio di
sci, per cui l'azienda deve fronteggiare costi di magazzinaggio
molto alti - attualmente il magazzinaggio supera i 3 miliardi. Di
conseguenza è stato più lungo e gravoso di quanto previsto
l'avviamento e la formazione del personale come pure i primi anni
di attività, però l'azienda, così com'è adesso, si presenta sana e
con il versamento di questi cospicui capitali si è dimostrata la
volontà degli azionisti di continuare l'attività in questione.
Un ultimo particolare citato anche dalla relazione è che per il
macchinario è stato versato un capitale molto superiore a quello
previsto inizialmente, cosa che in parte è bilanciata dal fatto che
gli addetti assunti fino ad oggi sono leggermente inferiori a
quelli previsti dalla convenzione.
Presidente
- È aperta la discussione generale.
Ha chiesto di parlare il Vice-Presidente Faval, ne ha
facoltà.
Faval (UV)
- Vorrei porre una semplice domanda al
Presidente della Giunta. Tutti noi sappiamo che nell'ambito
commerciale è indispensabile poter disporre di una valida campagna
pubblicitaria perché oggi nulla si compra se non è pubblicizzato
secondo schemi ormai in uso ed in particolar modo per quanto
riguarda un prodotto come gli sci. Di norma il prodotto viene
pubblicizzato da un atleta che emerge in questa attività,
attraverso quella che adesso si chiama la sponsorizzazione;
clamoroso è stato il caso degli sci Elan - i cosiddetti "legni" -
che dopo essere stati calzati da un tipo che si chiama Stenmark,
vengono considerati i migliori sci del mondo.
Ecco allora la mia domanda: vorrei sapere se la Maxel in questo
settore ha già una sua campagna pubblicitaria o se ha delle
proposte da fare al riguardo, perché ritengo che la pubblicità sia
uno degli elementi decisivi per l'affermazione di questo prodotto
sul mercato.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Rivolgo anch'io due domande al
Presidente: la prima è se una perdita complessiva di £ 800 milioni
su un fatturato di 8/9 miliardi non sia una cosa preoccupante,
nonostante ci dica che l'azienda è sana, è stata ricapitalizzata e
che possiamo stare tranquilli. Qual è il suo giudizio sul tipo di
perdite subite e se tutto si giustifica con quell'esperimento
sbagliato sulla colla.
La seconda domanda riguarda i controlli: come faremo a fare i
controlli tecnici di bilancio previsti nella convenzione?
Presidente
- Nessun altro chiede di parlare?
Ha chiesto di parlare il Presidente della Giunta, ne ha
facoltà.
Andrione (UV)
- Per quanto riguarda la sponsorizzazione
non sono un tecnico per rispondere, però ho partecipato alcuni anni
fa ad una cerimonia che non mi è sembrata toccante, nella quale uno
sciatore con un nome di risonanza francese ed una ragazza della
Valle d'Aosta portavano cinture o altri oggetti con il marchio
Maxel. So che il precedente Amministratore delegato Moroni si
muoveva di più in questo senso, adesso ne parlerò con il nuovo
Amministratore per rispondere sia al Consigliere Mafrica che al
Consigliere Faval.
Per quanto riguarda le perdite direi che non sono tutte
spiegabili con quell'incidente tecnico in quanto una parte delle
perdite - ma molto più contenuta - era prevista per gli anni
dell'addestramento, della formazione del personale. Una parte,
anche abbastanza cospicua, di queste perdite infatti è stata
coperta da quei fondi CEE di cui abbiamo parlato in Consiglio, che
vengono versati per la formazione del personale, questa azienda ha
avuto un po' di più di £ 400 milioni per questi corsi di
formazione.
Insisto nel dire che l'azienda è sana perché la produzione
corrisponde a quella prevista, il mercato è in ripresa e quindi a
breve termine ci sono previsioni di pareggio se non addirittura di
bilancio attivo.
Per quanto riguarda i controlli di bilancio, la Giunta regionale
nomina uno dei Sindaci e per convenzione ha il diritto di
richiedere tutti i particolari della vita dell'azienda, così come
ho fatto io per i dati che ho consegnato stamani al Sindaco in
questione. I controlli sindacali sono semestrali e poiché ogni anno
vi è l'Assemblea, di conseguenza il controllo può essere effettuato
in modo molto puntuale.
Per concludere vorrei dire che c'è stato un po' di smarrimento
all'epoca dell'incidente tecnico e del cambio dell'Amministratore
delegato; l'azienda ha tirato i remi in barca, i soci hanno tirato
fuori dei soldi e sarebbero pronti per ripartire.
Presidente
- Possiamo considerare chiusala discussione,
passiamo all'articolato.
Do lettura dell'art. 1.
La Giunta regionale, in considerazione della necessità di
mantenere l'attuale tasso di occupazione alla MAXEL Vallée d'Aoste
S.p.A. ed in via eccezionale, è autorizzata a concedere la garanzia
fideiussoria della Regione, nell'interesse della MAXEL Vallée
d'Aoste S.p.A. di Gignod, fino alla concorrenza massima di £ 800
milioni, a garanzia di finanziamenti da contrarre dalla predetta
Società con uno o più Istituti di credito, per esigenze di
cassa.
La garanzia fideiussoria comprende anche gli interessi, le
spese, le imposte e gli altri accessori richiesti dagli Istituti di
credito di cui al comma precedente e avrà durata biennale a
decorrere al 1° luglio 1981.
Presidente
- Pongo in votazione l'art. 1 testé letto.
Esito della votazione:
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Do lettura dell'art. 2.
Contestualmente al rilascio della fideiussione di cui al
precedente art. 1 il debitore dovrà impegnarsi:
1 - a consentire, per la durata della fideiussione,
l'effettuazione di tutti i controlli di bilancio, contabilità e
tecnici che la Giunta regionale riterrà opportuno disporre;
2 - a trasmettere semestralmente alla Regione gli estratti
conto relativi alle operazioni creditizie di cui alla presente
legge.
Presidente
- Metto in votazione l'art. 2 testé letto.
Esito della votazione:
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Do lettura dell'art. 3.
Il Presidente della Giunta regionale e, in caso di sua
assenza o impedimento, l'Assessore regionale alle Finanze, sono
autorizzati a sottoscrivere gli atti necessari per la concessione,
a nome e per conto della Regione, della garanzia fideiussoria di
cui ai precedenti articoli, secondo le condizioni e le modalità in
vigore presso gli Istituti di credito, nonché a provvedere agli
atti conservativi dei diritti della Regione ed al recupero delle
somme eventualmente risultanti a credito della Regione
stessa.
La Giunta regionale è autorizzata a revocare la garanzia
fideiussoria dandone tempestiva comunicazione al Consiglio
regionale, nel caso la Società non ottemperi alle condizioni di cui
al precedente art. 2.
Presidente
- Pongo in votazione l'art. 3 testé letto.
Esito della votazione:
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Do lettura dell'art. 4.
L'eventuale onere a carico del bilancio della Regione per
l'anno 1981 derivante dall'applicazione della presente legge,
previsto in £ 5 milioni graverà sul capitolo 51000 della parte
Spesa del bilancio di previsione della Regione per l'esercizio
stesso "Oneri derivanti dalle garanzie prestate dalla Regione in
dipendenza di disposizioni legislative - L.R. 1° aprile 1975, n. 7"
e sul corrispondente capitolo del bilancio di previsione della
Regione per l'esercizio 1982.
Alla copertura dell'onere di £ 5 milioni di cui al precedente
comma si provvede mediante riduzione di pari importo dello
stanziamento iscritto al capitolo 50050 "Fondo globale per il
finanziamento di spese per l'adempimento di funzioni normali (spese
di investimento)" - settore oneri non ripartibili della parte Spesa
di bilancio di previsione per l'esercizio 1981 - allegato 7 - della
L.R. 23.3.1981, n. 17 e per l'esercizio 1982 con le disponibilità
relative ad oneri non ripartibili 3.2 altri oneri non
ripartibili.
Presidente
- Pongo in votazione l'art. 4.
Esito della votazione:
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Do lettura dell'art. 5.
Al bilancio di previsione della Regione per l'esercizio
finanziario 1981 sono apportate le seguenti variazioni:
PARTE SPESA
Variazioni in diminuzione
Cap. 50050
Fondo globale per il finanziamento di spese per l'adempimento
di funzioni normali (spese di investimento)
£. 5.000.000
Variazioni in aumento
Cap. 51000
Oneri derivanti dalle garanzie prestate dalla regione in
dipendenza di disposizioni legislative - L.R. 1° aprile 1975 n.
7
£. 5.000.000
Presidente
- Metto in approvazione l'art. 5 testé
letto.
Esito della votazione:
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Do lettura dell'art. 6.
Nell'allegato n. 8 del bilancio di previsione della Regione
per l'esercizio 1981 è aggiunto quanto segue:
legge regionale ....... n. ........
"Garanzia fideiussoria della Regione alla MAXEL Vallée
d'Aoste S.p.A. per esigenza di cassa".
Presidente
- Pongo in votazione l'art. 6 testé letto.
Esito della votazione:
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Do lettura dell'art. 7.
La presente legge è dichiarata urgente ai sensi del 3° comma
dell'art. 31 dello Statuto speciale ed entrerà in vigore il giorno
successivo a quello della sua pubblicazione nel bollettino
ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Pongo in votazione l'art. 7 testé letto.
Esito della votazione
Presenti, votanti: 22
Maggioranza: 12
Favorevoli: 22
Approvato all'unanimità.
Presidente
- Il Consiglio è chiamato a votare per
scrutinio segreto sul complesso della legge.
Votazione a scrutinio segreto
Esito della votazione:
Presenti, votanti: 24
Maggioranza: 13
Favorevoli: 23
Contrari: 1
Il Consiglio approva.
Presidente
- Si passa alla trattazione dell'oggetto
15/E.
