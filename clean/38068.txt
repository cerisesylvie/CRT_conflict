Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Impianti a fune



Oggetto del Consiglio n. 1675 del 13 gennaio 2016 - Resoconto
OGGETTO N. 1675/XIV - Interrogazione: "Valutazione del
rapporto entrate uscite del bilancio della società Monterosa S.p.A.
relativo alla stagione 2015-2016".
Viérin M. (Presidente)
- Punto n. 7 all'ordine del
giorno. La parola all'Assessore Marguerettaz.
Si dà atto che la seduta è sospesa dalle 9.56 alle
10.50.
Presidente -
C'è un problema tecnico per quanto riguarda
la gestione della parola relativamente alle postazioni degli
Assessori e a quelle del tavolo della Presidenza. Il punto 7 è già
stato letto. La parola all'Assessore Marguerettaz.
Marguerettaz (UV) -
Nella prima domanda si chiede: "a
quanto ammontano, suddivise per comprensori, le spese sostenute per
l'innevamento artificiale dall'inizio della stagione fino al 31
dicembre". Relativamente alle spese sostenute per l'innevamento
artificiale dall'inizio della stagione fino al 6 gennaio, in
assenza di consuntivi certi sul costo dell'energia e del personale,
rilevati i consumi di acqua effettivi e applicati i costi
convenzionali unitari, si può stimare quindi sulla base dei costi
convenzionali che i costi sostenuti assommino a: Antagnod circa 50
mila euro, Estoul Palasinaz 25 mila euro, Champorcher 10 mila euro,
Weissmatten 15 mila euro, Monterosa comprensorio principale 325
mila euro.
Seconda domanda: "a quanto ammontano gli incassi derivanti,
rispettivamente per i medesimi comprensori...", le entrate
finanziarie nel periodo dal 1° ottobre, data di inizio della
prevendita, al 6 gennaio il fatturato risulta essere inferiore di
2,132 milioni di euro, il 52 percento di differenza rispetto allo
stesso periodo della stagione precedente. Gli incassi specifici
sono i seguenti: Antagnod 93.390 euro, Estoul Palasinaz 61.950
euro, Champorcher 61.852 euro, Weissmatten 163.802 euro, Monterosa
comprensorio principale 2,534 milioni di euro.
"Quali sono le valutazioni", quindi la terza domanda. Le
condizioni meteo sfavorevoli dell'inizio della stagione hanno
comportato una contrazione significativa degli incassi e delle
prenotazioni alberghiere rispetto agli anni precedenti. Come detto,
l'incasso al 6 gennaio cumulato per tutti i comprensori è inferiore
di 2,132 milioni rispetto alla stagione precedente. Considerate
tali criticità, la politica aziendale è stata orientata verso la
razionalizzazione e il contenimento dei costi. Nello specifico non
sono stati rinnovati i contratti di consulenza ad alcune figure
amministrative e tecniche per circa 134 mila euro. A causa della
mancata apertura della totalità degli impianti, non è stato assunto
personale stagionale ed è stata razionalizzata la gestione delle
casse per circa 306 mila euro; sono state modificate le politiche
di gestione del trasporto merci e dei parchi gioco per circa 40
mila euro; sono stati ridotti i costi di consulenza esterna per
circa 12 mila euro; sono stati modificati i calendari di apertura
in funzione dell'assenza di neve dei comprensori più piccoli,
risparmi ancora non quantificabili. Tali azioni, seppure
significative, hanno comportato un risparmio totale comunque non
paragonabile al mancato incasso. L'andamento della restante parte
della stagione ovviamente oggi non è valutabile, difficilmente si
potrà recuperare quanto perso, ma queste ultime nevicate ci danno
un minimo di speranza. Sembrerebbe che qualche
tour operator
nuovo straniero, in virtù proprio delle nevicate che hanno favorito
il comprensorio valdostano, si sia interessato per le settimane
future.
Presidente
- Grazie Assessore. La parola al collega
Ferrero.
Ferrero (M5S)
- Grazie Presidente.
È importante analizzare questi dati e si è presa una stazione
non a caso: la Monterosa, che già nel 2014 nella relazione che
aveva fatto il famoso Commissario Cottarelli nella
Spending
review
risultava tra le società ed era esplicitamente indicato
che già dal 2012 aveva un passivo e rientrava quindi in quel
fenomeno di società pubbliche partecipate che sostanzialmente senza
l'intervento dei fondi regionali, o comunque di fondi pubblici, non
si poteva sostentare. Sapere che ci sono 2.132.000 di euro di
incasso in meno io penso che debba fare riflettere sicuramente gli
Amministratori della società, ma anche la Giunta regionale, perché
questi cambiamenti climatici ormai sono dei cambiamenti permanenti.
Non si può parlare come una volta di un evento eccezionale, è un
qualcosa che si ripete. Addirittura c'è uno spostamento quasi della
stagione, con un buco che però poi non viene ripianato dagli
incassi che ci sono successivamente. Questo per dire che anche
nella vicina Svizzera stanno rivedendo completamente il modello
dello sci invernale, un modello che ormai - e dobbiamo farcene una
ragione - non si può dire che sia in decadenza, ma è in una fase di
discesa. Se si guarda anche all'età media degli sciatori, si vede
che l'età media degli sciatori è abbastanza alta, lo sci non riesce
più ad attrarre i giovani anche per un semplice motivo: perché è
costoso venire a sciare, perché spostarsi è costoso, la benzina o
il gasolio costano molto, il prezzo degli impianti di risalita,
giustamente perché sennò non starebbero in piedi, è comunque alto e
quindi la fascia degli italiani si riduce e si va a pescare un po'
il turismo straniero, che è il turismo dell'Est: i polacchi, i
russi, per i quali adesso è diventata una moda e, di conseguenza,
rimpiazzano parzialmente.
È ovvio che se partiamo da un dato del genere, io penso che
dobbiamo anche chiederci se siamo disponibili per altri dieci anni
a ripianare i milioni di euro che mancano alla Monterosa. C'è poco
da dire, io lascio il beneficio del dubbio ai nuovi amministratori,
ma non penso che abbiano né bacchetta magica, né che facciano dei
miracoli, ma qui andiamo incontro, se andrà bene, a
1.500.000-2.000.000 di euro di passivo anche per il 2016 e
probabilmente avremo un effetto del genere anche sulle altre
società.
Quello che vorremmo capire è se il Governo regionale è
disponibile a sacrificare tutti gli anni milioni di euro che poi
vengono tolti ad altri servizi alla cittadinanza: vanno a finire
nei tagli ai trasporti, nei tagli alle spese sociali, nei tagli
alle spese alla sanità. È questa la scelta che si vuole fare o
vogliamo ripensare il modello, vogliamo affiancare allo sci
un'altra serie di attività che nel periodo in cui non c'è neve
possano effettivamente attrarre dei turisti - in Svizzera stanno
facendo uno studio e una riflessione di questo tipo -, oppure noi
mettiamo sempre dei milioni di euro per ripianare i debiti?
Certamente lo sci e le stazioni sciistiche hanno un indotto che poi
va a finire sugli alberghi, sulle attività di somministrazione di
alimenti e bevande, vogliamo esaminare un modello che in certe zone
è stato attuato, in cui le stazioni funiviarie e i complessi
ricettivi fanno squadra assieme e, di conseguenza, gli utili degli
uni vanno a ripianare le perdite degli altri, quindi si raggiunge
magari un equilibrio? A qualcosa però bisogna pensare. È questo che
chiediamo noi: una strategia di uscita, perché non ci sarà una via
d'uscita, questo problema noi lo avremo nei prossimi anni e non ci
possiamo permettere queste perdite.
