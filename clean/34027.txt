Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1984 del 4 ottobre 2011 - Resoconto
OGGETTO N. 1984/XIII - Interrogazione: "Definizione delle
linee-guida per la tutela degli animali di affezione".
Interrogazione
La legge regionale n. 37 del 22 novembre 2010 (Nuove
disposizioni per la tutela e per il corretto trattamento degli
animali di affezione) nello stabilire la responsabilità di chiunque
possegga o detenga animali di affezione domestici per la loro
custodia, le loro azioni, la loro salute e il loro benessere,
affida alla Giunta regionale il compito di definire, con propria
deliberazione, entro sei mesi, le linee-guida alle quali attenersi
nella cura degli animali di affezione per assicurare loro
condizioni di salute e benessere.
Ulteriori linee-guida devono essere emanate per ciò che
attiene la gestione delle colonie feline.
Ad oggi, malgrado l'indubbia necessità di tali disposizioni,
non si è ancora avuto notizia dell'adozione dell'atto in
questione.
I sottoscritti Consiglieri regionali
Interrogano
l'Assessore competente per sapere:
1) quando saranno adottate le linee-guida sopra
richiamate;
2) a quale soggetto o servizio saranno affidate le funzioni
di tutela della salute e del benessere di questi animali;
3) se è stata prevista o meno l'istituzione di apposito
ufficio pubblico per i diritti degli animali sul modello di quelli
già operanti in altre realtà locali;
4) quante sanzioni amministrative siano state erogate ad oggi
in attuazione della legge sopra citata.
F.to: Louvin - Giuseppe Cerise
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Per quanto riguarda le
nuove linee guida - prima domanda -, informo che da sei mesi un
gruppo di lavoro, formato dai rappresentanti del Servizio
veterinario dell'Azienda USL, del CELVA, dell'Assessorato
dell'agricoltura, dell'AVAPA e del Servizio igiene e sanità
pubblica e veterinaria degli ambienti di lavoro, sta lavorando per
la predisposizione di tali linee guida. Ad oggi il lavoro è
praticamente concluso ed è stato elaborato un documento corposo
formato da oltre 60 articoli, che affronta e regolamenta i vari
aspetti dell'articolato della legge n. 37/2010, qui di seguito
elencati: "limitazione alla detenzione degli animali da affezione
in ambito domestico, modalità di cura e di detenzione degli animali
da affezione, modalità di detenzione, uso di sostanze velenose e
segnalazione di avvelenamenti, modalità di esercizio dell'attività
di vendita e manifestazioni e spettacoli con animali da affezione,
attivazione della guardia zooiatrica, guardia degli animali da
affezione, modalità di seppellimento degli animali, requisiti delle
strutture, box di ricovero e accoglienza, modalità per
l'individuazione di aree destinate ai cani, modalità di accesso
degli animali negli uffici ed esercizi pubblici e nelle strutture
socio-sanitarie, funzioni e compiti dei Comuni, del Corpo
forestale, dell'USL, percorsi formativi per proprietari di cani,
adempimenti in caso di morsicature, linee guide di gestione di
gatti di proprietà e gatti liberi, modalità e detenzione di altre
specie di animali da affezione, modalità di esercizio della PET
Therapy." Si inizierà quindi l'iter di approvazione dello stesso
entro la fine di questo mese di ottobre.
Seconda domanda:
"a quale soggetto o servizio saranno
affidate le funzioni di tutela della salute e del benessere di
questi animali"
, tali funzioni sono già attribuite dalla
normativa vigente, secondo le competenze, all'Azienda USL, al Corpo
forestale, ai Comuni e alle associazioni protezionistiche.
Terza domanda:
"se è stata prevista o meno l'istituzione di
apposito ufficio pubblico per i diritti degli animali..."
, è
stato previsto uno sportello con funzioni di collettore delle
istanze dei cittadini presso l'Ente gestore del canile e gattile
regionale, senza ulteriori oneri aggiuntivi per l'Amministrazione
regionale che si interfaccia con i servizi competenti, che
provvedono a dare le risposte relative.
Per quanto riguarda
"quante sanzioni amministrative siano
state erogate ad oggi in attuazione della legge"
, il Servizio
di igiene e sanità pubblica e veterinaria degli ambienti di lavoro
ha intrapreso da tempo un monitoraggio dell'attuazione della legge
regionale n. 37/2010 e a tale riguardo risulta che i servizi
veterinari non hanno ad oggi applicato sanzioni, mentre i Comuni e
il Corpo forestale hanno rivelato alcune violazioni, ma non è
ancora disponibile un dato complessivo. Quando tale rilevazione
sarà completata, si provvederà a comunicare il dato. Grazie.
Président
- La parole au Conseiller Louvin.
Louvin (ALPE)
- Ringrazio l'Assessore per queste
informazioni, ci fa piacere sapere che è stato condotto un lavoro
accurato e approfondito, tutt'altro che facile per la complessità
normativa, l'articolazione amministrativa e anche la novità di
determinate problematiche, quindi, avendo questa Regione a
disposizione buone professionalità nell'USL, nell'ambito delle
associazioni che si occupano della tutela degli animali, nel Corpo
forestale, si può fare tutti assieme un ottimo lavoro e ci
auguriamo di poter leggere presto le conclusioni di tali linee
guida, che sono poi di fatto il manuale d'uso per la legge: quello
di cui c'è bisogno affinché entri effettivamente in
applicazione.
Volevamo semmai soffermarci un secondo di più sulla questione
delle funzioni che lei stesso ha ricordato essere attribuite ad una
pluralità di soggetti: USL, Comuni, Corpo forestale, associazioni,
con un quadro che crediamo debba trovare un punto di sintesi in
quello che lei ha chiamato lo Sportello per le attività di tutela
per gli animali da affezione. Qui c'è un problema che è stato
risolto in modo diverso a seconda delle varie realtà
amministrative: c'è chi se n'è fatto carico direttamente a livello
comunale, chi lo ha centralizzato a livello provinciale, chi lo ha
esternalizzato presso le associazioni. Si tratta comunque di uffici
che hanno anche in fondo l'esercizio di competenze amministrative
abbastanza penetranti e non è un caso che nella provincia di
Milano, dove c'è un po' l'epicentro dell'attenzione su queste
problematiche, ne siano già stati istituiti 35 presso i principali
Comuni. Noi abbiamo tale preoccupazione e gliela segnaliamo,
chiedendole di riflettere attentamente su questo. Il coinvolgimento
del soggetto concessionario delle funzioni del canile e gattile
regionale è sicuramente opportuno, è il luogo dove si scaricano le
tensioni...
(interruzione del Consigliere Agostino, fuori
microfono)
...sì, parlo più forte, collega Agostino, non si preoccupi.
Dicevamo che questo canile e gattile è il luogo dove si scaricano
le tensioni, quindi affidargli delle competenze è sicuramente
positivo. Lei ha sottolineato:
"senza maggiori oneri"
, noi
abbiamo la preoccupazione che questo voglia dire la non attivazione
di un servizio che oggi non è puntualmente e non è organicamente
svolto nella nostra regione e del suo bisogno ce ne renderemo conto
tutti leggendo le linee guida in corso di approvazione. Le
chiediamo di valutare attentamente questo, Assessore: se non sia il
caso di concentrare presso un'istituzione pubblica - o l'Azienda
sanitaria, o un ufficio dell'Amministrazione regionale, o
consorziando i Comuni presso il Comune capoluogo eventualmente - le
funzioni amministrative proprie degli UDA. Questo è un dato
sostanziale: anche senza andare - in tempi in cui dobbiamo avere la
massima attenzione per le spese - a moltiplicare gli oneri, sapere
con precisione che c'è una funzione amministrativa attribuita ad un
soggetto che ha titolarità di poteri amministrativi e non solo
un'attività puramente informativa; questa è la nostra
preoccupazione. Marginale è l'attività sanzionatoria, a noi non
interessa andare a perseguire in modo pervicace i contravventori,
piuttosto ci faccia avere Assessore, se può, attraverso il Corpo
forestale, o una sintesi della posizione delle polizie locali della
Valle d'Aosta...l'idea se il nostro intervento sanzionatorio ha
avuto dei riflessi migliorativi della situazione, oppure no. È
possibile che, anche in assenza di multe, la deterrenza sia già
scattata, non abbiamo dati di riscontro precisi; quando lei li
avrà, abbia la cortesia di farceli conoscere. Grazie.
