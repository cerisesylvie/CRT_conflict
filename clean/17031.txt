Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 341 del 13 gennaio 1999 - Resoconto
SÉANCE DU 13 JANVIER 1999 (MATIN)
OGGETTO N. 341/XI Verifica della qualità dei servizi resi
dall'USL e dati circa la sottoscrizione del contratto di programma
annuale 1999 con l'USL. (Interpellanza)
Interpellanza A conoscenza di quanto previsto dagli articoli 10
e 11 della l.r. n.13 del 16 aprile 1997, concernente la "Nuova
disciplina del servizio sanitario regionale, approvazione del piano
socio - sanitario regionale per il triennio 1997/1999";
il sottoscritto Consigliere regionale
Interpella
la Giunta regionale per conoscere:
1) se è stata fatta la verifica della qualità dei servizi resi
dall'U.S.L. nel 1998 (art. 10 - l.r. n.13 del 16 aprile 1997).;
2) se è stato sottoscritto il "Contratto di Programma" annuale
1999 con l'U.S.L. e se lo stesso contiene:
A- Le risorse che la Regione trasferisce all'U.S.L., sia per la
gestione sia per gli investimenti
B- gli obiettivi che devono essere perseguiti;
C - i risultati che sono attesi.
F.to: Beneforti
Presidente La parola al Consigliere Beneforti.
Beneforti (PVA-cU) Stante la situazione di alcuni punti di crisi
che attraversa la sanità nella nostra Regione, sono andato a
rileggermi il piano socio-sanitario in vigore per verificare i
contenuti dello stesso e confrontarli per vedere quanto dello
stesso è stato realizzato.
Ho avuto anche degli incontri con degli operatori della sanità
per conoscere anche il loro parere e credete che al termine di
tutto questo, dopo aver ascoltato questi operatori, non è che sia
rimasto molto bene impressionato.
I problemi li abbiamo esaminati anche in altre sedute, abbiamo
visto anche stamani qual è la situazione in certi settori del
nostro servizio sanitario per cui ho fatto un esame anche sui
rapporti che devono sussistere fra la Regione e l'USL e viceversa.
Ho presentato quest'interpellanza proprio perché la legge che
prevede il piano socio-sanitario mette dei punti fermi su questi
rapporti che devono sussistere fra l'Assessorato della sanità, la
Regione e l'USL.
Ho presentato quest'interpellanza per chiedere se è stata data
applicazione a questa legge, se è stata fatta la verifica dei
servizi resi dall'USL nel 1998 e se, come prevede la legge, è stato
sottoscritto il contratto di programma del 1999; la legge prevede
infatti che si debba fare una verifica dell'attività svolta
nell'anno precedente per arrivare a sottoscrivere un contratto di
programma per l'anno successivo, in questo caso per il 1999. Questo
contratto di programma deve contenere le risorse che la Regione
trasferisce all'USL e deve prevedere anche gli obiettivi che devono
essere perseguiti con tale contratto di programma e quali sono i
risultati attesi per l'anno per il quale il contratto di programma
viene sottoscritto.
Non chiedo all'Assessore di fare tutta un'illustrazione, ma di
dare indicativamente una risposta e se c'è questa documentazione,
chiederei che mi fosse consegnata per poter fare una
valutazione.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) "Una tantum" l'interpellanza del Consigliere
Beneforti è persino troppo tempestiva e spiegherò perché. Per
quanto riguarda il primo quesito, inerente la verifica della
qualità dei servizi, il riferimento è l'articolo 10 della legge n.
13/97, cioè del piano sanitario che intende per verifica della
qualità il processo di controllo di gestione dell'USL e i suoi
risultati ai sensi della legge regionale n. 19/96 che è la legge di
contabilità dell'USL.
Rilevato che per la verifica della qualità dei servizi resi si
pone l'esigenza di considerare il grado di efficienza organizzativa
e di efficacia dei risultati di salute ottenuti dall'USL, valutati
sul piano epidemiologico, e non tanto il processo di controllo di
gestione sull'acquisizione e impiego delle risorse attuato
dall'USL, va evidenziato che a tal fine per il 1998 bisogna fare
riferimento ai dati che fornirà l'USL ai sensi dell'articolo 28
della legge regionale n. 19, cioè la legge di contabilità.
Il piano sanitario rinvia appunto alla legge di contabilità,
legge di contabilità che, come sapete, costituisce una grossa
novità nel panorama pubblicistico perché prevede un nuovo tipo di
contabilità che è precisamente la contabilità
economico-patrimoniale, il piano dei conti, le scritture contabili
obbligatorie, libro giornale, libro inventari, libro deliberazioni
Direttore generale, libro adunanze e verbali del Collegio dei
revisori dei conti, una contabilità analitica per centro di costi
che sarà il vero banco di prova su cui potremo misurarci per il
controllo in termini di efficienza e di efficacia nonché alla
contabilità di magazzino e giustamente, come è stato detto,
l'articolo 28 prevede il bilancio di esercizio.
Il bilancio di esercizio - dice la legge - deve rappresentare
con chiarezza, in modo veritiero e corretto il risultato economico
nonché la situazione patrimoniale dell'USL. Il bilancio di
esercizio è deliberato dal Direttore generale entro il 30 aprile
dell'anno successivo a quello a cui si riferisce ed è trasmesso
entro 10 giorni alla Giunta regionale, corredato dalla relazione
sulla gestione e dalla relazione del Collegio dei revisori dei
conti. Nello stesso termine il bilancio di esercizio è trasmesso
alla Giunta esecutiva della Conferenza dei sindaci. Gli articoli
seguenti trattano di principi, criteri ed azioni del bilancio di
esercizio, dei criteri di valutazione degli elementi di patrimonio,
dei criteri di ammortamento perché in un sistema di tipo
privatistico l'USL dovrà prevedere un sistema di ammortamento dei
beni immobili e sarà anche questo un ennesimo banco di prova sui
bilanci del servizio sanitario.
Come si è detto questo bilancio dovrà essere presentato entro il
30 aprile e solo in quel momento la Giunta regionale potrà
effettuare il controllo sulla qualità dei servizi.
La legge regionale è del 16 luglio 1996 e prevedeva questa
moratoria per gli anni successivi; l'USL ha impiegato molte risorse
per la messa in opera di una legge così pesante che prevedeva in
una prima fase il sistema di contabilità finanziaria congiunta con
la contabilità economico-patrimoniale e in una seconda fase il
passaggio definitivo alla contabilità economico-patrimoniale; la
messa in funzione di questa legge ha comportato spese notevolissime
da parte dell'USL perché si trattava di formare il personale, si
trattava di rivedere tutto il sistema informativo, si trattava di
mettere in piedi un sistema totalmente estraneo all'Amministrazione
pubblica e alla stessa Amministrazione regionale che continua a
fare a tutt'oggi un bilancio di tipo pubblicistico, pertanto è
slittata l'applicazione concreta della legge e non si è mai
verificato questo controllo sulla verifica della qualità proprio
perché la legge entra in funzione dal 1° gennaio di quest'anno;
aspettiamo il 30 aprile dopodiché procederemo di conseguenza.
Per quanto riguarda il secondo punto, cioè il contratto di
programma annuale per il 1999, evidenziato che tale adempimento
segue la predisposizione del bilancio regionale, pare evidente che
è necessario attendere la pubblicazione dell'apposita legge
regionale di bilancio che ci è stato comunicato oggi dal Presidente
del Consiglio è vistata, ma non è ancora pubblicata sul Bollettino
ufficiale della Regione. Nel momento in cui sarà pubblicata
delibereremo come Giunta regionale gli indirizzi all'USL dopodiché
l'USL preparerà il piano annuale che concorderemo e questo
costituirà il contratto di programma all'interno del quale ci sono
tutti gli elementi indicati dal Consigliere, le risorse che la
Regione intende trasferire sia per la gestione che per gli
investimenti, gli obiettivi che devono essere perseguiti, i
risultati che sono attesi.
I secondi due punti, cioè gli obiettivi da perseguire e i
risultati attesi, saranno quelli oggetto di contrattazione perché
un rapporto di "do ut des" è un rapporto contrattuale corretto, non
è ipotizzabile che la Giunta regionale d'imperio definisca gli
obiettivi senza concordare con l'USL la possibilità di
raggiungerli. Questo è stato fatto negli ultimi due anni e comporta
l'applicazione o meno della percentuale del 20 percento come
risultato di obiettivi sia per il Direttore generale, sia per il
Direttore sanitario e il Direttore amministrativo.
Probabilmente delibereremo queste indicazioni entro la fine del
mese di gennaio, nell'ultima seduta della Giunta regionale, per
poter concludere l'accordo di programma entro il mese di
febbraio.
Presidente La parola al Consigliere Beneforti.
Beneforti (PVA-cU) Ringrazio l'Assessore per aver dato queste
precisazioni. Ero convinto che, nel momento in cui si andava ad
iscrivere a bilancio della Regione la spesa per la politica
sanitaria, si stabilissero già determinati indirizzi perché, quando
si prevede una determinata spesa, si deve stabilire anche a cosa
serve questa spesa. Non voglio qui dire di più di quello che ho
detto e prendo atto di questa situazione.
Chiedo all'Assessore che tutto questo discorso di linee di
politica sanitaria sia portato, prima di prendere i provvedimenti
di legge, ad un confronto nella commissione consiliare competente
in modo che tutti i consiglieri possano vedere di quanto si tiene
conto della situazione che oggi esiste nella politica sanitaria che
si intende risolvere con le nuove attività del nuovo anno.
Credo che quest'impegno di fare un confronto preventivo a
livello di commissione su tutta la politica sanitaria e sui
rapporti fra Regione e USL sia costruttivo per tutti anche per la
stessa Giunta regionale.
Presidente La seduta è tolta, riprenderà alle ore 16,00.
