Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4131 del 27 gennaio 1993 - Resoconto
OGGETTO N. 4131/IX Iniziative per azioni di prevenzione e
assistenza sanitaria nei confronti delle attività sportive.
(Interrogazione)
Interrogazione A conoscenza delle richieste a suo tempo
avanzate dalle società sportive concernenti la messa a disposizione
di strutture e personale sanitario;
A conoscenza, altresì, della risposta negativa in merito alla
istituzione di un centro di medicina sportiva in Valle d'Aosta;
i sottoscritti consiglieri regionali
Interrogano
l'Assessore competente per conoscere:
1) quali iniziative sono state previste per gli atleti a tutti i
livelli e per tutti gli sports alfine di mettere in atto
direttamente come Ente pubblico un'azione efficace di
prevenzione;
2) quali provvedimenti sono stati presi per dotare gli impianti
sportivi dell'assistenza sanitaria necessaria nel corso di
svolgimenti di competizioni e gare nei singoli settori.
F.to Beneforti, Chiofalo e Limonet.
Presidente
Ha chiesto di parlare l'Assessore alla
Sanità ed Assistenza Sociale, Cout.
Cout (PCI-PDS)
Per ciò che riguarda il punto n. 1,
è stata rinnovata la convenzione fra l'USL e l'IRV per le visite
agli atleti che devono affrontare una attività sportiva.
All'IRV è prevista la possibilità di effettuare una visita
medica, prelievo e raccolta di campioni di urine ed eventualmente
di altri campioni da inviare al laboratorio del presidio
ospedaliero per l'effettuazione delle relative analisi,
effettuazione di elettrocardiogramma a riposo, o di
elettrocardiogramma a riposo dopo sforzo, e di spirografia, oppure
di esami specialistici integrativi o di ulteriori eventuali esami
specialistici o strumentali che sono richiesti dal medico
visitatore e che possono essere effettuati, previa richiesta, su
apposito modulario che viene fornito dall'USL. Non sto ad elencare
il resto della convenzione, che penso tutti conoscano e che è stata
rinnovata.
In risposta al punto n. 2, al momento non è prevista alcuna
normativa che disciplini esattamente l'assistenza sanitaria nel
corso di competizioni o di gare sportive; possiamo dire che nel
caso di manifestazioni organizzate da enti pubblici o privati i
soggetti organizzatori richiedono all'USL la disponibilità
dell'ambulanza o del centro mobile di rianimazione, a seconda del
tipo di manifestazione.
Per il momento l'USL ha sempre soddisfatto le richieste
dell'ambulanza, utilizzando anche i volontari per la presenza del
medico nel corso degli ultimi 5-6 anni; è stata negata questa
disponibilità due o tre volte per carenze organiche.
Come Assessorato possiamo comunque garantire di seguire la
questione anche per i casi particolari, nel caso ci fosse segnalata
l'esigenza di un nostro intervento.
Per quanto riguarda l'intervento dell'ambulanza, o comunque
della sua presenza in caso di manifestazione, la Regione
disciplinerà questa casistica nell'ambito della presentazione del
disegno di legge sulla riorganizzazione del sistema di emergenza
sanitaria. In quella occasione potremo effettivamente prevedere un
miglioramento dell'assistenza.
Presidente
Ha chiesto di parlare il Consigliere
Beneforti.
Beneforti (DC)
Non ho chiesto se era stata
rinnovata la convenzione fra l'USL e l'IRV; ho chiesto quali
iniziative sono state previste per gli atleti a tutti i livelli e
per tutti gli sports al fine di mettere in atto direttamente, come
ente pubblico, una azione efficace di prevenzione. E l'Assessore mi
risponde che è stata fatta una convenzione con l'USL.
Ma questo lo sapevo, la convenzione c'è sempre stata. Nessuno
misconosce che esista questa convenzione, il problema era ed è
quello di vedere quale ruolo intendiamo portare avanti nella nostra
Regione in merito alla medicina dello sport. Ricordo che un centro
di medicina sportiva era stato richiesto da tutte le società
sportive e dagli sportivi valdostani.
Allora, l'ente pubblico si assume l'onere e l'onore di portare
avanti un centro, per evitare che si verifichino gli incidenti a
cui abbiamo assistito nel passato e che potranno succedere nel
futuro? Questo è il problema di fondo. Invece mi si risponde che si
è rinnovata la convenzione, e che per l'assistenza alle gare
sportive viene inviata un'autoambulanza.
Ma questo lo sappiamo; vogliamo sapere quali contatti sono stati
presi con le società sportive per organizzare a tutti gli effetti
questo servizio di soccorso nello svolgimento delle gare. Non può
essere sporadico l'intervento.
L'Assessore ha detto che tutto il discorso sarà ripreso e
disciplinato in sede di riorganizzazione del servizio di emergenza.
Guardi, Assessore, che l'emergenza e un'azione di prevenzione sono
due cose diverse e distinte, lei come al solito è stato male
informato oppure non approfondisce i problemi.
Pertanto devo prendere atto ancora una volta che l'ente pubblico
non si vuole assumere i compiti che gli competono e che intende
anche in questo settore delegare il privato a rappresentarlo, con
tutti i rischi che ci possono essere, venendo meno alle richieste
che le società sportive hanno avanzato.
Hanno fatto un convegno a maggio del 1992, siamo a gennaio del
1993, ma non hanno avuto ancora una risposta positiva dall'attuale
Giunta regionale. Riferiremo loro, dato che ci hanno chiesto di
presentare questa interrogazione, la risposta dell'Assessore Cout,
e sono convinto che non rimarranno per niente soddisfatti.
Presidente
Ha chiesto di parlare il Consigliere
Chiofalo, ne ha facoltà.
Chiofalo (DC)
Colgo l'occasione di questa
interrogazione per sottoporre un problema all'assessore.
Non so se l'Assessore è a conoscenza della carenza del personale
medico di medicina del lavoro; in questi ultimi tempi c'è una forte
lamentela di operatori economici, direi di piccole imprese, piccoli
artigiani, che hanno del personale che si mette in malattia, ma che
non tutte le volte riescono a sapere se questo personale è
effettivamente ammalato.
Come tutti sappiamo, è previsto il controllo da parte del
personale medico di medicina del lavoro, controllo che non può
avvenire per mancanza di personale.
A me risulta che nell'organico ci sono 5 o 6 posti liberi in
questo settore e non sono stati espletati i concorsi. Vorrei sapere
dall'Assessore se corrisponde a verità che ci sono questi posti
vacanti, e che cosa intende fare per sopperire a questa carenza di
personale.
Presidente
Non è prevista la replica, l'Assessore
Cout riferirà dopo personalmente.
Cout (PCI-PDS)
Mi riservo di verificare quanto il
Consigliere Chiofalo mi ha ora esposto e di informarlo
successivamente.
