Classificazione
TRASPORTI E VIABILITÀ



Oggetto del Consiglio n. 2780 del 28 settembre 2023 - Resoconto
OGGETTO N. 2780/XVI - Interpellanza: "Soluzioni alle
criticità derivanti dalla sospensione del servizio ferroviario
Aosta-Ivrea".
Bertin (Presidente) -
Alla presenza di 33 Consiglieri
possiamo riprendere l'analisi dell'ordine del giorno. Punto n. 38.
Ha chiesto la parola il consigliere Marquis, ne ha facoltà.
Marquis (FI) -
Abbiamo finito la mattinata parlando di
treni e riprendiamo i lavori con lo stesso argomento, speriamo che
questo fatto favorisca la digestione a noi in aula.
Il tema è sicuramente molto sentito e importante per i riflessi
che ha su coloro che si muovono abitualmente utilizzando la
ferrovia. La sospensione del servizio per la realizzazione
dell'elettrificazione sicuramente è un fatto importante, di grande
impatto, che ha delle ripercussioni sulla mobilità internamente ed
esternamente anche alla Valle e proprio per questa ragione avevamo
già interessato il Consiglio con un'iniziativa nello scorso fine
anno per capire come si poteva anticipare la gestione di questa
problematica organizzativa del servizio sostitutivo e oggi, dopo la
pausa estiva, riportiamo l'argomento all'attenzione dello stesso
Consiglio per fare il punto della situazione. Non entreremo nel
merito dei lavori dell'elettrificazione. Noi abbiamo già espresso
la nostra posizione politica come gruppo e non riteniamo che
saranno risolutivi perché, a fronte della sospensione del servizio
per circa tre anni, i tempi di percorrenza sulla tratta
Aosta/Torino rimarranno pressoché invariati, quindi si tratta solo
di un'attenzione ambientale che, per quanto importante possa
essere, riteniamo che abbia un costo sproporzionato da sostenere in
termini di costi-benefici.
Detto questo, ognuno politicamente ha la propria idea su
quest'iniziativa, adesso si tratta di ragionare sul servizio
sostitutivo. È proprio per questa ragione che abbiamo presentato
l'iniziativa, per capire quali sono le progettualità che sono state
messe in campo, se sono già state definite o se sono ancora da
definire con Trenitalia, per organizzare tutto il sistema di
autobus sostitutivi che sicuramente avranno delle difficoltà a
livello organizzativo per l'impatto che hanno, per i numeri, per le
cadenze che devono avere e soprattutto anche per l'articolazione
delle corse in funzione della morfologia della Valle d'Aosta. Per
questa ragione, al di là della richiesta rispetto a che punto
siamo, abbiamo anche introdotto una domanda dove si chiede come si
pensa di sovrapporre a livello di tariffazione il servizio
sostitutivo con il trasporto pubblico locale. Sostanzialmente si
tratta di avere due servizi che, di fatto, potrebbero anche andare
a sovrapporsi. Per l'utente diventa difficile capire, se passano
nella stessa tratta, qual è il servizio sostitutivo e qual è il
classico sistema del trasporto su gomma, quindi potrebbero esserci
anche dei trasferimenti da uno all'altro andando a complicare poi
la gestione del trasporto sulle tratte più lunghe. La nostra
intenzione è quella di capire se ci sarà quest'allineamento
tariffario sin da subito che sicuramente potrà agevolare la
gestione dei due tipi di servizio. In ultimo chiediamo se con
questo servizio sostitutivo - non vogliamo dire che possano tutti
stare a dormire sonni tranquilli, perché capiamo che la situazione
non è così semplice da gestire e da organizzare - ci possono essere
dei pregiudizi tali da creare delle situazioni di grande criticità
verso coloro che devono rispettare dei tempi per lavoro e quindi si
devono muovere con l'utilizzo di questi mezzi. Se qualora si
prevedano delle criticità, se è stata fatta una valutazione di come
possono essere affrontate o risolte.
Presidente -
Risponde l'assessore Bertschy.
Bertschy (AV-VdA Unie) -
Non so se migliorerà la
digestione, sicuramente è un tema particolarmente spinoso, come
tutti i temi che riguardano i trasporti.
In ogni caso ringrazio sia la collega Minelli questa mattina per
il suo intervento di approccio costruttivo a un momento di lavoro
che ci deve vedere il più possibile collaborare per dare la
migliore risposta a qualche cosa che non era prevedibile all'atto
dell'organizzazione di tutta una serie di contratti che regolano i
servizi di trasporto. In premessa dico una cosa che questa mattina
non ho avuto tempo di dire: noi rimaniamo molto attenti a definire
con RFI in particolare il momento di partenza di questo lavoro, che
oggi viene confermato nella data di dicembre. Come abbiamo avuto
modo di dire più volte a RFI, noi vogliamo essere sicuri che nel
momento in cui si chiude inizino concretamente i lavori e non
vogliamo rischiare proprio in un periodo di festività di vedere poi
un rallentamento o un'operatività non immediata, perché andiamo a
creare dei disagi che, se possono essere spostati un più avanti e
accorciare i tempi, vanno evitati. RFI sa che, nel momento in cui
si chiude, l'impresa che ha acquisito i lavori deve iniziare.
Sappiamo anche che l'impresa che ha acquisito i lavori consegnerà
il progetto esecutivo nel corso dell'autunno, quindi è per questo
che ci sono ancora dei momenti di confronto. In ogni caso i lavori
dovranno concludersi entro giugno 2026 perché poi ci sarà tutto il
tempo di riapertura della linea con tutte le opere da collaudare da
parte di ANSFISA e tutte le cose che regolano il trasporto
ferroviario.
La progettualità, come dicevo stamattina, è stata definita in
relazione ad alcuni criteri generali. Possiamo precisare meglio
alcune questioni, e in questo momento questa progettualità è
oggetto di una gara a cura di Busitalia per conto di Trenitalia,
una gara che è in corso, quindi alcuni elementi evidentemente vanno
tenuti nella giusta considerazione proprio perché si sta
realizzando l'aggiudicazione del servizio.
Oltre alle cose che ho detto questa mattina, aggiungo che gli
orari sono stati definiti soprattutto con la doppia finalità del
servizio nel periodo scolastico e in quello estivo. È stata posta
attenzione, anche perché verranno inserite delle tratte
autostradali, anche al tema delle lunghe percorrenze, quindi uno
dei criteri che è stato valutato è stato quello anche di cercare,
per coloro che hanno tratti di più lunga percorrenza, un percorso,
se possibile, più fluido utilizzando tratte autostradali. Sono
stati definiti per le corse di maggiore affluenza fino a cinque bus
sostitutivi, perché evidentemente, a differenza del treno che
carica lungo le stazioni e può continuare a fare il suo carico, gli
autobus a un certo punto, quando la capienza è limitata, non hanno
possibilità di utilizzare ulteriore capienza per altre stazioni,
quindi rientreranno in certi orari, soprattutto quelli maggiormente
dedicati all'arrivo sul posto di lavoro e a scuola, in autostrada
per le tratte di più lunga percorrenza.
L'altra questione che è stata oggetto di attenzione, ma andrà
verificata nel corso dei primi giorni di utilizzo di questi
servizi, è il momento di partenza del treno, in particolare per
quando si dovrà raggiungere l'orario della stazione di Ivrea per
quelli che scenderanno dalla Valle d'Aosta o l'orario di arrivo
alla stazione di Ivrea per quelli che dovranno rientrare in Valle
d'Aosta, quindi la regolazione del momento di partenza e di arrivo
è legata agli orari del treno per continuare a mantenere una
continuità di servizio. Le verifiche andranno fatte proprio perché
in certi momenti sappiamo che l'entrata nella città sia di Aosta
che di Ivrea sconta una difficoltà che con il servizio ferroviario
non è presente, non si trova traffico. Gli orari andranno tarati in
relazione a questo, come, una volta che la gara sarà aggiudicata,
andranno ben regolati gli orari di arrivo delle Vallate laterali in
particolare degli studenti, perché cambiano tutta una serie di
piccole coincidenze che erano legate all'orario del treno che però
aveva un tempo di percorrenza differente da quello degli
autobus.
Per quanto riguarda la domanda, saranno comunque due servizi
diversi perché il servizio sostitutivo si fermerà nelle stazioni,
non tutte, per esempio, salterà quella di Hône perché l'entrata
rallenterebbe troppo il tempo di percorrenza. Anche su un'altra
stazione ci saranno probabilmente da fare delle valutazioni, però
il servizio sostitutivo non farà ovviamente il percorso stradale,
che è un percorso che è fatto a tappe con più soste in ogni paese.
Il sostitutivo fermerà alle stazioni ed è anche per quello che
vorremmo che venissero mantenuti aperti tutti i servizi, comprese
le biglietterie e tutto il resto, per continuare a dare
informazioni all'utenza, in particolare quella che poi è anche
l'utenza turistica e a coloro che frequenteranno magari la Valle e
che avranno bisogno di informazioni. Seconda domanda: "se
l'introduzione della bigliettazione elettronica e i costi del
servizio sostitutivo a carico dell'utenza saranno allineati sin da
subito a quello degli autobus del servizio del trasporto pubblico
locale". Nell'immediato no, nel senso che abbiamo due
contrattualistiche differenti, l'allineamento era già previsto con
il nuovo contratto di Trenitalia ma va fatto regolando il rapporto
che abbiamo con i concessionari. L'obiettivo a tendere, anche
perché lo definisce la legge all'articolo 20 da più di vent'anni, è
quello di avere un biglietto unico per tutte le modalità di
trasporto e un'unica tariffazione. Oggi ci stiamo dotando, perché
si sta procedendo con l'introduzione della bigliettazione
elettronica, di un sistema che rende interoperabile i due sistemi
di tariffazione. La nuova bigliettazione leggerà anche il sistema
di tariffazione di Trenitalia e si potranno cominciare a vendere,
una volta che divulgheremo piano piano i servizi di trasporto, le
differenti tratte e arrivare a vendere, come vorremmo, un biglietto
unico. A seconda delle risorse che avremo a disposizione - qui apro
e chiudo una parentesi -, ci sarà comunque una contrattazione con
RFI e con il Ministero dei trasporti, per far capire che tutta
questa operazione non potrà ricadere semplicemente sulle casse
della Regione, ma che qualcuno anche dovrà cercare di sostenere
questi costi. Cercheremo di introdurre, se ci sarà la disponibilità
da parte dei gestori dei due servizi su gomma e sostitutivo su
gomma al ferro, almeno un abbonamento che possa essere il più
simile possibile e, se possibile, un abbonamento che permetta di
viaggiare sull'intera tratta con le migliori tariffe possibili
utilizzando lo stesso biglietto, il che vuol dire che andremo ad
introdurre, se ci sarà la disponibilità e se riusciremo a farlo, un
titolo di viaggio nuovo così da cominciare ad andare nella
direzione che auspichiamo tutti. È un tema sicuramente aperto,
giusta come osservazione e anche come sensibilizzazione al
riguardo; come ripeto, lavoriamo all'interno di una
contrattualistica che va gestita e al tavolo devono essere
d'accordo anche coloro che lavorano per rendere i servizi ai
cittadini rispetto al trasporto pubblico.
Per quanto riguarda il servizio sostitutivo, abbiamo cercato di
costruire tutta la risposta possibile per dare ai cittadini la
possibilità di muoversi come d'abitudine; sappiamo bene però che
muoversi su gomma è differente dal movimento che si fa su ferro,
quindi queste attenzioni andranno valutate insieme alle
associazioni, ai comitati e io non escludo che, una volta definito
il servizio sostitutivo, non si vada poi a implementare i servizi
una volta che capiremo quali sono quelli che eventualmente sono da
migliorare o da modificare.
Presidente -
Replica il consigliere Marquis.
Marquis (FI) -
Grazie Assessore per la risposta. Devo
dire che siamo abbastanza preoccupati al riguardo di quella che
sarà la situazione anche la luce delle conferme che lei ci ha dato,
cioè l'11 dicembre è abbastanza vicino e ad oggi, purtroppo, non
c'è ancora l'aggiudicazione della gara, quindi ci sono ancora tutta
una serie di dettagli operativi da disciplinare.
Alcune considerazioni riguardo gli spunti che sono stati
forniti. Noi negli ultimi tempi abbiamo letto sulle rassegne stampa
della grande difficoltà nel reperimento di autisti, quindi anche
questo sarà un aspetto che potrà incidere nell'organizzazione di
questo servizio. Se ad oggi non c'è ancora il dimensionamento
corretto e non si sa chi è l'interlocutore, potrebbero esserci
sotto questo versante delle grandi sorprese.
Abbiamo già vissuto a livello organizzativo l'esperienza del
Covid quando sono stati aggiunti dei mezzi sulla stessa tratta e
spesso e volentieri è andata abbastanza in tilt l'organizzazione
perché tanti sono rimasti a terra proprio per i motivi
organizzativi, perché è più difficile gestire dei pullman a posti
limitati rispetto al treno che ha una capienza determinata più
ampia.
Una riflessione che vorrei fare su quanto ha detto: sul fatto
che il servizio sostitutivo si fermerà in tutte le stazioni
ferroviarie. Un ragionamento su questo è che va bene per la
stazione di attestamento e di partenza di Aosta, però faccio solo
un esempio che mi è venuto subito in mente ed è la stazione di
Chatillon, oggi chi arriva con il treno a Châtillon deve prendere
una navetta per andare rispettivamente ai due paesi. Se io
organizzo un pullman sostitutivo, che senso ha portare la gente giù
in stazione che poi deve cercare un altro mezzo per tornare su in
paese. Il pullman passa sulla statale e, per andare giù in
stazione, deve allungare il percorso, potrebbe fermarsi
direttamente alla stazione degli autobus, creando un minore disagio
all'utenza ma anche e soprattutto risolvendo un altro problema. Lei
ha detto bene che c'è il rischio che il traffico su gomma non abbia
la stessa capacità di rispetto degli orari rispetto a quelli del
treno perché deve tener conto anche del traffico. Se il pullman
arriva in queste stazioni in ritardo, si perdono le navette, c'è
tutta una complicazione sotto il profilo organizzativo per andare a
rendere complementari i due tipi di servizi.
Altra considerazione sul non allineamento dei prezzi, come lei
ha evidenziato, questo potrebbe portare dei grossi problemi, nel
senso che l'utenza alla fine si trova, per muoversi in Valle, nella
possibilità di scegliere di utilizzare dei pullman, che si chiami
servizio sostitutivo o che si chiami servizio autobus ordinario, la
gente sceglie quello che costa meno, quindi andranno tutti sul
servizio sostitutivo se costa meno. Questa situazione qui, se non
c'è allineamento dei prezzi, può dare anche luogo
all'implementazione delle problematiche di caos sotto il profilo
gestionale. Queste riflessioni vi invitiamo a farle perché
riteniamo che possano essere dei problemi importanti da gestire e
siamo consapevoli, come ho detto prima, della complessità
dell'argomento e, proprio perché l'argomento è complesso, da quanto
si è compreso dalla risposta, non possiamo che esprimere grande
preoccupazione perché c'è il rischio veramente che si determinino
situazioni difficili da gestire, anche perché se da un giorno
all'altro ci si accorge che il sistema non funziona, non è così
semplice il giorno dopo intervenire con delle modifiche, perché il
traffico deve trovare la risposta in tempi che sono certi,
diversamente si creano poi dei pregiudizi che vanno a limitare la
mobilità dei cittadini sul territorio.
