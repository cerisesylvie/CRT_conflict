Classificazione
AMMINISTRAZIONE REGIONALE



Oggetto del Consiglio n. 2593 del 22 marzo 2007 - Resoconto
OGGETTO N. 2593/XII - Disegno di legge: "Manutenzione, per
l'anno 2007, del sistema normativo regionale. Modificazioni di
leggi regionali e altre disposizioni".
Presidente
- Vi chiedo, tenuto conto che per il punto n.
36 dell'ordine del giorno l'Assessore Cerise mi ha chiesto di
essere presente, ma arriverà fra un attimo, di discutere prima il
punto n. 37.
CAPO I
MANUTENZIONE DEL SISTEMA NORMATIVO REGIONALE E ALTRE
DISPOSIZIONI
SEZIONE I
PRESIDENZA DELLA REGIONE
Articolo 1
(Disposizioni in materia di sostituzione di personale
regionale. Modificazioni alle leggi regionali 23 ottobre 1995, n.
45, e 24 novembre 1997, n. 38)
1. Dopo il comma 3bis dell'articolo 34 della legge regionale
23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), è aggiunto il seguente:
"3ter. Il personale delle qualifiche funzionali assegnato
alle segreterie dei componenti della Giunta regionale ai sensi del
presente articolo può essere sostituito per l'intera durata del
periodo di assegnazione.".
2. Il comma 3 dell'articolo 2 della legge regionale 24
novembre 1997, n. 38 (Disposizioni in materia di comandi e di
utilizzazione di personale), è sostituito dal seguente:
"3. Il personale utilizzato in distacco conserva
l'assegnazione nel posto di provenienza e può essere sostituito con
altro personale per l'intera durata del periodo di
distacco.".
Articolo 2
(Disposizioni in materia di nomine e designazioni di
competenza regionale. Modificazione alla legge regionale 10 aprile
1997, n. 11)
1. Al comma 2 dell'articolo 5 della legge regionale 10 aprile
1997, n. 11 (Disciplina delle nomine e delle designazioni di
competenza regionale), è aggiunto, in fine, il seguente periodo: "A
tal fine, fermo restando il limite massimo di dieci anni
consecutivi, per mandato si intende quello di durata uguale o
superiore alla metà della durata dell'organo cui il mandato si
riferisce.".
Articolo 3
(Disposizioni in materia di acquisizione in economia di beni
e di servizi per il personale del Corpo valdostano dei vigili del
fuoco. Modificazione alla legge regionale 16 giugno 2005, n.
13)
1. La lettera xx) del comma 1 dell'articolo 3 della legge
regionale 16 giugno 2005, n. 13 (Disposizioni in materia di
acquisizione in economia di beni e di servizi. Abrogazione dei
regolamenti regionali 28 marzo 1994, n. 2 e 5 dicembre 1995, n. 8),
è sostituita dalla seguente:
"xx) servizi di mensa scolastica ed universitaria e per il
personale dei Vigili del fuoco;".
Articolo 4
(Disposizioni in materia di attività di rilievo europeo ed
internazionale della Regione. Modificazioni alla legge regionale 16
marzo 2006, n. 8)
1. Dopo il comma 2 dell'articolo 2 della legge regionale 16
marzo 2006, n. 8 (Disposizioni in materia di attività e relazioni
europee e internazionali della Regione autonoma Valle d'Aosta), è
aggiunto il seguente:
"2bis. Per il perseguimento delle finalità di cui ai commi 1
e 2, la Regione può avvalersi, mediante la stipula di apposite
convenzioni, della collaborazione di università, enti ed istituti
pubblici di studio o di ricerca.".
2. Dopo il comma 1 dell'articolo 5 della l.r. 8/2006, è
aggiunto il seguente:
"1bis. In attuazione di quanto stabilito dall'articolo 6,
comma 7, della l. 131/2003, la Giunta regionale disciplina inoltre,
con propria deliberazione, le modalità di comunicazione alla
Regione delle iniziative di cui al comma 1, lettera d), da parte
degli enti locali interessati ed ogni altro aspetto concernente il
coordinamento, a livello regionale, delle relative
attività.".
Articolo 5
(Disposizioni in materia di monitoraggio delle entrate
proprie dei Comuni. Modificazione alla legge regionale 15 dicembre
2006, n. 30)
1. Dopo il comma 1 dell'articolo 7 della legge regionale 15
dicembre 2006, n. 30 (Legge finanziaria per gli anni 2007/2009), è
aggiunto il seguente:
"1bis. L'esito del monitoraggio di cui al comma 1 è
illustrato dal Presidente della Regione al Consiglio regionale in
occasione dell'esame del rendiconto generale della
Regione.".
Articolo 6
(Abrogazioni di leggi e disposizioni regionali in materia di
finanza locale)
1. Sono abrogate le seguenti leggi regionali:
a) 15 luglio 1985, n. 41 (Création du fonds régional pour le
développement des jumelages);
b) 27 giugno 1986, n. 27 (Interventi finanziari per la
creazione di un patrimonio comunale immobiliare);
c) 23 dicembre 1992, n. 77 (Contributi regionali per
facilitare l'acquisizione e il mantenimento in esercizio, da parte
dei Comuni, di infrastrutture sciistiche di interesse
locale);
d) 23 novembre 1994, n. 71 (Interventi finanziari a favore di
enti pubblici locali per l'acquisto di beni immobili tramite
procedura espropriativa. Abrogazione della legge regionale 23
dicembre 1989, n. 79);
e) 10 aprile 1997, n. 9 (Interpretazione autentica
dell'articolo 7 della legge regionale 23 dicembre 1992, n. 77
(Contributi regionali per facilitare l'acquisizione e il
mantenimento in esercizio, da parte dei comuni, di infrastrutture
sciistiche di interesse locale)).
2. Sono, inoltre, abrogate le seguenti disposizioni:
a) l'articolo 10 della legge regionale 14 gennaio 1994, n.
2;
b) l'articolo 22 della legge regionale 19 gennaio 1995, n.
1;
c) l'articolo 10 della legge regionale 19 gennaio 1996, n.
1;
d) l'articolo 6 della legge regionale 21 agosto 2000, n.
27.
Articolo 7
(Disposizioni per l'attuazione dell'articolo 138 del decreto
legislativo 30 aprile 1992, n. 285)
1. Con regolamento regionale da adottare entro sei mesi dalla
data di entrata in vigore della presente legge, sono disciplinate
le modalità di attuazione dell'articolo 138, comma 11, del decreto
legislativo 30 aprile 1992, n. 285 (Nuovo codice della strada),
relativamente alla guida e all'immatricolazione dei veicoli e delle
imbarcazioni in dotazione al Corpo valdostano dei vigili del fuoco,
al Corpo forestale della Valle d'Aosta e alla Protezione civile,
prevedendo, in particolare, la costituzione di una struttura
unitaria che assicuri il raccordo ed il coordinamento tra le
diverse strutture regionali interessate.
SEZIONE II
CREDITO E SISTEMI INFORMATIVI
Articolo 8
(Disposizioni in materia di interventi a favore dei Consorzi
garanzia fidi. Modificazioni alla legge regionale 27 novembre 1990,
n. 75)
1. Dopo il comma 1 dell'articolo 2 della legge regionale 27
novembre 1990, n. 75 (Adesione della Regione al Consorzio Garanzia
Fidi tra esercenti le libere professioni in Valle d'Aosta.
Interventi a favore dei Consorzi Garanzia Fidi), è inserito il
seguente:
"1bis. Per le operazioni di investimento effettuate a
decorrere dal 1° gennaio 2007 dalle imprese operanti nei settori
dell'industria e dell'artigianato in possesso dei requisiti per
poter accedere agli aiuti previsti dalla legge regionale 31 marzo
2003, n. 6 (Interventi regionali per lo sviluppo delle imprese
industriali e artigiane), la Regione interviene finanziariamente, a
favore di ciascun singolo consorzio, fino ad un massimo del 75 per
cento del tasso di riferimento stabilito dal Ministero del tesoro
per ciascun settore.".
2. All'alinea del comma 3 dell'articolo 2 della l.r. 75/1990,
le parole: "del comma 1" sono sostituite dalle seguenti: "dei commi
1 e 1bis".
Articolo 9
(Proroga del termine per la sperimentazione della televisione
digitale terrestre e della rete unitaria della pubblica
amministrazione. Modificazione alla legge regionale 4 novembre
2005, n. 25)
1. Al comma 1 dell'articolo 24 della legge regionale 4
novembre 2005, n. 25 (Disciplina per l'installazione, la
localizzazione e l'esercizio di stazioni radioelettriche e di
strutture di radiotelecomunicazioni. Modificazioni alla legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), e abrogazione
della legge regionale 21 agosto 2000, n. 31), le parole: "31
dicembre 2007" sono sostituite dalle seguenti: "30 settembre
2008".
SEZIONE III
AGRICOLTURA E RISORSE NATURALI
Articolo 10
(Disposizioni in materia di divieti nell'esercizio venatorio.
Modificazione alla legge regionale 27 agosto 1994, n. 64)
1. La lettera p) del comma 1 dell'articolo 32 della legge
regionale 27 agosto 1994, n. 64 (Norme per la tutela e la gestione
della fauna selvatica e per la disciplina dell'attività venatoria),
è sostituita dalla seguente:
"p) utilizzare durante l'esercizio venatorio, ad eccezione
delle battute al cinghiale in squadra, apparecchi radio
ricetrasmittenti o apparecchi telefonici portatili, fatte salve
eventuali chiamate di soccorso;".
Articolo 11
(Disposizioni in materia di allevamento biologico.
Modificazioni alla legge regionale 17 aprile 2001, n. 8)
1. Alla lettera a) del comma 2 dell'articolo 3 della legge
regionale 17 aprile 2001, n. 8 (Disposizioni in materia di
allevamento bovino, ovino e caprino e di prodotti derivati,
ottenuti mediante metodi biologici), sono aggiunte, in fine, le
seguenti parole: "o, in alternativa, l'area sia gestita, per un
periodo di almeno tre anni, secondo i criteri dettati dalle misure
agroambientali definite dalla normativa regionale vigente".
2. Dopo il comma 2 dell'articolo 3 della l.r. 8/2001, come
modificato dal comma 1, è inserito il seguente:
"2bis. Per aree di pascolo comune si intendono le superfici
utilizzate a pascolo degli alpeggi e dei mayen siti sul territorio
regionale, appartenenti al demanio o al patrimonio della Regione o
dei Comuni o gravate da usi civici o di proprietà privata e
costituenti oggetto di accordo per la gestione in comune dei
pascoli.".
Articolo 12
(Disposizioni in materia di agriturismo. Modificazione alla
legge regionale 4 dicembre 2006, n. 29)
1. Il comma 2 dell'articolo 19 della legge regionale 4
dicembre 2006, n. 29 (Nuova disciplina dell'agriturismo.
Abrogazione della legge regionale 24 luglio 1995, n. 27, e del
regolamento regionale 14 aprile 1998, n. 1), è abrogato.
SEZIONE IV
INDUSTRIA, ARTIGIANATO E POLITICHE DEL LAVORO
Articolo 13
(Disposizioni in materia di formazione professionale in Valle
d'Aosta. Legge regionale 5 maggio 1983, n. 28)
1. Alla designazione dell'esperto di cui alla lettera c) del
comma secondo dell'articolo 23 della legge regionale 5 maggio 1983,
n. 28 (Disciplina della formazione professionale in Valle d'Aosta),
provvede il dirigente di primo livello della struttura regionale
competente in materia di impiego.
Articolo 14
(Disposizioni in materia di attività di estetista.
Modificazione alla legge regionale 20 agosto 1993, n. 63)
1. L'articolo 13 della legge regionale 20 agosto 1993, n. 63
(Disciplina dell'attività di estetista nella Regione Valle
d'Aosta), è abrogato.
Articolo 15
(Disposizioni in materia di cooperazione. Modificazioni alla
legge regionale 5 maggio 1998, n. 27)
1. Alla lettera c) del comma 1 dell'articolo 8 della legge
regionale 5 maggio 1998, n. 27 (Testo unico in materia di
cooperazione), le parole: "e comma 5" sono sostituite dalle
seguenti: "e comma 4".
2. Al comma 2 dell'articolo 18ter della l.r. 27/1998, le
parole: "gli enti ausiliari" sono sostituite dalle seguenti: "i
soggetti competenti".
3. Al comma 2 dell'articolo 32 della l.r. 27/1998, le parole:
"nella sezione ottava" sono sostituite dalle seguenti: "nella
categoria cooperative sociali".
4. Alla lettera c) del comma 1 dell'articolo 34 della l.r.
27/1998, le parole: "comma 3" sono sostituite dalle seguenti:
"comma 4".
5. Alla lettera c) del comma 1 dell'articolo 46 della l.r.
27/1998, le parole: "e, per le cooperative di produzione e lavoro,
anche all'acquisizione di scorte, purché direttamente impiegati nel
processo produttivo o nella prestazione di servizi" sono
soppresse.
6. Il comma 2 dell'articolo 48 della l.r. 27/1998 è
sostituito dal seguente:
"2. I contributi di cui al comma 1 sono ammessi su scoperti
di conto corrente di importo non superiore all'ottanta per cento
del corrispettivo derivante dallo svolgimento delle attività di cui
al comma 1, lettera a), e del costo di acquisto dell'esercizio
precedente derivante dall'attività di cui al comma 1, lettera
b).".
Articolo 16
(Disposizioni in materia di manifestazioni fieristiche.
Modificazioni alla legge regionale 14 luglio 2000, n. 15)
1. Al comma 2 dell'articolo 9 della legge regionale 14 luglio
2000, n. 15 (Nuova disciplina delle manifestazioni fieristiche.
Abrogazione della legge regionale 16 febbraio 1995, n. 6), le
parole: "trenta giorni" sono sostituite dalle seguenti: "sessanta
giorni".
2. Il comma 3 dell'articolo 14 della l.r. 15/2000 è
sostituito dal seguente:
"3. L'accertamento delle infrazioni compete al Comune nel cui
territorio si svolge la manifestazione fieristica e alla Struttura
quando si tratti di manifestazioni organizzate dai Comuni. Le
sanzioni sono irrogate dal Sindaco per le manifestazioni a
carattere locale e dal dirigente della Struttura per le
manifestazioni a carattere regionale e nazionale, anche se
organizzate dai Comuni, con le modalità di cui alla legge 24
novembre 1981, n. 689 (Modifiche al sistema penale).".
3. Dopo il comma 3 dell'articolo 14 della l.r. 15/2000, come
sostituito dal comma 2, è inserito il seguente:
"3bis. I proventi derivanti dall'applicazione delle sanzioni
di cui al comma 3 sono introitati nel bilancio del Comune per le
sanzioni irrogate dal Sindaco, e al capitolo 7700 (Proventi pene
pecuniarie per contravvenzioni) dello stato di previsione
dell'entrata del bilancio della Regione per le sanzioni irrogate
dal dirigente della Struttura.".
Articolo 17
(Disposizioni in materia di artigianato valdostano di
tradizione. Modificazioni alla legge regionale 21 gennaio 2003, n.
2)
1. Al comma 4 dell'articolo 4 della legge regionale 21
gennaio 2003, n. 2 (Tutela e valorizzazione dell'artigianato
valdostano di tradizione), le parole: ", su conforme parere della
commissione di cui all'articolo 5" sono soppresse.
2. Il comma 2 dell'articolo 5 della l.r. 2/2003 è sostituito
dal seguente:
"2. La Commissione vigila sul corretto uso della qualifica di
Maestro artigiano, segnalando eventuali violazioni alla struttura
competente.".
3. Al comma 1 dell'articolo 8 della l.r. 2/2003, è aggiunto,
in fine, il seguente periodo: "La struttura competente è
autorizzata ad effettuare il trattamento dei relativi dati, come
definito dall'articolo 4, comma 1, lettera a), del decreto
legislativo 30 giugno 2003, n. 196 (Codice in materia di protezione
dei dati personali), ivi comprese la comunicazione e la diffusione
dei dati medesimi per scopi pertinenti e non eccedenti le finalità
istituzionali.".
4. Il comma 6 dell'articolo 8 della l.r. 2/2003 è sostituito
dal seguente:
"6. I produttori iscritti al Registro devono comunicare alla
struttura competente, entro e non oltre il termine di trenta giorni
dal loro verificarsi, le eventuali variazioni dei dati concernenti
la residenza o la sede legale.".
5. Il comma 7 dell'articolo 8 della l.r. 2/2003 è sostituito
dal seguente:
"7. La mancata o tardiva comunicazione dei dati di cui al
comma 6 comporta l'applicazione della sanzione amministrativa del
pagamento di una somma di denaro da euro 50 a euro 150.
Nel
caso in cui sia accertata una nuova violazione prima che siano
decorsi ventiquattro mesi dall'accertamento della precedente, il
dirigente della struttura competente dispone, inoltre, la
sospensione dell'iscrizione al Registro per la durata di sei
mesi.".
6. Al comma 4 dell'articolo 18 della l.r. 2/2003, le parole:
"all'articolo 4, commi 6 e 9," sono sostituite dalle seguenti:
"agli articoli 4, commi 6 e 9, e 8, comma 7,".
Articolo 18
(Disposizioni in materia di interventi regionali per lo
sviluppo delle imprese industriali ed artigiane. Modificazione alla
legge regionale 31 marzo 2003, n. 6)
1. Al comma 1 dell'articolo 18 della legge regionale 31 marzo
2003, n. 6 (Interventi regionali per lo sviluppo delle imprese
industriali e artigiane), è aggiunto, in fine, il seguente periodo:
"; limitatamente alle spese di cui all'articolo 17, comma 2,
lettere a), b), c) e d), il limite minimo di spesa ammissibile è di
euro 15.000".
Articolo 19
(Disposizioni in materia di anticipazione dei trattamenti di
cassa integrazione guadagni straordinaria. Modificazioni alla legge
regionale 26 gennaio 2005, n. 4)
1. Il comma 2 dell'articolo 3 della legge regionale 26
gennaio 2005, n. 4 (Disposizioni in materia di anticipazione dei
trattamenti di cassa integrazione guadagni straordinaria e di
integrazione salariale a seguito della stipula di contratti di
solidarietà), è sostituito dal seguente:
"2. Le anticipazioni, comprensive dell'eventuale ritenuta
sindacale, sono concesse per un periodo non superiore alla durata
del trattamento di cassa integrazione guadagni straordinaria
richiesto. Nel caso in cui, all'atto della presentazione della
domanda di anticipazione, la misura del trattamento di integrazione
salariale sia già quantificata, l'anticipazione è concessa in
misura non superiore a euro 750 mensili, al netto degli oneri di
legge; nel caso in cui, all'atto della presentazione della domanda
di anticipazione, la misura del trattamento di integrazione
salariale non sia determinabile, l'anticipazione è concessa in
misura non superiore a euro 600 mensili, al netto degli oneri di
legge.".
2. Al comma 2 dell'articolo 6 della l.r. 4/2005, le parole:
"; tali garanzie non sono necessarie in caso di anticipazioni
corrisposte direttamente ai lavoratori" sono soppresse.
3. Dopo il comma 2 dell'articolo 6 della l.r. 4/2005, come
modificato dal comma 2, è aggiunto il seguente:
"2bis. Le anticipazioni possono essere concesse anche
direttamente ai lavoratori dipendenti di aziende dichiarate
fallite, a seguito di domanda presentata dal singolo lavoratore,
nel caso in cui non sia possibile attivare la procedura di cui
all'articolo 2; in caso di anticipazioni concesse direttamente ai
lavoratori, non sono necessarie le autorizzazioni e le garanzie di
cui ai commi 1 e 2.".
Articolo 20
(Disposizioni in materia di ripartizione, assegnazione e
immissione in consumo dei contingenti di alcool, birra, zucchero e
loro derivati. Modificazioni alla legge regionale 4 agosto 2006, n.
16)
1. Il comma 6 dell'articolo 7 della legge regionale 4 agosto
2006, n. 16 (Nuove disposizioni in materia di ripartizione,
assegnazione e immissione in consumo dei contingenti di alcool,
birra, zucchero e loro derivati in esenzione fiscale di cui alla
legge 3 agosto 1949, n. 623 (Concessione alla Valle d'Aosta
dell'esenzione fiscale per determinate merci e contingenti)), è
sostituito dal seguente:
"6. Le imprese importatrici e quelle di cui all'articolo 2,
comma 1, lettera i), devono versare, in relazione ai quantitativi
di merci importati in esenzione fiscale, un diritto per
l'erogazione del servizio di gestione dei contingenti, il cui
ammontare e le cui modalità di riscossione sono stabiliti con
deliberazione della Giunta regionale.".
2. Il comma 7 dell'articolo 7 della l.r. 16/2006 è
abrogato.
3. La lettera c) del comma 1 dell'articolo 13 della l.r.
16/2006 è sostituita dalla seguente:
"c) importazione o fabbricazione di alcool con gradazione
minima di 95 gradi destinato alla commercializzazione;".
4. All'alinea del comma 1 dell'articolo 17 e al comma 1
dell'articolo 20 della l.r. 16/2006, le parole: ",
progressivamente, anno per anno," sono soppresse.
5. La lettera b) del comma 1 dell'articolo 19 della l.r.
16/2006 è sostituita dalla seguente:
"b) commercializzazione nel territorio regionale di zucchero
confezionato.".
SEZIONE V
URBANISTICA, EDILIZIA ABITATIVA E TERRITORIO
Articolo 21
(Determinazione a titolo sperimentale di nuove procedure per
la concessione delle provvidenze per l'acquisto, la nuova
costruzione ed il recupero della prima casa. Modificazione alla
legge regionale 28 dicembre 1984, n. 76)
1. Al comma secondo dell'articolo 2 della legge regionale 28
dicembre 1984, n. 76 (Costituzione di fondi di rotazione per la
ripresa dell'industria edilizia), le parole: "Il Consiglio
regionale" sono sostituite dalle seguenti: "La Giunta
regionale".
Articolo 22
(Disposizioni urbanistiche per la realizzazione di opere di
interesse regionale. Modificazione alla legge regionale 6 aprile
1998, n. 11)
1. L'articolo 29 della legge regionale 6 aprile 1998, n. 11
(Normativa urbanistica e di pianificazione territoriale della Valle
d'Aosta), è sostituito dal seguente:
"Articolo 29
(Intesa per le opere di interesse regionale)
1. Le opere pubbliche regionali e le opere volte a soddisfare
importanti interessi economici, sociali e culturali di rilievo
regionale difformi, incoerenti o contrastanti con le determinazioni
degli strumenti urbanistici comunali, possono essere realizzate
mediante un'intesa tra la Regione ed il Comune territorialmente
competente, secondo la procedura di cui al presente
articolo.
2. La Giunta regionale approva la proposta di intesa,
avanzata dalla struttura regionale competente per materia, completa
della documentazione tecnico-descrittiva idonea a definire le
caratteristiche, i parametri fisico-geometrici dell'opera ed i
contenuti delle varianti da apportare alle determinazioni dello
strumento urbanistico, individuando la struttura regionale
responsabile del procedimento finalizzato al conseguimento
dell'intesa.
3. La struttura regionale responsabile del procedimento
inoltra la proposta di intesa, completa della documentazione di cui
al comma 2, al Comune interessato, che provvede all'immediato
deposito, in libera visione, degli atti pervenuti per trenta giorni
consecutivi; durante il periodo di deposito, chiunque vi abbia
interesse può presentare osservazioni.
4. Il Comune si pronuncia sulla proposta di intesa e sulle
eventuali osservazioni, presentate ai sensi del comma 3, entro
novanta giorni dal ricevimento della proposta di intesa.
5. L'atto di intesa dispone sui contenuti della variante alle
determinazioni dello strumento urbanistico e indica altresì il
termine previsto per l'avvio dell'opera.
6. Nel caso in cui l'inerzia del Comune si protragga oltre il
termine di cui al comma 4, la Giunta regionale decide in via
definitiva approvando, con propria deliberazione, le eventuali
modifiche alle previsioni progettuali in accoglimento, anche
parziale, delle proposte del Comune e le varianti alle
determinazioni dello strumento urbanistico comunale.
7. Raggiunta l'intesa o, comunque, concluso il procedimento
di cui al comma 6, il soggetto preposto all'esecuzione dell'opera
dispone la redazione delle fasi progettuali necessarie e provvede
all'acquisizione, ove richiesta, della valutazione di impatto
ambientale e dei pareri, autorizzazioni, nulla osta o assensi,
comunque denominati, necessari ai sensi di legge secondo quanto
previsto dalla normativa vigente.
8. Il progetto definitivo dell'opera è approvato con decreto
del Presidente della Regione che sostituisce a tutti gli effetti la
concessione edilizia ed equivale a variante del PRGC nonché a
dichiarazione di pubblica utilità, urgenza ed indifferibilità delle
opere, mediante apposizione, se necessario, del vincolo preordinato
all'esproprio. Il decreto definisce, inoltre, i termini massimi
entro i quali debbono essere iniziati ed ultimati i lavori.
9. Le eventuali varianti in corso d'opera aventi rilevanza
urbanistico-edilizia che non comportano varianti allo strumento
urbanistico sostanzialmente difformi da quelle oggetto dell'intesa
sono approvate, previa comunicazione al Comune interessato, con
decreto del Presidente della Regione, su conforme deliberazione
della Giunta regionale.".
Articolo 23
(Ulteriore proroga della durata delle utenze di piccole
derivazioni di acqua pubblica)
1. La durata delle utenze di acqua pubblica aventi per
oggetto piccole derivazioni, già prorogata ai sensi delle leggi
regionali 8 novembre 1956, n. 5, 30 gennaio 1962, n. 4, 20 dicembre
1976, n. 67, e 24 giugno 1992, n. 35, è ulteriormente prorogata di
nove anni, alle medesime modalità, condizioni e prescrizioni
regolanti le proroghe concesse ai sensi delle predette leggi
regionali.
SEZIONE VI
ISTRUZIONE E CULTURA
Articolo 24
(Disposizioni per il recupero del patrimonio
storico-architettonico del borgo di Bard. Modificazioni alla legge
regionale 1° dicembre 1992, n. 68)
1. Il comma 1 dell'articolo 4 della legge regionale 1°
dicembre 1992, n. 68 (Interventi finanziari per il recupero del
patrimonio storico-architettonico del borgo di Bard), è sostituito
dal seguente:
"1. I proprietari degli immobili situati all'interno del
borgo di Bard, come delimitato nella planimetria di cui
all'allegato A, possono beneficiare di contributi a fondo perduto,
in misura pari al 60 per cento delle spese di progettazione e al 15
per cento della spesa ammissibile, determinata sulla base di un
computo metrico-estimativo analitico, escluse le spese relative
agli impianti tecnici, per la realizzazione di interventi di
restauro e recupero volti ad assicurare la stabilità e la
conservazione dell'edificio oggetto di intervento e di tutti gli
elementi rilevanti sotto il profilo dell'interesse artistico,
storico e ambientale dell'edificio medesimo.".
2. Al comma 3 dell'articolo 5 della l.r. 68/1992, le parole:
"previo parere della Commissione regionale per i beni culturali e
ambientali" sono soppresse.
Articolo 25
(Disposizioni in materia di contributi per attività ed
iniziative a carattere culturale. Modificazioni alla legge
regionale 20 agosto 1993, n. 69)
1. Dopo la lettera e) del comma 1 dell'articolo 4 della legge
regionale 20 agosto 1993, n. 69 (Contributi per attività ed
iniziative a carattere culturale e scientifico), è aggiunta la
seguente:
"ebis) i canti inediti o di ricerca segnalati dalla giuria
dell'Assemblea di canto corale, per un importo massimo non
superiore a euro 650 per ogni canto.".
2. L'articolo 7 della l.r. 69/1993 è abrogato.
Articolo 26
(Valorizzazione degli itinerari storici, dei siti celebri e
dei luoghi della storia e della letteratura valdostani.
Modificazione alla legge regionale 1° ottobre 2002, n. 18)
1. Il comma 2 dell'articolo 9 della legge regionale 1°
ottobre 2002, n. 18 (Incentivi regionali per la valorizzazione
degli itinerari storici, dei siti celebri e dei luoghi della storia
e della letteratura), è abrogato.
SEZIONE VII
SANITÀ E POLITICHE SOCIALI
Articolo 27
(Disposizioni concernenti la concessione di assegni per la
formazione professionale di operatori sanitari. Modificazioni alla
legge regionale 31 agosto 1991, n. 37)
1. Al comma 2 dell'articolo 1 della legge regionale 31 agosto
1991, n. 37 (Disposizioni per la formazione professionale di
operatori necessari al Servizio Sanitario regionale), le parole: "a
cittadini" sono sostituite dalla parola: "ai".
2. Al comma 1 dell'articolo 5 della l.r. 37/1991, la parola:
"cittadini" è soppressa".
Articolo 28
(Provvidenze a favore di persone anziane e handicappate,
alcooldipendenti, tossicodipendenti, infetti da HIV e affetti da
AIDS. Modificazione alla legge regionale 3 maggio 1993, n.
22)
1. Il comma 2 dell'articolo 3 della legge regionale 3 maggio
1993, n. 22 (Provvidenze a favore di persone anziane e
handicappate, alcooldipendenti, tossicodipendenti, infetti da HIV e
affetti da AIDS), è sostituito dal seguente:
"2. Lo stato di bisogno è determinato, oltre che
dall'insufficienza del reddito familiare del richiedente in
rapporto alle esigenze minime vitali di tutti i componenti del
nucleo quando non vi siano altre persone tenute a provvedere o che
di fatto provvedano, dalla sussistenza di almeno una delle seguenti
condizioni:
a) incapacità, totale o parziale, del richiedente di
provvedere autonomamente a se stesso ed il cui nucleo familiare non
sia in grado di assicurargli l'assistenza necessaria;
b) sottoposizione del richiedente a provvedimenti
dell'autorità giudiziaria che impongano o rendano necessari
interventi assistenziali o socio-riabilitativi.".
Articolo 29
(Disposizioni per l'incentivazione di progetti di
imprenditorialità familiare. Modificazione alla legge regionale 27
maggio 1998, n. 44)
1. L'articolo 20 della legge regionale 27 maggio 1998, n. 44
(Iniziative a favore della famiglia), è sostituito dal
seguente:
"Articolo 20
(Progetti)
1. Al fine di incentivare e valorizzare le risorse di
solidarietà delle famiglie e delle reti parentali, la Regione
concede contributi, fino ad un massimo del 100 per cento della
spesa ammissibile, per la realizzazione di progetti formulati e
gestiti direttamente da parte di famiglie organizzate anche in
forma di cooperativa e di associazione, in risposta ai bisogni
della comunità di riferimento.
2. I progetti di imprenditorialità familiare ammessi a
contributo possono riguardare servizi di natura:
a) assistenziale, con particolare riferimento a:
1) servizi a gestione solidaristica dell'assistenza familiare
agli anziani non autosufficienti ed ai portatori di
handicap;
2) servizi a gestione solidaristica per prestazioni di baby
sitting a minori;
3) servizi a gestione solidaristica per l'istituzione e la
gestione di una banca del tempo;
4) servizi a gestione solidaristica dell'assistenza a
gestanti e a nuclei monoparentali in situazioni di disagio;
5) servizi a gestione solidaristica dell'assistenza a persone
ricoverate presso strutture socio-assistenziali e
sanitarie;
b) educativa, con particolare riferimento a:
1) servizi a gestione solidaristica per prestazioni di
sostegno allo studio in favore di alunni della scuola
dell'obbligo;
2) servizi a gestione solidaristica per l'organizzazione del
tempo libero dei minori.
3. I contributi di cui al comma 1 non sono cumulabili con
altre provvidenze economiche previste dalla normativa vigente per
le medesime iniziative.
4. Con deliberazione della Giunta regionale, sono
individuati:
a) l'entità della spesa da destinare ai contributi, in
relazione alle effettive disponibilità di bilancio;
b) le spese ammissibili per la realizzazione dei progetti di
cui al comma 1;
c) le modalità di presentazione delle domande di contributo,
di rendicontazione delle spese e le modalità di supporto
tecnico-amministrativo per l'elaborazione dei progetti;
d) i criteri di concessione dei contributi;
e) gli eventuali ambiti di priorità relativamente ai
destinatari e alla tipologia dei progetti;
f) le attività di promozione, informazione e
sensibilizzazione dirette ad incentivare l'organizzazione di reti
di solidarietà per la realizzazione dei progetti di cui al comma
1.".
Articolo 30
(Disposizioni in materia di provvidenze economiche a favore
di invalidi civili, ciechi civili e sordomuti. Modificazione alla
legge regionale 7 giugno 1999, n. 11)
1. Il comma 4 dell'articolo 2 della legge regionale 7 giugno
1999, n. 11 (Testo unico in materia di provvidenze economiche a
favore di invalidi civili, ciechi civili e sordomuti), è sostituito
dal seguente:
"4. All'esito del procedimento sanitario, e comunque non
oltre trenta giorni da detto esito, il dirigente della struttura
competente richiede all'interessato la documentazione attestante il
possesso dei restanti requisiti di legge. Il dirigente provvede in
ordine alla concessione delle provvidenze entro sessanta giorni dal
ricevimento della predetta documentazione.".
Articolo 31
(Disposizioni in materia di volontariato ed associazionismo
di promozione sociale. Modificazioni alla legge regionale 22 luglio
2005, n. 16)
1. Il comma 1 dell'articolo 2 della legge regionale 22 luglio
2005, n. 16 (Disciplina del volontariato e dell'associazionismo di
promozione sociale. Modificazioni alla legge regionale 21 aprile
1994, n. 12 (Contributi a favore di associazioni ed enti di tutela
dei cittadini invalidi, mutilati e handicappati operanti in Valle
d'Aosta), e abrogazione delle leggi regionali 6 dicembre 1993, n.
83, e 9 febbraio 1996, n. 5), è sostituito dal seguente:
"1. Ai fini della presente legge, si intende per:
a) attività di volontariato, il servizio continuativo reso
per solidarietà, senza fini di lucro e remunerazione, attraverso
prestazioni personali, volontarie e gratuite, svolte,
individualmente o in gruppi, tramite organizzazioni di cui il
volontario fa parte, esclusivamente nei confronti di soggetti terzi
rispetto all'organizzazione di volontariato;
b) associazionismo di promozione sociale, le attività di
utilità sociale svolte con esclusione di ogni scopo di lucro,
prevalentemente a favore degli associati, mediante prestazioni
personali spontanee e gratuite, al fine di arrecare beneficio,
direttamente o indirettamente, a singoli soggetti o alla
collettività.".
2. La lettera b) del comma 2 dell'articolo 10 della l.r.
16/2005 è sostituita dalla seguente:
"b) esprimere parere sulle proposte di iscrizione o di
cancellazione dal registro nei casi in cui il dirigente della
struttura competente lo ritenga necessario in relazione agli esiti
della relativa istruttoria;".
SEZIONE VIII
TURISMO E TRASPORTI
Articolo 32
(Disposizioni in materia di disciplina delle attività di volo
alpino. Modificazioni alla legge regionale 4 marzo 1988, n.
15)
1. Il comma 3 dell'articolo 3 della legge regionale 4 marzo
1988, n. 15 (Disciplina delle attività di volo alpino ai fini della
tutela ambientale), è sostituito dal seguente:
"3. L'attività di trasporto sciatori è consentita nel periodo
ricompreso tra le ore 7.00 e le ore 16.00.".
2. Al comma 6 dell'articolo 3 della l.r. 15/1988, le parole:
"10 gennaio" sono sostituite dalle seguenti: "20 dicembre".
Articolo 33
(Disposizioni in materia di disciplina delle strutture
ricettive extralberghiere. Modificazione alla legge regionale 29
maggio 1996, n. 11)
1. La lettera c) del comma 1 dell'articolo 3 della legge
regionale 29 maggio 1996, n. 11 (Disciplina delle strutture
ricettive extralberghiere), è sostituita dalla seguente:
"c) sala da pranzo e locale comune di soggiorno,
eventualmente anche coincidenti;".
Articolo 34
(Disposizioni in materia di interventi a favore dello sport.
Modificazioni alla legge regionale 1° aprile 2004, n. 3)
1. Al comma 1 dell'articolo 4 della legge regionale 1° aprile
2004, n. 3 (Nuova disciplina degli interventi a favore dello
sport), le parole: "e siano iscritte al registro, ove istituito,
delle società e delle associazioni sportive dilettantistiche di cui
all'articolo 90, comma 20, della legge 27 dicembre 2002, n. 289
(Legge finanziaria 2003)" sono soppresse.
2. Al comma 4 dell'articolo 6 della l.r. 3/2004, le parole:
"della Federazione italiana sport disabili (FISD)" sono sostituite
dalle seguenti: "del Comitato italiano paralimpico (CIP)".
3. La lettera b) del comma 6 dell'articolo 6 della l.r.
3/2004 è abrogata.
CAPO II
DISPOSIZIONI PER L'ADEGUAMENTO DELLA NORMATIVA REGIONALE ALLA
DISCIPLINA STATALE IN MATERIA DI LIBERALIZZAZIONI
Articolo 35
(Disposizioni in materia di tariffe delle professioni
turistiche. Modificazioni alle leggi regionali 7 marzo 1997, n. 7,
31 dicembre 1999, n. 44, e 21 gennaio 2003, n. 1)
1. L'articolo 14 della legge regionale 7 marzo 1997, n. 7
(Disciplina della professione di guida alpina e di aspirante guida
alpina in Valle d'Aosta), è sostituito dal seguente:
"Art. 14
(Tariffe professionali)
1. Le tariffe per le prestazioni professionali delle guide
alpine e aspiranti guide alpine sono stabilite con decreto
dell'Assessore regionale competente in materia di turismo, su
proposta dell'UVGAM.
2. Le tariffe massime stabilite ai sensi del comma 1 sono
vincolanti per tutte le guide e aspiranti guide alpine che
esercitano la professione in Valle d'Aosta.".
2. Alla lettera c) del comma 2 dell'articolo 15 della l.r.
7/1997, le parole: "l'inosservanza delle tariffe professionali"
sono sostituite dalle seguenti: "l'inosservanza del limite massimo
delle tariffe professionali".
3. L'articolo 23 della legge regionale 31 dicembre 1999, n.
44 (Disciplina della professione di maestro di sci e delle scuole
di sci in Valle d'Aosta. Abrogazione delle leggi regionali 1°
dicembre 1986, n. 59, 6 settembre 1991, n. 58, e 16 dicembre 1992,
n. 74), è sostituito dal seguente:
"Art. 23
(Tariffe professionali)
1. Le tariffe per le prestazioni professionali dei maestri di
sci e delle scuole di sci operanti in Valle d'Aosta sono stabilite
con decreto dell'Assessore regionale competente in materia di
turismo, su proposta dell'AVMS.
2. Le tariffe massime stabilite ai sensi del comma 1 sono
vincolanti per tutti i maestri di sci e per tutte le scuole di sci
operanti nella Regione.".
4. Alla lettera b) del comma 1 dell'articolo 25 della l.r.
44/1999, le parole: "l'inosservanza delle tariffe professionali"
sono sostituite dalle seguenti: "l'inosservanza del limite massimo
delle tariffe professionali".
5. Alla lettera c) del comma 1 dell'articolo 25 della l.r.
44/1999, le parole: "l'inosservanza delle tariffe decretate" sono
sostituite dalle seguenti: "l'inosservanza del limite massimo delle
tariffe professionali".
6. Il comma 1 dell'articolo 12 della legge regionale 21
gennaio 2003, n. 1 (Nuovo ordinamento delle professioni di guida
turistica, di accompagnatore turistico, di guida escursionistica
naturalistica, di accompagnatore di turismo equestre e di maestro
di mountain bike e di ciclismo fuoristrada. Abrogazione delle leggi
regionali 23 agosto 1991, n. 34, e 24 dicembre 1996, n. 42.
Modificazioni alle leggi regionali 13 maggio 1993, n. 33 e 7 marzo
1997, n. 7), è sostituito dal seguente:
"1. Le tariffe per le prestazioni delle professioni
turistiche disciplinate dalla presente legge sono liberamente
determinate dai singoli operatori. Le associazioni di categoria,
individuate ai sensi dell'articolo 13, comunicano annualmente gli
importi, minimi e massimi, delle tariffe entro il 31 ottobre alla
struttura competente, che ne dispone la pubblicazione nel
Bollettino ufficiale della Regione.".
7. Al comma 3 dell'articolo 16 della l.r. 1/2003, le parole:
"inferiori o superiori a quelle minime e massime" sono sostituite
dalle seguenti: "superiori a quelle massime".
Articolo 36
(Disposizioni in materia di vendite promozionali.
Modificazione alla legge regionale 7 giugno 1999, n. 12)
1. L'articolo 14bis della legge regionale 7 giugno 1999, n.
12 (Principi e direttive per l'esercizio dell'attività
commerciale), è sostituito dal seguente:
"Articolo 14bis
(Vendite promozionali)
1. Le vendite promozionali sono effettuate dall'esercente
dettagliante al fine di promuovere l'acquisto di prodotti
individuati, praticando condizioni favorevoli, reali ed effettive,
quali sconti e ribassi sul prezzo ordinario di vendita dei suddetti
prodotti.
2. Durante tutto il periodo della vendita promozionale,
l'esercente deve obbligatoriamente esporre cartelli informativi ben
visibili che riportino la tipologia di vendita che si sta
effettuando. I prodotti oggetto della vendita promozionale devono
essere chiaramente distinguibili da quelli venduti al prezzo
ordinario e devono riportare in modo ben visibile il relativo
prezzo e lo sconto o il ribasso praticato, espresso in percentuale
rispetto al prezzo normale di vendita.
3. L'esercente che intende effettuare una vendita di fine
stagione o saldo durante i periodi di cui all'articolo 16, comma 4,
avendo in corso vendite promozionali dei medesimi prodotti, deve
sospendere queste ultime almeno quindici giorni prima dell'inizio
della vendita di fine stagione o saldo e per l'intera durata della
stessa.".
Articolo 37
(Abrogazione delle leggi regionali 1° luglio 1994, n. 33, in
materia di disciplina della professione di mediatore, e 17 aprile
1998, n. 15, in materia di panificazione)
1. La legge regionale 1° luglio 1994, n. 33 (Norme di
attuazione della legge 3 febbraio 1989, n. 39 (Modifiche ed
integrazioni alla legge 21 marzo 1958, n. 253, concernente la
disciplina della professione di mediatore)), è abrogata. Ai sensi
dell'articolo 1, comma 1, della legge regionale 20 maggio 2002, n.
7 (Riordino dei servizi camerali della Valle d'Aosta), le funzioni
amministrative in materia di agenti di affari in mediazione sono
esercitate dalla Camera valdostana delle imprese e delle
professioni-Chambre valdôtaine des entreprises et des activités
libérales, nel rispetto della normativa statale vigente.
2. La legge regionale 17 aprile 1998, n. 15 (Attuazione della
legge 31 luglio 1956, n. 1002 (Nuove norme sulla panificazione) e
modificazioni alla legge regionale 7 marzo 1995, n. 7 (Attività per
la produzione di pane da parte delle imprese artigiane)), è
abrogata.
3. Sono, inoltre, abrogati i commi 1, 2, 3 e 4 dell'articolo
15 della legge regionale 5 dicembre 2005, n. 31.
CAPO III
DISPOSIZIONI FINANZIARIE
Articolo 38
(Disposizioni finanziarie)
1. Gli eventuali oneri derivanti dall'applicazione degli
articoli 1, 4, 8, 19, 25, 27 e 29 trovano copertura negli
stanziamenti già iscritti nei pertinenti capitoli del bilancio
pluriennale della Regione per gli anni 2006/2008 e 2007/2009 e non
alterano gli equilibri di bilancio.
La parola al Consigliere Venturella, per mozione d'ordine.
Venturella (Arc-VA)
- Per mozione d'ordine. Abbiamo
ricevuto il parere del CPEL, naturalmente non so quali siano i
tempi di trasmissione e di risposta, comunque abbiamo ricevuto
praticamente in Consiglio il parere del CPEL sull'articolo 29
dell'"Omnibus", articolo che tratta l'intesa per le opere di
interesse regionale.
Questo parere mi pare che contenga tutta una serie di
emendamenti, cioè il CPEL propone, per l'articolo 29, una serie di
emendamenti, stravolgendo di fatto il contenuto stesso
dell'articolo; allora pongo una questione di metodo più che di
contenuto. L'articolo 29 detta norme in materia di intesa per le
opere di interesse regionale, questa intesa viene fatta fra
l'Amministrazione regionale... articolo 22, scusate, che modifica
l'articolo 29 della legge regionale n. 11, quindi in definitiva
l'articolo 29 della legge regionale n. 11 viene cambiato attraverso
l'"Omnibus", quindi attraverso un articolo, e questo articolo 29 è
l'articolo che deve mettere insieme due diverse esigenze: quelle
che sono ascrivibili ad un'Amministrazione regionale e quelle che
sono invece, per Statuto, prerogativa dei Comuni della Valle.
Scopriamo dopo aver fatto tutto il lavoro in commissione che i
Comuni su questo articolato non solo hanno espresso delle
perplessità, ma propongono degli emendamenti che stravolgono tutto
ciò che è stato scritto. Cosa significa questo? Noi andiamo a
modificare un articolo della legge regionale n. 11 che riguarda i
Comuni e i Comuni non sono d'accordo? Credo che un ripensamento su
questo articolo deve essere fatto, allora credo che un rinvio in
commissione su una valutazione, non so se è possibile rinviare un
articolo o tutto l'"Omnibus", ma un rinvio in commissione per
riflettere sui contenuti... non in due minuti come si usa in questo
Consiglio, no, almeno una riflessione su ciò che abbiamo scritto,
ciò che si è emendato e ciò che propongono nel merito i Comuni
della Regione.
La mia proposta è quindi il rinvio in commissione.
Presidente
- Sulla mozione d'ordine la parola al
Consigliere Borre.
Borre (UV)
- Vorrei ricordare al collega Venturella che
in III Commissione abbiamo parlato di emendamenti e abbiamo fatto
emendamenti, e lo vede nel testo adesso di commissione; se legge
gli emendamenti chiesti dal CPEL, coincidono con il nuovo testo,
sono tutti uguali al nuovo testo. Abbiamo fatto un buon lavoro sia
noi in commissione che con i Sindaci. Io parlo dell'articolo 22,
che è competenza della III Commissione.
È chiaro che respingiamo il rinvio in commissione, il lavoro lo
abbiamo già fatto!
Presidente
- La parola al Consigliere Venturella.
Venturella (Arc-VA)
- Si gioca "alle tre carte" allora ed
è scorretto! In commissione si lavora, si fanno degli emendamenti,
si lavora insieme, naturalmente dovrebbe essere che in III
Commissione si lavora avendo acquisito il parere del CPEL, allora
qua si spacciano per emendamenti della commissione delle
indicazioni che già vengono ricevute e le faccio un altro esempio:
la ratifica della deliberazione...
Presidente
- ... no, lei non può farmi due interventi su
questo, mi dica solo se mantiene la proposta di rinvio in
commissione oppure no!
Venturella (Arc-VA)
- Di fronte ad una scorrettezza nella
procedura così evidente, è chiaro che le modificazioni della legge
che prevede il parere preventivo del CPEL sono quanto mai
opportune...
Presidente
- ... quindi lei mantiene la richiesta di
rinvio in commissione...
Venturella (Arc-VA)
- ... assolutamente, la ritiro: di
fronte a queste scorrettezze palesi di chi non lo so, perché vi
sono vie ufficiose e vie ufficiali, quindi il parere del CPEL
proviene da vie normali, è come un compito in classe ricopiato,
capisce?
Presidente
- La parola al Consigliere Borre, per una
precisazione.
Borre (UV)
- Vorrei dire al collega Venturella che non
c'è alcuna scorrettezza; gli emendamenti che ha fatto la III
Commissione lei li conosce benissimo, gli altri erano fatti già
dall'Assessore competente, quindi li ha portati in commissione già
come emendamenti dell'Assessorato, concordati con il CPEL.
Presidente
- Possiamo proseguire. La parola al relatore,
Consigliere Ottoz.
Ottoz (UV)
- Faccio il relatore in quanto si è stabilito
che, ai fini della relazione in aula, la I Commissione fa da capo
cordata per questa "Omnibus", quindi anzitutto desidero ringraziare
per il lavoro che hanno fatto i colleghi di tutte le commissioni,
in particolare gli altri relatori: Vicquéry, Borre, Praduroux e
Comé, i quali, ognuno per la propria commissione, hanno seguito
l'iter di un disegno di legge complesso come questo, che ricade
nelle competenze di tutte.
Non mi addentrerò nella descrizione della natura di un disegno
di legge di manutenzione del sistema normativo regionale, quale una
cosiddetta "Omnibus". Ricordo però che viviamo in una realtà
politica e sociale in continua evoluzione, sulla quale inoltre
quasi quotidianamente la progressiva costruzione dell'Unione
Europea impone adattamenti del "corpus" legislativo e regolamentare
nazionale, con importanti, e talora pesanti, riflessi sulle nostre
competenze regionali: questo accentua la dinamicità del complesso
normativo regionale e molte nostre leggi, anche di recente
promulgazione, richiedono perciò sempre più spesso adattamenti e
regolazioni fini che, quando non giustificano l'intero ripensamento
dello specifico testo di legge, trovano soluzione in provvedimenti
di manutenzione quale quello oggi posto all'approvazione del
Consiglio.
Mi sia consentito di ricordare inoltre che le leggi sono
organismi delicati e che interagiscono tra loro. Questa
interazione, alla verifica sul campo, da un lato può produrre
prevedibili quanto indesiderati effetti, dall'altro impedire che
gli effetti voluti ed attesi si producano compiutamente. Non vanno
sottovalutate infine le mutevoli esigenze sociali che si sviluppano
in una realtà complessa come quella di oggi, ridefinendo bisogni e
diritti e richiedendone il soddisfacimento in un quadro di
certezza, trasparenza, efficienza, efficacia ed economicità: di qui
la necessità di una periodica regolazione fine del "corpus"
legislativo, di un constante e tempestivo riallineamento, per il
quale un provvedimento "omnibus" costituisce lo strumento più
efficace.
Qualche perplessità destano su questo tipo di disegno di legge
le limitazioni poste all'iniziativa del Consiglio e dei suoi
organi. La possibilità di proporre emendamenti unicamente relativi
ai punti contenuti nel disegno di legge proposto dal Governo, se da
un lato evita un'eccessiva dispersione dell'iter, dall'altro genera
una vistosa asimmetria di ruoli proprio in un settore, quello
legislativo, nel quale è sempre più viva la necessità di una più
puntuale applicazione di quel principio della separazione dei
poteri, che dal tempo dell'"Esprit des lois" di Montesquieu è uno
dei fondamenti della democrazia. È auspicabile che, nel necessario
compromesso tra snellezza ed agilità dei processi legislativi e
rispetto dei legittimi ruoli, possano essere trovati, nel
Regolamento del Consiglio, punti d'equilibrio più avanzati.
Non mi dilungherò, in questa relazione, nell'illustrare il
disegno di legge articolo per articolo. Ciò è stato fatto assai
bene in ogni singola relazione delle 4 Commissioni che hanno
esaminato gli aspetti di loro competenza, e che avete nelle vostre
mani. Mi limito, qui, a sottolineare come le commissioni abbiano
apportato significativi emendamenti per i quali hanno incontrato
ogni volta la buona disponibilità degli Assessori competenti; in
particolare, la III Commissione ha proposto la soppressione di
alcuni commi dell'articolo 21 e la completa riscrittura
dell'articolo 22. Permettetemi una piccola parentesi che non
trovate sulla relazione, poiché mi viene in mente per il dibattito
che c'è stato ora fra i colleghi Venturella e Borre. Anche qui
forse andrebbe rivisto il meccanismo che zoppica un po' dei
rapporti con il CPEL, poiché non esiste l'istituto del parere
condizionato e perché troppo spesso qualcuno dei soggetti invade il
campo della concorrenza, creando difficoltà alle commissioni. La IV
Commissione ha proposto 5 emendamenti che meglio definiscono le
materie di sua competenza, in particolare per quanto attiene al
sentito e delicato tema delle tariffe professionali. La V
Commissione ha presentato ben 9 emendamenti. I più significativi
sono il terzo, che meglio chiarisce la definizione degli aventi
diritto agli assegni per la formazione professionale di operatori
sanitari, e il quarto, con il quale è stato interamente sostituito
il primo comma dell'articolo 28 del testo originario, articolo del
quale è stato inoltre abrogato il secondo comma. Certamente i
singoli relatori e gli Assessori competenti potranno illustrare con
precisione gli aspetti tecnici di ogni singolo emendamento al
momento della discussione, articolo per articolo.
Mi sia permesso, concludendo, di ringraziare i funzionari e gli
uffici per la predisposizione del vasto materiale che è stato
necessario e la complessa ricerca e collazione dei vari documenti
utili al nostro lavoro in un provvedimento di questo genere.
Presidente
- Dichiaro aperto il dibattito.
La parola alla Consigliera Squarzino Secondina.
Squarzino (Arc-VA)
- Entreremo nel merito dei vari
articoli, se necessario, qui volevamo fare un discorso
sull'"Omnibus".
L'"Omnibus", che era partito come uno strumento interessante,
che doveva rispondere all'esigenza di non mettere nella finanziaria
di tutto e di più, sta diventando però una grossa scatola in cui si
mette anche qui di tutto e di più, nel senso che si utilizza
l'"Omnibus" già 2 volte all'anno - e a volte abbiamo l'impressione
che la Giunta, se potesse, lo farebbe anche 3 volte - per
correggere di volta in volta tutta una serie di meccanismi e
procedure che nel corso dell'attuazione di leggi emergono. Di per
sé il principio non sarebbe sbagliato, se non ci fosse dietro anche
un grosso pericolo, ed è quello - lo spiegherà meglio il mio
collega per quanto riguarda la legge urbanistica - che, se continua
ad intervenire ogni 6-7 mesi per rimodulare alcune norme della
legge, senza tener conto dell'insieme della logica della legge, si
rischia di intervenire "a pezzi e bocconi", ma senza aver presente
l'intera materia che la legge tratta. Faccio un esempio:
continuamente ci sono degli interventi per quanto riguarda la
famosa "legge 45", che regolamenta il personale, le assunzioni,
l'organizzazione degli uffici, eccetera, e ogni volta si affronta
solo un aspetto, senza tener conto di tutta la materia; questo è
negativo, perché risolve un'emergenza, quella che in quel momento è
apparsa come tale, senza considerare l'insieme di tutto il
problema.
Allora mi chiedo: se non ci fosse l'"Omnibus" che ogni volta dà
un pezzetto di risposta al problema dei dirigenti, dell'assunzione,
del rapporto dei fiduciari, della possibilità come in questo caso
di sostituire personale che fa parte della segreteria, se non ci
fosse la possibilità di intervenire ogni volta in questo modo,
forse ci sarebbe più interesse da parte dell'amministratore di
affrontare nel suo insieme il problema e di giungere ad una
soluzione. Invece noi assistiamo al fatto - ormai da inizio della
legislatura - che si parla della necessità di rivedere la "legge
45", ogni volta si affronta un frammento, ma non l'insieme della
legge! Ripeto: quella che è un'opportunità dell'"Omnibus" diventa
in alcuni casi un elemento negativo, perché fa perdere di vista al
legislatore la possibilità di rivedere tutta la normativa.
Il secondo elemento negativo l'ha evidenziato adesso il
relatore, in quanto lui dice che l'"Omnibus" diventa una
possibilità solo dell'Esecutivo e non del Legislativo, nel senso
che non è consentito ai Consiglieri di intervenire aggiungendo
eventuali altri aggiustamenti ad altre leggi, se non a quelle che
la Giunta ha deciso che devono essere messe nell'"Omnibus", quindi
diventa uno strumento "contraignant"
per quanto riguarda la
possibilità anche per il Consigliere che ha visto delle cose che
non vanno in alcune leggi e che non ritiene, ogni volta, di
presentare una legge apposita per modificare soltanto una parte
della legge. Dico questo perché, a nostro avviso, lo strumento
"omnibus" andrebbe ripensato nell'ottica: 1), di rendere le leggi
quando si fanno più chiare, perché ogni "omnibus" ha sempre 5 o 6
articoli interpretativi di leggi appena fatte; 2), di facilitare,
con queste continue "omnibus" che vanno a modificare le leggi,
l'approccio al "corpus" legislativo, evitando che ogni legge sia
modificata una, due o tre volte successivamente. Credo quindi che
valga la pena di fare una riflessione sull'"Omnibus", perché è uno
strumento che ha tutta una serie di limiti soprattutto dal punto di
vista della chiarezza espositiva e legislativa.
Presidente
- La parola al Consigliere Sandri.
Sandri (GV-DS-PSE)
- In questa fase del dibattito in
discussione generale mi atterrò anch'io a considerazioni di tipo
generale sul significato dell'"Omnibus" e, poi, sul significato di
questa.
Non si possono non condividere le osservazioni che sono state
fatte dalla collega Squarzino, nel senso che un testo che raggiunge
svariate decine di articoli, che viene gestito in modo complicato
perché è suddiviso in 38 articoli trova poi discussione nelle varie
commissioni, quindi diventa difficile avere un quadro complessivo,
è ormai uno strumento difficile da gestire e difficile da
interpretare, perché tutta questa materia va a modificare una serie
di leggi, e non sempre si riescono a recuperare con certezza i
contorni dei vari provvedimenti. Pertanto, quello che oggi può
sembrare un comportamento corretto e una decisione migliorativa,
alla fine in un contesto non si rivela tale. Credo che rimanesse
fermo a quegli interventi minimi che servono per tarare rispetto a
normative nazionali - è venuto fuori il "decreto Bersani", la
finanziaria ha comportato una serie di interventi, eccetera -
l'"Omnibus" svolgerebbe benissimo il suo ruolo. Il problema è che
oggi, in una difficoltà politica che esiste in questo Consiglio di
portare avanti delle leggi cornice, delle leggi che inquadrano un
determinato argomento, si va avanti a spezzettoni per tacconare la
situazione. Questa è la realtà e questa realtà è abbondantemente
spiegata anche dal comportamento della Giunta su questo tema e dal
regolamento che la maggioranza ha voluto imporre: quello di non
poter portare all'interno di questo strumento legislativo articoli
che non c'entrino con gli articoli già premessi nel testo della
Giunta. Allora è chiaro che qui si hanno due metri diversi, ci sono
i figli di 1° letto e i figli di 2° letto. Se deve essere uno
strumento agile per intervenire e questa è sicuramente una
competenza della Giunta, va benissimo, ma se deve essere uno
strumento di legislazione ampia, questo non può non essere aperto
anche agli interventi della minoranza, ovviamente con inserimenti
di nuovi articoli anche su argomenti non compresi nel testo
originale. A maggior ragione quando l'"Omnibus" ha cambiato
totalmente aspetto rispetto all'inizio, perché prima era prevista
come una legge che doveva normare questioni che non avevano alcun
addentellato dal punto di vista finanziario.
Oggi, dal punto di vista finanziario, facciamo i salti mortali
perché le disposizioni finanziarie ci sono con l'articolo 38, e poi
ci si è scritto che gli eventuali oneri derivanti dall'applicazione
degli articoli 1, 4, 19, 25, 27, 29 trovano copertura gli
stanziamenti già iscritti nei pertinenti capitoli: ma si
comportassero così con noi gli uffici finanziari quando
presentiamo, noi, i progetti di legge! Evidentemente qui ci sono
due metri e due misure, prendiamo atto, ma prendiamo atto di uno
stravolgimento di questo strumento! Fra l'altro non è cosa da poco,
perché se è vero che qui si riferisce a quel discorso delle corali,
articolo 25, su altri abbiamo degli importanti eventi molto più
significativi dal punto di vista economico, ma fosse anche un euro,
abbiamo stravolto il significato dell'"Omnibus" senza dirlo. Questa
è una "finanziaria 2", sotto mentite spoglie! Qui la situazione
diventa grave, perché da un lato il Governo regionale si rifiuta di
fare il "PREFIN", che consiste nel fare una discussione ampia sugli
obiettivi che può avere la finanziaria...
(interruzione dell'Assessore Marguerettaz, fuori
microfono)
... il Governo regionale si rifiuta di fare il "PREFIN" e, dato
che è la prima gallina che ha fatto l'uovo, abbiamo capito chi è il
responsabile! Il "PREFIN" non è stato fatto e non verrà fatto,
allora si arriva alla prima finanziaria, quella di dicembre, senza
avere una discussione seria degli obiettivi; in più, ci mettiamo
una seconda finanziaria abilmente camuffata da "omnibus": questo
non è un modo di comportarsi!
Faccio, fra l'altro, un richiamo al Presidente del Consiglio e
al Presidente della Regione: non è un richiamo né formale, né
accusatorio, ma è una presa di responsabilità collettiva che
dobbiamo prendere. Voglio ricordare che la norma della Regione dal
punto di vista della contabilità dice che il termine ultimo per la
Giunta di presentare il bilancio al Consiglio è il 31 ottobre;
allora, dato che lo scorso anno non è successo e negli anni
precedenti nemmeno, sarebbe opportuno che da quest'anno il 31
ottobre sia depositato al Consiglio. Non so che giorno sia il 31
ottobre e spero che non sia di sabato o di domenica, lo possiamo
appurare subito... il 31 ottobre è un mercoledì, quindi non ci sono
problemi, sicuramente in settimana si potrà fare, ma da questo
punto di vista partono tutta una serie di altre osservazioni. Ad
esempio, non so se avete notato che, contrariamente alle
dichiarazioni politiche di dare più spazio al Consiglio regionale,
in queste "omnibus" la parole d'ordine è: "spostiamo le competenze
dal Consiglio alla Giunta", in alcuni casi in modo palese, perché
cancelliamo le parole "Consiglio regionale" e sostituiamo con le
parole "Giunta regionale". È legittimo, ma è evidente che sono quei
tentativi molto abilmente camuffati per spodestare il Consiglio
regionale. Poi ci si va a chiedere come mai il Consiglio regionale
è stato spodestato; risposta: "mah... forse... perché...
casualità...". No, è una politica precisa, volontaria, premeditata
di snaturare il Consiglio regionale, cioè togliergli il potere di
determinare la politica di questa Amministrazione.
Non solo c'è una politica di spogliazione dei poteri del
Consiglio, ma anche dei Comuni. L'articolo 22, quello dell'intesa,
così come è stato predisposto e malgrado gli interventi del CPEL
che sono un "brodino caldo", è un'espropriazione nei confronti
degli enti locali dei loro poteri, nel senso che l'Esecutivo
regionale vuole a tutti i costi poter fare sul territorio regionale
quello che gli pare "in barba" ai Comuni, perché è evidente che
secondo il meccanismo dell'intesa, tenuto conto della sproporzione
politica, economica, finanziaria che esiste fra Amministrazione
regionale e Comuni, ci sarà un tavolo in cui c'è uno che comanda e
l'altro che obbedisce, perché casualmente non sono i Comuni che
incassano il 95% dell'IRPEF direttamente dai cittadini e tutto
sommato potrebbero anche avere un potere contrattuale, ma no, sono
quelli che devono passare dalle "forche caudine" del comitato che
decide la redistribuzione dei soldi, che è in mano all'Esecutivo
regionale e quel comitato, fra l'altro, non ha obbedito alle
mozioni che sono state fatte in Consiglio di andare a rivedere i
meccanismi, ma ha riprodotto esattamente quelli dello scorso anno,
che sono i meccanismi più assurdi: l'altezza, la larghezza...,
mentre non c'è alcun meccanismo che riguardi le entrate fiscali di
quel Comune.
Tornando "a bomba", i Comuni, con il meccanismo dell'intesa,
sono perfettamente spogliati e c'è una situazione di ricatto
politico e finanziario, ma anche di ricatto urbanistico, cioè
attraverso questo sistema e con la genericità delle dichiarazioni
iniziali, l'articolo 22 inizia dicendo: "opere dichiarate di
interesse regionale"... chi lo dichiara? Perché lo si dichiara?
Davvero c'è un ente terzo che garantisce oppure può essere
interesse regionale anche il marciapiede di Gressan piuttosto che
il semaforo di Brusson... chi lo decide questo? Ma comunque questo
va in deroga ai piani regolatori, quindi attraverso questo
meccanismo o il Comune dice "sì" o il Comune dice anche "no", chi
se ne frega, andiamo avanti per i fatti nostri! Ma le persone si
trovano davanti, per il meccanismo della legge elettorale che
garantisce al partito di maggioranza di determinare almeno 50 dei
74 Sindaci della Valle d'Aosta, a un sistema che si autoalimenta,
quindi oggi faccio un favore a te, tu domani fai un favore a me e
da qui si costruisce.
Ci sono dei dati molto preoccupanti su questo tipo di
finanziaria, ma ci sono anche delle "chicche": ad esempio, esiste
un articolo che si riferisce a una legge già approvata e che ripete
esattamente il testo, l'articolo 21. È una legge che abbiamo
approvato un paio di mesi fa, si ricorda l'Assessore Cerise, era
stato così gentile di introdurre delle modifiche a una legge che
aveva presentato il sottoscritto, e ha lasciato il testo
nell'"Omnibus" per cui abbiamo "repetita iuvant". Credo sia
positivo che si ribadisca la volontà di cambiare quei meccanismi
che non funzionavano più per quanto riguarda il dare il contributo
per l'acquisto della prima casa, mi sembra importante che sia già
partito quel meccanismo, perché era stato fatto mesi fa, però è
evidente che siamo arrivati al fatto che se non ci mettiamo la
paternità della Giunta non si può muovere nulla.
Termino questo primo intervento ricordando comunque che dal
lavoro di commissione alcune cose positive sono emerse: in
particolare, credo che siano emerse alcune volontà tipo quella di
sburocratizzare determinate procedure, specialmente per quanto
riguarda il settore degli invalidi, un settore che non so per quale
motivo è particolarmente arrugginito negli ingranaggi. Ci sono
delle complessità, delle difficoltà di fare commissioni, di
espletare tutte le procedure per quanto riguarda richieste che
comportano grossi e lunghi tempi prima dell'erogazione di
assistenza al personale di provvidenze economiche o altre cose del
genere. Proprio per andare incontro a questa volontà di
smaltimento, mi sembra che in commissione sia emersa da uno scambio
positivo in questo caso di informazioni, di valutazioni da parte
della collega Fontana e dell'Assessore competente, la volontà di
andare a fare una modifica delle procedure per quanto riguarda il
processo di domanda per quanto riguarda le provvidenze per gli
invalidi, nel senso di mettere in piedi un meccanismo che sia come
quello che è praticato in tutta Italia dall'INPS e che non comporti
un andare e venire di richieste di documenti dall'Amministrazione,
ma sia un "unicum" in cui, attraverso anche l'autocertificazione,
l'invalido possa richiedere queste provvidenze.
Credo che questo sia il modo di lavorare: se l'"Omnibus" deve
avere un significato, non è di intervenire su questioni
finanziarie, altrimenti diventa una "finanziaria 2", allora lo si
dica e lo si faccia, e magari ci si faccia un secondo "PREFIN",
prima! Se però è limitata ad intervenire sulle procedure
dell'Amministrazione regionale o su altre questioni che non
comportino componenti finanziarie, credo che questa sia una cosa
molto utile. A questo riguardo mi permetto di fare una proposta: si
dovrebbe pensare a delle "omnibus" dal punto di vista
tecnico-procedurale, limitate esclusivamente a questo tipo di
elementi non comportanti questioni finanziarie, suddivise per
Assessorato, in modo che siano discusse in un'unica commissione e
ci sia la possibilità per i commissari di potersi dedicare
interamente al progetto e averne una visione complessiva,
altrimenti si rientra nel problema che dicevo all'inizio, cioè di
avere una visione settoriale e poi di non riuscire a inquadrare
bene queste cose, con il rischio di fare dei provvedimenti di legge
che non si integrano perfettamente con quello che si poteva
prima.
Ho l'impressione che si debbano prevedere 4 "omnibus", almeno
una per competenza di ciascuna commissione, quindi più o meno
corrispondenti agli Assessorati, e all'interno delle commissioni di
poter concludere questo tipo di ragionamento: questo potrebbe
rendere i lavori del Consiglio più efficaci e il nostro prodotto
finale, che è la legislazione, un prodotto di qualità. Chiudo
ricordando che, per quanto riguarda la parte finanziaria, non ho
trovato nella documentazione la certificazione del dirigente
competente; non so se non mi è stata allegata o se non c'è, però
chiederei, prima di esprimermi, di averne copia.
Presidente
- La parola al Consigliere Venturella.
Venturella (Arc-VA)
- Questo lungo tempo mi dà, oltre
all'occasione di entrare nel merito delle procedure adottate per la
predisposizione dell'"Omnibus", anche per spiegare meglio con più
calma ciò che avevo inteso riferire al Consiglio circa la presunta
scorrettezza. Non mi riferivo sicuramente al Presidente della III
Commissione, ma "presunta scorrettezza"; infatti ho detto: di non
so chi.
Vorrei far riflettere sulla tempistica. Esistono 3 date che sono
importanti. La prima, 11 gennaio 2007, la data di trasmissione del
disegno di legge regionale al CPEL; la seconda, 22 febbraio 2007,
data riportata su una lettera nella quale il Presidente del CPEL ci
dice:
"In riferimento alla vostra nota dell'11 gennaio, si
informa che il Consiglio, considerata la complessità del disegno di
legge, non è nella condizione di esprimere il proprio parere nei
termini previsti dalla legge regionale n. 54, articolo 65, 4°
comma".
L'articolo 65, 4° comma dice che i pareri del CPEL sono
espressi entro 30 giorni dalla richiesta, fatti salvi eventuali
diversi termini stabiliti dalle leggi regionali. In caso di
decorrenza del termine senza che il parere sia stato comunicato, è
facoltà dell'amministrazione richiedente di procedere
indipendentemente dall'acquisizione del parere.
In III Commissione non è stato recapitato alcun parere; noi lo
avevamo richiesto, ma cosa ne pensano - dato che l'intesa riguarda
gli enti locali -, cosa ne pensano gli enti locali? Questo potrebbe
essere definito "piagnisteo" dei colleghi Consiglieri regionali e
Assessori che dicono che il parere non c'è. Attenzione, l'ultima
data di riunione della commissione è il 21 febbraio, per cui si è
lavorato da gennaio a febbraio e la commissione il 21 febbraio
esprime parere. Prima del 21 febbraio, chissà come mai,
sull'articolo 22 che modifica l'articolo 29, l'Assessore Cerise
presenta degli emendamenti a suo nome. E qui, come quando si
copiavano i compiti in classe, con due versioni di latino una
uguale identica all'altra e il professore ci chiedeva: "Avete
copiato?... Chi, noi? No!!!", anche qui, gli emendamenti che
l'Assessore Cerise presenta in commissione il 21 febbraio, in data
antecedente alla lettera del 22 febbraio in cui si dice che il CPEL
non può esprimere il parere, sono identici a quelli che il CPEL ci
presenta il 20 marzo! Cosa vuol dire questo? Vuol dire che esistono
due canali: il canale delle commissioni che lavorano a cui si
racconta che non ci sono pareri, che il CPEL è sempre in ritardo, e
un canale di lavoro, è un tavolo di lavoro ufficioso, in cui vi
sono tutti gli accordi immaginabili di questo mondo, ma noi non ne
siamo a conoscenza; quindi ci hanno fatto lavorare come la famosa
"bestia da soma che gira il mulino", non rendendoci conto che il
sacco era stato confezionato, chiuso con l'ago e già consegnato sul
mercato. Ma è questo il metodo? È questo il rispetto per il lavoro
dei Consiglieri? Sono basito di fronte a queste date, perché nei
Consigli comunali sicuramente non avremo il portatile, sicuramente
non avremo questi uffici molto prestigiosi, dove stiamo benissimo,
ma almeno nelle sale dei Consigli comunali, anche se ogni tanto si
perde tempo, almeno esiste o esisteva - per mia esperienza - una
correttezza di fondo, e tutta la documentazione veniva messa a
disposizione di tutti i Consiglieri senza che dovessero ricorrere
al famoso "116" per avere i documenti! Allora ditecelo subito in
commissione, mettiamo tutte le carte in tavola, così potremo
lavorare, altrimenti è una presa in giro e una perdita di tempo! Mi
potrei anche evitare le arrabbiature vedendo subito le date che non
corrispondono a ciò che si era detto in commissione, non c'è
corrispondenza!
Io sposo completamente ciò che ha appena dichiarato la collega
Squarzino, perché esiste - quando si fanno le leggi regionali - una
certa "ratio", cioè esiste il disegno nella testa del legislatore.
Pensare di modificare "a spizzichi e bocconi" una legge regionale
che potrebbe essere definita come una legge quadro, che ha un suo
disegno generale, pensare di spezzarla in argomenti, non solo senza
riferirsi ai titoli o alle parti, ma arrivando direttamente ai
singoli articoli e peggio ancora ai singoli commi senza un disegno
generale, vuol dire che alla fine non ci rendiamo conto di ciò che
diventa il testo nella legislazione regionale, quali sono gli
obiettivi, perché ogni tanto mi sembra che queste omnibus abbiano
dietro ad ogni articolo emendato, abrogato, cambiato, non un
disegno complessivo ma un tentativo di cambiare una certa
situazione contingente. Ad esempio lo strumento dell'intesa, la
prima cosa che ho pensato è stata: ma quali sono queste opere
particolari all'interno della Regione ancora in fase di attuazione
e progettazione, che giustificano questo articolo? Ecco perché
personalmente credo che l'"Omnibus" senza il disegno del "PREFIN"
sia un'operazione che debba essere ripensata.
Presidente
- Se non ci sono altri interventi, dichiaro
chiusa la discussione generale.
La parola al Presidente della Regione, Caveri.
Caveri (UV)
- Intanto un piccolo sospetto, quello che nei
lavori di oggi ci sia qualcuno che vuole mettere dell'acqua nel
brodo per allungare i tempi, per non fare le mozioni, e...
"chiamale, se vuoi, le emozioni...", come diceva qualcuno, nel
senso che la mia impressione è che, visto che c'è qualcuno che è
convinto che qui sopra penda una "spada di Damocle" appesa a un
crine di cavallo, e ritenga di rinviare questa cosa per poi poter
suonare il tam-tam specie in sala stampa, dicendo: "state
tranquilli, ragazzi, io so questo Governo cadrà di nuovo ad aprile,
si farà un governo di larghe intese, o deliri di questo genere...".
Lo trovo un esercizio di stile abbastanza inutile e trovo che chi
fa dell'iperventilazione deve fare attenzione, perché rischia di
fare la fine della rana che, a furia di gonfiarsi, poi scoppia!
Naturalmente non mi riferisco ad alcun Consigliere regionale,
quindi nessuno deve ritenersi offeso.
Dal punto di vista dell'"Omnibus" due aspetti ritengo essere
particolarmente utili. Il primo, credo che, detto da esperti in
legislazione, quindi non detto dal sottoscritto, queste "omnibus"
che presentiamo ormai a cadenza con due proposte ogni anno, sono
considerate un esempio di manutenzione della legislazione. Fra
l'altro mi dispiace dirlo, Consigliere Venturella, lei non sarà
d'accordo, ma devo dirle che, visto che su queste "omnibus" non
lavorano degli apprendisti stregoni, ma lavorano fior di
professionisti della nostra Amministrazione, quelli che ci lavorano
ritengono che piuttosto che presentare decine di leggine, questo è
uno strumento efficace, che consente di trattare degli argomenti
che, per un accordo generale, sono non di particolare sostanza.
Naturalmente non ci sono trucchi, non è che l'Assessore Cerise
nascosto tipo talpa o talpone ascolti la loro verbalizzazione. La
verità qual è? È che esistendo un va e vieni di notizie, dopo la
presentazione di questa intesa abbiamo saputo che esistevano delle
preoccupazioni da parte degli enti locali. Non spetta a noi dire se
il meccanismo attuale dei pareri sia quello giusto, segnalo che il
parere è arrivato ieri ed era un parere dato sul vecchio testo. Nel
frattempo, quei medesimi emendamenti sull'articolo e sull'intesa
erano stati già accolti in commissione, dimostrazione che c'è
qualcosa nel meccanismo che non funziona, ma noi, come Governo
regionale, in tempi non sospetti lo abbiamo detto che ritenevamo
che si dovesse trovare un meccanismo diverso di funzionalità con
gli enti locali. Nessuno scandalo quindi, anzi, merito alla
commissione che si è fatta portavoce in tempo utile, perché quando
è arrivato il parere del "CELVA" non eravamo più in tempo utile, ma
anche di questo abbiamo già discusso, cioè del fatto che spesso i
pareri del "CELVA" arrivano tardivamente.
La seconda questione sollevata correttamente dall'ottimo
relatore Ottoz - e in maniera ingenua invece dal gruppo
"Arcobaleno" - è la questione "governo buono si fa gli "omnibus"
che vuole"", "Consiglio poverino perché non può infilare gli
emendamenti". Vorrei ricordare che il 5bis dell'articolo 66 è stato
presentato dalla Giunta per il regolamento dal collega Frassy, per
evitare che il Governo potesse presentare nelle "omnibus" degli
elementi ultronei che non avessero ragione d'essere, quindi la
dizione del 5bis che dice:
"nel caso di progetti di legge di
manutenzione del sistema normativo regionale, ossia che
intervengano su più disposizioni normative fra loro non correlate,
possono essere presentati emendamenti limitatamente alle
disposizioni oggetti di modificazione nel testo del progetto di
legge in esame, fatte salve le modificazioni e il coordinamento del
testo conseguenti".
Non è il Governo che lo ha voluto, è il
Consiglio. Anzi, dovessi dire la verità, secondo me andrebbe
allargato, cioè la possibilità da parte dei Consiglieri di
presentare emendamenti... nel caso suo ricordo il celebre
emendamento a favore della dott.ssa Vacchina, e io sono d'accordo
che si debbano trovare delle formule più "souples", che si possa
modificare questa norma regolamentare evitando l'assalto alla
diligenza, cioè che l'"Omnibus" entri con 30 articoli e ne esca con
150; si tratta di trovare una mediazione. Tengo però a ribadire che
questa di restringere molto è stata una volontà espressa da una
votazione della Giunta per il regolamento, quindi come Governo
siamo ben lieti se si trovano delle formule ragionevoli di una
qualche apertura.
Ciò detto, credo che avremo - diversamente dal solito quando gli
"omnibus" passavano con grande velocità - occasione di confrontarci
sui diversi articoli e lo faremo volentieri, ritenendo che i
diversi articoli non fanno altro che migliorare la legislazione
vigente.
Si dà atto che, dalle ore 18,03, presiede il Vicepresidente
Fiou.
Presidente
- Passiamo adesso all'esame
dell'articolato.
La parola al Consigliere Venturella.
Venturella (Arc-VA)
- Mi scusi, Presidente Caveri, credo
che l'articolo 5bis contenga già la risposta sia alla nostra
sollecitazione che alla sua di oggi, perché in commissione mi era
stato detto che non potevo presentare emendamenti per
un'interpretazione che ritengo molto restrittiva da parte della
Presidenza del Consiglio. All'articolo 5bis è scritto che possono
essere presentati emendamenti limitatamente alle disposizioni, e
per la Presidenza del Consiglio per disposizioni si intende
"articoli"; ma se per disposizioni si intende la "disposizione
normativa", ad esempio, l'articolo 1 tratta di disposizioni in
materia di sostituzione di personale regionale, legge n. tal dei
tali, cioè vuol dire che se intendo per disposizione la legge
regionale, posso presentare emendamenti sulla legge regionale;
invece mi hanno detto in commissione che non posso farlo, devo solo
presentare emendamenti che si riferiscono agli articoli. Secondo
me...
Presidente
- ... al disposto normativo relativo, cioè
quello toccato dall'"Omnibus", non tutta la "45"...
Venturella (Arc-VA)
- ... infatti... allora quando si
parla di legge regionale sul volo alpino, il titolo è "Disposizioni
in materia di volo alpino". Se intendo per disposizione la legge
regionale, posso presentare secondo... certo è un'interpretazione
non restrittiva, posso presentare emendamenti sulla disposizione
legge regionale n. tal dei tali; però questa è un'interpretazione
restrittiva che devo solo presentare sull'articolo in questione,
intendendo per disposizione il singolo articolo. Secondo me questa
è un'interpretazione restrittiva, perché potrei intendere per
disposizione la serie di disposizioni, cioè non la singola norma,
ma l'insieme delle norme che fanno capo ad una legge regionale.
Si dà atto che, dalle ore 18,10, riassume la presidenza il
Presidente Perron.
Presidente
- La parola al Consigliere Sandri
sull'articolo 1.
Sandri (GV-DS-PSE)
- Solo per una rapidissima
informativa. Non riesco a capire, ma forse non c'entra con
l'articolo, la modalità con cui si sostituisce il personale
assegnato alle segreterie dei componenti della Giunta, cioè se il
meccanismo che viene poi utilizzato per la sostituzione sia quello
ordinario (concorso o altre cose del genere) o se sia lo stesso
meccanismo fiduciario per quanto riguarda la designazione delle
segreterie dei componenti della Giunta.
Presidente
- La parola al Presidente della Regione,
Caveri.
Caveri (UV)
- Ovviamente no, ovviamente non c'è un
sostituzione di quel personale con i medesimi meccanismi dei
segretari; viene sostituito quel personale con i meccanismi
ordinari.
Presidente
- Pongo in votazione l'articolo 1:
Consiglieri presenti: 29
Votanti e favorevoli: 24
Astenuti: 5 (Bortot, Fiou, Sandri, Tibaldi, Venturella)
Il Consiglio approva.
Presidente
- Pongo in votazione l'articolo 2:
Consiglieri presenti: 30
Votanti e favorevoli: 24
Astenuti: 6 (Bortot, Fiou, Sandri, Squarzino Secondina, Tibaldi,
Venturella)
Il Consiglio approva.
Presidente
- La parola al Consigliere Sandri
sull'articolo 3.
Sandri (GV-DS-PSE)
- Anche qui una rapidissima
informativa. Non conoscevo l'esistenza della mensa universitaria,
vorrei sapere dov'è localizzata e qual è l'accessibilità per gli
universitari e per i docenti.
Presidente
- La parola al Presidente della Regione,
Caveri.
Caveri (UV)
- Hanno i buoni, quindi vanno a mangiare nei
ristoranti e nelle mense convenzionate; non c'è, per adesso, una
mensa universitaria, hanno i buoni come i dipendenti regionali.
Presidente
- La parola al Consigliere Sandri, per
dichiarazione di voto.
Sandri (GV-DS-PSE)
- Mi asterrò anche su questo articolo,
ma volevo richiamare l'attenzione sul fatto che l'università,
malgrado abbia fatto un leggerissimo miglioramento per quanto
riguarda la disposizione, proprio su questi servizi tipo la mensa
universitaria ha grossi deficit, perché questi buoni non sono
facilmente esigibili a Saint-Christophe, dove è stata posizionata
la succursale e altre cose del genere. Credo che da questo punto di
vista sia opportuno mettere in questa "Omnibus" tale possibilità di
tipo di accesso ai servizi, però sarebbe più utile fare degli
interventi più sostanziali. Sotto questo aspetto la logistica
dell'università è gravemente carente e non è un problema di
finanziamento, è un problema di capacità organizzativa.
Presidente
- Pongo in votazione l'articolo 3:
Consiglieri presenti: 31
Votanti e favorevoli: 26
Astenuti: 5 (Ferraris, Fiou, Frassy, Sandri, Tibaldi)
Il Consiglio approva.
Presidente
- Pongo in votazione l'articolo 4:
Consiglieri presenti: 31
Votanti e favorevoli: 23
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- La parola alla Consigliera Squarzino
Secondina sull'articolo 5.
Squarzino (Arc-VA)
- Prendo atto che questo è un
emendamento che avevamo presentato in sede di finanziaria e che il
Presidente diceva che non poteva inserire, che lo avrebbe poi
inserito nell'"Omnibus"; prendo atto che un impegno è stato
rispettato.
Presidente
- Pongo in votazione l'articolo 5:
Consiglieri presenti: 31
Votanti e favorevoli: 28
Astenuti: 3 (Ferraris, Fiou, Sandri)
Il Consiglio approva.
Presidente
- Pongo in votazione l'articolo 6:
Consiglieri presenti: 31
Votanti e favorevoli: 23
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 7:
Consiglieri presenti: 31
Votanti e favorevoli: 23
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- La parola al Consigliere Sandri
sull'articolo 8.
Sandri (GV-DS-PSE)
- Questo è uno di quegli articoli che
hanno, a mio avviso, una notevole importanza dal punto di vista
finanziario; non ho ancora ricevuto il parere delle Finanze, e
volevo capire da parte dell'Assessore questa indicazione del 75%
del tasso di riferimento stabilito dal Ministero del tesoro quanto
significa in termini finanziari per la Regione, e grosso modo per
quale importo, per avere un'idea dell'impatto sul bilancio
regionale, e a quale capitolo si riferisca, visto che non è citato
nell'articolo 38.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Vede, Sandri, la norma dice che il
livello massimo potrà andare fino al 75%, quindi non è che con
questa norma noi diamo il 75%; diciamo fino a un massimo, quindi è
elevata la possibilità per andare e nell'ambito dei capitoli di
bilancio e degli stanziamenti di bilancio si definiranno i
contributi che vengono dati. Questo di per sé non costituisce un
impegno, ma è solo una ridefinizione di una soglia; non ci sono
conseguenze in virtù di questo sul bilancio.
Presidente
- La parola al Consigliere Sandri, per
dichiarazione di voto.
Sandri (GV-DS-PSE)
- Per capire se votare o meno questo
articolo, sarebbe interessante capire questi fondi a cui fa
riferimento quali siano, perché non è specificato.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- I capitoli - adesso non ho sottomano
il bilancio - sono quelli che vengono utilizzati per dare il
contributo ai consorzi di garanzia fidi sia degli artigiani, sia
degli industriali, sia dei commercianti, quindi quando ai sensi
della legge n. 75 prepariamo il bilancio, mettiamo i capitoli, e
sono già presenti: nell'ambito delle deliberazioni della Giunta
troverà a fine anno il momento in cui ci sono gli impegni e lì
troverà agevolmente i capitoli di bilancio senza bisogno di
leggersi tutto il bilancio. Non me lo ricordo a mente, ma non credo
che sia...
Presidente
- Pongo in votazione l'articolo 8:
Consiglieri presenti: 29
Votanti e favorevoli: 25
Astenuti: 4 (Bortot, Frassy, Squarzino Secondina, Tibaldi)
Il Consiglio approva.
Presidente
- La parola al Consigliere Tibaldi
sull'articolo 9.
Tibaldi (CdL)
- Alcune domande dobbiamo farle, io come
membro della IV Commissione non ho avuto modo di esaminarlo, quindi
colgo l'occasione per chiedere alcune informazioni.
È notizia recente, ormai consolidata, da lei confermata anche in
risposta ad alcune recenti interpellanze, che dal 16 aprile in
Valle d'Aosta "RAI 2" e "RETE 4" saranno "switchiate", di
conseguenza saranno ricevibili dalla maggior parte dell'utenza
attraverso l'utilizzo dei "decoder". Qui si va a modificare la
legge n. 25/2005, una legge che è stata impugnata dall'allora
"Governo Berlusconi", la Corte costituzionale ha dichiarato una
parziale illegittimità di alcuni articoli e l'intervento che si fa
attraverso questa "Omnibus" sull'articolo 9 riguarda una proroga
fino al 30 settembre del regime autorizzativo semplificato per
l'attività di sperimentazione della televisione digitale terrestre
della rete unitaria della pubblica Amministrazione regionale (in
acronimo "RUPAR").
Vorremmo capire come si conciliano questi due momenti: entriamo
nella parentesi digitale con 2 "network" importanti dal 16 aprile e
qui c'è una proroga di questo regime autorizzativo semplificato
nell'ambito della legge che citavo fino al 30 settembre. Qual è la
"ratio" di questa decisione, anche alla luce di questi nuovi tempi
che sono stati concordati con il Ministro Gentiloni, anche per
l'avvio in via sperimentale nella nostra Regione del digitale.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Collega Tibaldi, in questo articolo
si proroga la data del 31 dicembre al 30 settembre 2008 per una
procedura semplificata utile ad aggiornare i siti. Questo
ragionamento non è in contraddizione con l'attività di
sperimentazione che lei ha citato, ovvero l'accensione solo in
digitale di 2 reti, perché questa attività viene fatta solo sulla
città di Aosta e sui Comuni limitrofi che hanno già gli apparati
adeguati. Al contrario, questa data del 30 settembre 2008 è in
sintonia con gli obiettivi che sono stati sottoscritti nel
protocollo del giugno 2006 che introduce la transizione definitiva
su tutta la Regione al 2008.
È chiaro che tutta una serie di impianti, oggi, non sono
strutturati, perché quell'attività sperimentale che lei ha indicato
non è su tutta la Regione, quindi quello che oggi è adeguato è una
realtà importante, ma parziale della Valle d'Aosta, tutta una serie
di impianti dovranno essere adeguati per procedere alla transizione
definitiva, e la transizione definitiva il protocollo la stabilisce
alla data che abbiamo all'articolo 9; quindi le due cose possono e
devono coesistere.
Presidente
- Pongo in votazione l'articolo 9:
Consiglieri presenti: 29
Votanti e favorevoli: 21
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 10:
Consiglieri presenti: 29
Votanti e favorevoli: 24
Astenuti: 5 (Bortot, Frassy, Squarzino Secondina, Tibaldi,
Venturella)
Il Consiglio approva.
Presidente
- Pongo in votazione l'articolo 11:
Consiglieri presenti: 30
Votanti e favorevoli: 27
Astenuti: 3 (Frassy, Sandri, Tibaldi)
Il Consiglio approva.
Presidente
- La parola al Consigliere Tibaldi
sull'articolo 11.
Tibaldi (CdL)
- Siamo freschi di approvazione di una
nuova legge in materia di agriturismo, tanto che la legge di cui si
parla è la n. 29/2006 che è entrata in vigore alla fine dello
scorso anno o ai primi di quest'anno. Una legge che è stata
elaborata a lungo, una legge che è utile per rivitalizzare e
valorizzare un settore importante che costituisce un'offerta
composita fra agricoltura e turismo, si rivolge a una nicchia di
turisti che è in numero crescente per quanto riguarda la nostra
Regione. Non appena completata la proposta normativa, sembra che ci
intoppiamo sulla durata dei vincoli di destinazione che gravano sui
beni oggetto di mutuo e andiamo ad abrogare il comma di un
articolo. Se l'Assessore potesse spiegarci questa decisione, anche
perché in sede di discussione venne sottolineata l'importanza di
questa norma, che oggi viene abrogata... come mai?
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Spiace modificare una legge appena
approvata, nel senso che è sfuggito questo passaggio della non
uniformità, rispetto a quella che era la vecchia legge
sull'agriturismo, per quel che riguarda la durata del vincolo di
destinazione per la parte mutuo. In sede di predisposizione della
legge si era, da un lato, recepita anche l'indicazione proveniente
dal CPEL, che consigliava di aumentare questo vincolo di
destinazione, che prima era a 15 anni ed è stato portato a 20,
sebbene la loro richiesta fosse a 25; il tutto è ribadito anche nel
parere che è stato dato in questa occasione dallo stesso organismo.
Nel fare questa modifica era sfuggito l'adeguamento per quel che
riguarda la parte a mutuo, quindi rimaneva un'incongruenza, perché
la parte a mutuo avrebbe avuto, non modificando questo passaggio,
una durata di vincolo di 15 anni come in precedenza, mentre era
stato portato a 20 per quel che riguarda gli investimenti
strutturali. Si tratta di una sola correzione che è sfuggita in
tutti i passaggi che ci sono stati, compreso il passaggio che c'è
stato in commissione; quindi non è uno stravolgimento o un
cambiamento della sostanza della legge, ma è solo un adeguamento di
questa durata che va a stabilire la durata ventennale del vincolo
di destinazione per i beni immobili, sia per la parte investimento
che per la parte a mutuo, mentre permane la durata decennale per i
beni immobili....
(interruzione del Consigliere Tibaldi, fuori
microfono)
... no, quelli dall'applicazione della legge in avanti...
Presidente
- Pongo in votazione l'articolo 12:
Consiglieri presenti: 29
Votanti e favorevoli: 23
Astenuti: 6 (Bortot, Ferraris, Fiou, Sandri, Squarzino
Secondina, Venturella)
Il Consiglio approva.
Presidente
- Pongo in votazione l'articolo 13:
Consiglieri presenti: 29
Votanti e favorevoli: 21
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 14:
Consiglieri presenti: 27
Votanti e favorevoli: 19
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- La parola al Consigliere Tibaldi
sull'articolo 15.
Tibaldi (CdL)
- Una domanda: si parla di cooperative
sociali, si dice che esse possono chiedere l'iscrizione all'albo se
hanno la sede legale in Valle d'Aosta e operano prevalentemente nel
territorio della Regione. Ci piacerebbe sapere come l'Assessorato
competente valuta la prevalente operatività di una cooperativa
sociale nel territorio della Regione, secondo quali criteri riesce
a stabilire se una cooperativa sociale è operante nel territorio
regionale o in maniera prevalente nel territorio regionale o
altrove. Visto che questa iscrizione all'albo è determinante per
l'accesso a contributi e benefici di diverso tipo, vorremmo capire
quali criteri di valutazione adotta l'Assessorato in materia.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Questa domanda non era emersa in
commissione, non ho mai approfondito, sono gli uffici che
attraverso una valutazione oggettiva in merito anche alla
componente del lavoro che viene svolto, fanno questo controllo. Non
arrivo nel dettaglio fino a controllare anche... andrò ad
accertarlo, le do una risposta onesta.
Presidente
- La parola al Consigliere Tibaldi.
Tibaldi (CdL)
- Ci dispiace che non ci sia una risposta
da parte dell'Assessore, non possiamo che constatare
un'impreparazione su tale argomento, di conseguenza confermiamo
l'astensione.
Presidente
- Pongo in votazione l'articolo 15:
Consiglieri presenti: 31
Votanti e favorevoli: 23
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- All'articolo 16 vi è l'emendamento del
collega La Torre, che recita:
Emendamento
Al comma 3 dell'articolo 14 della l.r. 15/2000, come
sostituito dall'articolo 16, comma 2, del d.l. 149, le parole "e
nazionale, anche" sono sostituite dalle parole ", nazionale e
locale,".
La parola all'Assessore alle attività produttive e politiche del
lavoro, La Torre.
La Torre (FA)
- È letterale, questa discussione era
emersa in commissione dove sembrava più opportuno "nazionale"
e aggiungere "anche", quindi siamo noi che in commissione
abbiamo modificato, era già "locale", in realtà "locale" ha un
significato che è quello letterale, quindi abbiamo riportato
l'articolo alla sua originalità.
Presidente
- La parola al Consigliere Tibaldi.
Tibaldi (CdL)
- Non riesco a capire dove interviene la
modifica, perché al comma 3 il termine "locale" compare nella
settima riga, il termine "nazionale"
nella riga ottava, qui
si a va modificare "e nazionale" e si sostituisce con le parole
"nazionale e locale". Si può dare una rilettura complessiva
dell'articolo come verrebbe emendato? Ricordo che su questo comma
ci siamo soffermati in IV Commissione non poco, perché erano emersi
alcuni problemi interpretativi che rischiano di mettere in
conflitto di competenza i Comuni con la Regione.
Lei ci ha proposto un emendamento che è sintetico, ma non
immediatamente comprensibile, quindi se ce ne dà rilettura...
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Le sanzioni sono irrogate dal Sindaco per
le manifestazioni a carattere locale e dal dirigente della
struttura per le manifestazioni a carattere regionale, nazionale e
locale, se organizzate dai Comuni... Appunto, avevamo messo
"anche", questo termine creava una contraddizione perché non
permetteva una conseguenza logica di chi doveva emettere le
sanzioni, quindi fa riferimento anche al discorso locale.
Presidente
- La parola al Consigliere Tibaldi.
Tibaldi (CdL)
- Memore delle discussioni che abbiamo
fatto in commissione sull'argomento e delle difficoltà
interpretative che sono sorte, non riusciamo a comprendere la
portata innovativa e migliorativa dell'emendamento, anche perché
c'erano dei termini che avevamo proposto che sembravano accolti,
mentre con la presentazione di questo emendamento scopriamo che
l'Assessore ha preferito percorrere una strada diversa.
Voteremo contro questo articolo.
Presidente
- Pongo in votazione l'emendamento del collega
La Torre:
Consiglieri presenti: 30
Votanti: 24
Favorevoli: 22
Contrari: 2
Astenuti: 6 (Bortot, Ferraris, Fiou, Sandri, Squarzino
Secondina, Venturella)
Il Consiglio approva.
Presidente
- La parola al Consigliere Frassy.
Frassy (CdL)
- Solo per notare come la modifica che viene
fatta su questo articolo è fatta a contrario rispetto a quanto la
logica ci avrebbe suggerito, perché voi dite: "innalziamo a 60
giorni la comunicazione preventiva per uniformarla al comma 4
dell'articolo 4bis della legge n. 15/2000", che dice che la
manifestazione può essere effettuata decorsi 60 giorni dal
ricevimento di quella comunicazione. Si diceva che quella
comunicazione doveva essere fatta almeno 30 giorni prima e, in
effetti, la legge come scritta non era coerente con sé stessa.
Visto che qui trattiamo di quelle manifestazioni fieristiche
aventi una valenza locale e che dovrebbero essere quelle che creano
meno problemi dal punto di vista della logistica, sarebbe stato
auspicabile che si fosse modificato il comma 4, che si uniformasse
cioè al termine più breve il termine più lungo, non viceversa.
Invece, qui, anziché andare incontro all'esigenza dell'operatore,
siamo andati incontro ad un'esigenza burocratica, di avere dei
termini più lunghi. Vorrei capire se non era possibile operare
all'inverso: avremmo comunque uniformato e superato la
contraddizione della norma, ma a vantaggio del fare e non della
burocrazia!
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Il punto fondamentale era semplificare
uniformando le nostre disposizioni con quelle dei Comuni, quindi si
è ritenuto di semplificare dando una linearità delle tempistiche
fra Regione e Comuni: questo è il senso.
Presidente
- Pongo in votazione l'articolo 16 nel testo
così emendato:
Articolo 16
(Disposizioni in materia di manifestazioni fieristiche.
Modificazioni alla legge regionale 14 luglio 2000, n. 15)
1. Al comma 2 dell'articolo 9 della legge regionale 14 luglio
2000, n. 15 (Nuova disciplina delle manifestazioni fieristiche.
Abrogazione della legge regionale 16 febbraio 1995, n. 6), le
parole: "trenta giorni" sono sostituite dalle seguenti: "sessanta
giorni".
2. Il comma 3 dell'articolo 14 della l.r. 15/2000 è
sostituito dal seguente:
"3. L'accertamento delle infrazioni compete al Comune nel cui
territorio si svolge la manifestazione fieristica e alla Struttura
quando si tratti di manifestazioni organizzate dai Comuni. Le
sanzioni sono irrogate dal Sindaco per le manifestazioni a
carattere locale e dal dirigente della Struttura per le
manifestazioni a carattere regionale, nazionale e locale, se
organizzate dai Comuni, con le modalità di cui alla legge 24
novembre 1981, n. 689 (Modifiche al sistema penale).".
3. Dopo il comma 3 dell'articolo 14 della l.r. 15/2000, come
sostituito dal comma 2, è inserito il seguente:
"3bis. I proventi derivanti dall'applicazione delle sanzioni
di cui al comma 3 sono introitati nel bilancio del Comune per le
sanzioni irrogate dal Sindaco, e al capitolo 7700 (Proventi pene
pecuniarie per contravvenzioni) dello stato di previsione
dell'entrata del bilancio della Regione per le sanzioni irrogate
dal dirigente della Struttura.".
Consiglieri presenti: 32
Votanti: 26
Favorevoli: 24
Contrari: 2
Astenuti: 6 (Bortot, Ferraris, Fiou, Sandri, Squarzino
Secondina, Venturella)
Il Consiglio approva.
Presidente
- Pongo in votazione l'articolo 17:
Consiglieri presenti: 32
Votanti e favorevoli: 24
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- La parola al Consigliere Sandri
sull'articolo 18.
Sandri (GV-DS-PSE)
- Questo è un articolo che modifica
grandemente la strategia in materia di sovvenzioni per quanto
riguarda le imprese industriali e artigiane, perché eleva a 15.000
euro il limite minimo per gli interventi. Si ha l'impressione che
questo tipo di ragionamento comporti che le società saranno
obbligate a comprare cose più care, ad esempio al posto di
comprarsi una macchinetta della "FIAT Panda Furgonetta" che costa
10-12.000 euro, andranno a comprarsi quella da 15.000 per poter
rientrare nel finanziamento. Credo che questo possa comportare un
aumento dell'impegno delle imprese e, più che essere un aiuto alle
imprese, è un aiuto all'indebitamento delle imprese.
Credo che mantenere il limite dei 5.000 euro come era
precedentemente non possa essere del tutto sbagliato, perché la
logica di aiutare solo interventi di spessore dovrebbe aver senso
se ponessimo il limite dei 100-200-300.000, ma visto che stiamo
parlando di piccole imprese, che rischiano di essere strozzate o
non poter più adire a questo tipo di sovvenzioni, o si fa un
discorso di tipo strategico e allora vorremmo sapere dall'Assessore
se ha dei dati in merito ai risultati fino ad oggi, o se non è un
modo per dividere i piccolissimi dai piccoli a detrimento dei
primi.
Presidente
- La parola al Consigliere Tibaldi.
Tibaldi (CdL)
- È una norma importante per la sua
gravità, questa. Nell'ambito dell'"Omnibus" pensiamo che sia una
delle norme peggiori che siano state inserite.
Assessore La Torre, lei si è distinto, dal momento in cui si è
insediato su quella poltrona, per una certa idiosincrasia nei
confronti dei piccoli imprenditori, in particolare gli artigiani.
Non possiamo accettare prima una deliberazione del giugno 2006, con
cui lei ha limitato notevolmente le possibilità di accesso di
questa categoria ai benefici previsti dalla legge n. 6/2003,
implementando, per contro, l'accesso dell'industria ai benefici
previsti dalla stessa legge... allora la sua politica, avallata da
questa Giunta, è stata quella di togliere ai piccoli per dare ai
più grandi!
In secondo luogo, questa sua filosofia da noi assolutamente non
condivisa, si è riproposta con la presentazione dell'"Omnibus"
quando lei ha elevato questo limite di spesa a cui le piccole
imprese devono fare assolutamente riferimento se vogliono accedere
ai benefici della legge n. 6. Lei sa bene che la composizione delle
imprese in Valle d'Aosta è in netta prevalenza di microimprese, che
quando va bene hanno uno o due dipendenti, sono le imprese che
costituiscono l'ossatura della nostra microeconomia e, di
conseguenza, hanno sovente la necessità di provvedere ad
aggiornamenti e ammodernamenti della loro azienda secondo
quell'impostazione legislativa che la legge n. 6/2003 le aveva
consentito, nonostante i vincoli imposti dall'UE. Questa norma
vincola gli artigiani a progetti più impegnativi; non abbiamo
compreso la "ratio" di questa iniziativa in commissione o
quantomeno non è riuscito a convincerci con le poche motivazioni
che ci ha raccontato in commissione sul perché si continua a
colpire in questa direzione; siamo reduci da esempi sollevati dal
nostro gruppo, tipo "Valgel" - per non fare nomi -, dove invece
l'intervento è più remunerativo, una componente percentuale del 24%
nel capitale sociale vede una presenza pubblica; abbiamo visto
interventi pubblici che sono stati molto generosi, ma non
altrettanto remunerativi nel tempo in termini occupazionali e di
produttività. Gli artigiani che vivono delle briciole di questi
benefici, si vedono con l'approvazione di questa legge
ulteriormente limitati... perché? Non credo che la maggioranza sia
così convinta di un'iniziativa normativa di questa portata. Sono
piccoli ritocchi che un po' alla volta stanno emarginando quel
comparto produttivo che meno ha chiesto e meno ha ottenuto nella
nostra Regione, e che forse più ha dato, senza chiedere al pubblico
di assumere i propri figli o i propri parenti, ma vivendo di quelle
piccole attività che permettono una sussistenza dignitosa e che
producono una mole di beni di tutto rispetto.
Forse l'Assessore avrà l'occasione di replicare, ma in
commissione non è stato convincente, la sua politica valutata con
un'analisi retrospettiva da un anno a questa parte, non depone a
favore di questa categoria. Noi, se non abbiamo delle motivazioni
più che convincenti, voteremo in maniera "convintamente"
contraria.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Premesso che questo argomento lo abbiamo
trattato a lungo e premesso che grandi aziende in Valle d'Aosta - a
parte la "CAS" e altre due - non ce ne sono, premesso il fatto che
io sono un piccolo imprenditore, premesso che bisogna instaurare
una cultura d'impresa, lo dicevamo anche quando eravamo nei banchi
della maggioranza e dell'opposizione, che non si può pensare ai
soliti interventi a pioggia distribuiti a piene mani che non
costruiscono né la dignità, né la cultura dell'artigiano e
dell'imprenditore, premesso che la legge fa riferimento a
disposizioni in materia di interventi per lo sviluppo delle
imprese, e "fare sviluppo" vuol dire avere in testa quello che si
vuole dalla propria azienda, fare un programma per come si vuole
investire e costruire nella propria azienda un percorso poi da far
condividere ai figli, oggi un artigiano deve essere in grado di
ragionare anche sul percorso che prevede un investimento di 15.000
euro nel corso del tempo, perché non è che deve spendere 15.000
euro di una cosa, può comprare 3-4 cose, per arrivare almeno ad un
importo di 15.000 euro, cioè presentare un programmino che preveda
un piccolo progetto.
Quello che si sta cercando di fare è costruire una cultura di
impresa, non è sufficiente immaginare di cambiare una cosa, non è
sostituire il materiale obsoleto, qui si deve ragionare in termini
di sviluppo possibile dell'azienda e questi ragionamenti li abbiamo
fatti proprio su una base di dati. Quando sono arrivato, ho trovato
una raccolta di dati molto approfondita che aveva dimostrato che
erano stati spesi negli ultimi 5 anni qualcosa come qualche decina
di milioni di euro, che non avevano prodotto all'interno delle
categorie in cui erano stati spesi né un aumento qualitativo del
lavoro, né un aumento di posti di lavoro, né tantomeno aumento del
PIL. Invece il ragionamento è proprio quello di far comprendere,
attraverso un percorso di coinvolgimento degli artigiani piccoli,
proprio perché guardiamo ai piccoli, che anche loro devono
cominciare a ragionare, a mettersi insieme, per fare degli
investimenti traguardando un anno per l'altro, non solo per
sostituire l'auto obsoleta; occorre pensare al futuro dei propri
figli credendo nelle aziende e quindi mettendo insieme quando si fa
un piccolo progetto almeno un investimento - di 15.000 euro minimo
- che permette di non frammentare troppo la spesa, di non
distribuirla a pioggia!
Non dimentichiamo che i capitoli non bastavano mai, i capitoli
nascevano e poi dovevano essere costantemente rifinanziati, questo
contro ogni norma economica e di bilancio, perché un capitolo in
teoria deve partire e arrivare con la sua disponibilità, quindi
questo evita di andare a fare, come in altre Regioni, le
graduatorie per dare i contributi; noi non vogliamo fare
graduatorie, non ci sono figli di serie "A" e figli di serie "B",
ma vogliamo che gli artigiani, insieme con noi e le loro
associazioni, che sono state consultate e su questa base hanno
concordato, comincino a fare dei progetti: ecco perché chiediamo
loro di fare almeno investimenti di 15.000 euro.
Presidente
- La parola al Consigliere Sandri.
Sandri (GV-DS-PSE)
- Mi sembra che l'Assessore abbia
dimostrato in questa fase... mi consenta, in una serie di
apprezzamenti per il lavoro che fa... una volta ci permettiamo di
avere un atteggiamento critico, nel senso che lei mi sembra stia
facendo concorrenza al quasi suo vicino Pastoret, che, come
Assessore allo sport, s'intende anche di arrampicata libera... lei
si intende di arrampicata libera su specchi!
È evidente che è passando da 5.000 a 15.000 euro che cambia la
natura dei piccoli impresari e scoprono di avere... sì, "Paperon
dei Paperoni" è partito dal primo "cent" per fare fortuna, ci sono
queste leggende metropolitane, ma giustamente ci sono solo sui
fumetti! Qui, il problema è che noi abbiamo degli artigiani, dei
piccoli imprenditori che fanno onestamente il loro lavoro e che con
5.000 euro potevano accedere serenamente ad una serie di
provvidenze, come cambiare la macchina e queste cose qua;
dopodiché, se poi lei ha interesse di fare sviluppi e progetti, si
fanno delle cose alternative, ma non tagliando i primi, aggiungendo
altre provvidenze! Qui la cosa è che, per quanto riguarda i piccoli
imprenditori e gli artigiani, c'è una copertina, la si vuole
spostare, ma non c'è alcuna voglia di allargarla! Allora lei "batta
cassa" con il Presidente e con il Ministro delle finanze... il
"minestrone"
delle finanze che abbiamo qua e si porti a casa
qualcosa per finanziare progetti più grossi, ma senza tagliare le
provvidenze ai piccoli artigiani!
Questo è un articolo di cui è già scritta la futura storia, che
sarà fonte di interpellanze, interrogazioni e, forse, anche di
retromarce!
Presidente
- Pongo in votazione l'articolo 18:
Consiglieri presenti: 31
Votanti: 28
Favorevoli: 23
Contrari: 5
Astenuti: 3 (Bortot, Squarzino Secondina, Venturella)
Il Consiglio approva.
Presidente
- La parola al Consigliere Sandri
sull'articolo 19.
Sandri (GV-DS-PSE)
- Sempre ritorno al discorso che
facevo prima per quanto riguarda la parte finanziaria, dato che è
evidentemente un articolo di rilevanza finanziaria, così come dice
l'articolo 38, volevo capire dove si vanno a recuperare le maggiori
disponibilità per coprire queste nuove possibilità di concessione
di anticipazioni al personale.
Presidente
- La parola al Consigliere Tibaldi.
Tibaldi (CdL)
- Anche la nostra è una domanda concernente
il recupero, ma in un senso diverso. Qui si parla di anticipazioni
che possono essere concesse anche direttamente ai lavoratori,
dipendenti di aziende dichiarate fallite a seguito di domanda
presentata dal singolo lavoratore nel caso in cui non sia stato
possibile attivare la procedura di cui all'articolo 2. Ma queste
anticipazioni come si pensa di recuperarle? La Regione mette a
disposizione dei soldi... vorremmo sapere - visto che immaginiamo
che il recupero sia alquanto aleatorio - come si prevede di
recuperare questo denaro pubblico, tramite chi e da chi
recupera.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Credo intanto che questo sia un impegno
di civiltà che qualifica la nostra Regione come una Regione
all'avanguardia nella tutela dei diritti dei lavoratori, perché in
molti casi i diritti dei lavoratori vengono usurpati attraverso
meccanismi che, a volte, sfuggono anche alle nostre possibilità di
controllo, non vengono riconosciute le anticipazioni o vengono a
volte ritardate: qui diamo la possibilità ai lavoratori di essere
riconosciuti anche come persone, quindi di poter accedere
direttamente senza bisogno di essere mediati qualora non avvenisse
da parte dei responsabili rispetto al loro diritto di avere quindi
le anticipazioni di trattamento.
Il recupero avviene attraverso i meccanismi di legge e nei
confronti degli enti che sono preposti all'erogazione di questi
contributi. È chiaro che noi, andando a superare le fasi di
difficoltà, anticipiamo, ma poi saranno gli enti preposti dalla
legge a cui la Regione farà riferimento per il recupero. Ci
assumiamo un onere sollevando il lavoratore dal problema, ma credo
che chi è in cassa integrazione già ha un problema molto grosso,
quindi noi trasliamo il suo problema sulle nostre spalle e ci
faremo noi responsabili nei confronti degli enti di poter
recuperare, in questo senso è coperto dal bilancio.
Presidente
- Pongo in votazione l'articolo 19:
Consiglieri presenti, votanti e favorevoli: 33
Il Consiglio approva all'unanimità.
Presidente
- La parola al Consigliere Frassy
sull'articolo 20.
Frassy (CdL)
- Chiedo solo all'Assessore se questo
articolo 20 è la conseguenza delle rimostranze che erano state
evidenziate dagli operatori di settore all'atto di modificazione
nel 2006 della legge sui generi contingentati e se in parte è una
tardiva conversione alle richieste degli operatori, o se invece si
muove su un piano diverso rispetto a quelle rivendicazioni che
avevamo avuto modo di valutare in commissione e poi ancora in aula
all'atto di approvazione della legge n. 16.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- È evidente che la legge è ancora in corso
di sperimentazione, cioè la legge c'è, ma per chi opera con questa
legge, quindi i lavoratori vivono ancora una fase di transizione. È
evidente che le modifiche di questo articolo non soddisfano ancora
completamente le richieste che emergono nell'applicazione
sperimentale per loro della legge. L'articolo risponde quindi a
tutte e due le cose, in parte ad un adeguamento su alcuni passaggi
che potevano essere richiesti, ma sicuramente non a tutti, e in
particolare poi ad alcune esigenze dell'Amministrazione a seguito
di alcuni contrasti fra la differenza fra tasse e diritto e altre
cose che avevamo avuto modo di specificare, che erano state
addirittura contestate dallo Stato, perché "tassa" ha un
significato e "diritto" ne ha un altro, quindi era necessario
modificare. Sicuramente non è questo articolo che risolve le
aspettative richieste dai fabbricatori di alcolici.
Presidente
- Pongo in votazione l'articolo 20:
Consiglieri presenti: 32
Votanti e favorevoli: 24
Astenuti: 8 (Bortot, Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- La parola al Consigliere Sandri
sull'articolo 21.
Sandri (GV-DS-PSE)
- Questo è l'articolo inutile, nel
senso che è già attivo, per fortuna! In questo senso volevo
chiedere all'Assessore Cerise di illustrarci qual è il punto di
applicazione a cui è arrivato questo articolo, perché le procedure
sono abbastanza avanti, quindi sarebbe interessante capire come
funziona questo articolo.
Per quanto riguarda il problema dell'attribuzione Consiglio
regionale-Giunta regionale, questa è l'unica parte innovativa; non
va esattamente in quel filone che auspicavamo, ma rimane un dato
concordato quindi ci va bene. Sarebbe interessante capire come
stanno funzionando le cose sugli altri punti, perché è già stato
attivato il provvedimento, per cui non è più fatto a bando, ma a
domanda l'attribuzione dei mutui. Vorremmo quindi capire a che
punto è l'applicazione di questa legge.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Credo che questa domanda in parte confermi
il sospetto del Presidente, che si voglia tirarla alla lunga, anche
perché questo percorso lo avevamo condiviso assieme, non è che
abbiamo fatto qualcosa di più o di meno di quanto avevamo
convenuto. Se non facciamo questa modifica, quello che abbiamo
convenuto non ha gambe, perché la competenza rimane in capo al
Consiglio, mentre in questo modo sostituendo il Consiglio con la
Giunta, finalmente si ha la possibilità di...
Non può essere ancora attivo, ma anche questo era stato detto,
vi avevo spiegato che ci siamo trovati di fronte ad un aumento di
domande per cui abbiamo dovuto fare un lavoro supplementare per
quanto riguarda la chiusura delle graduatorie relative al bando del
2006, adesso abbiamo le graduatorie sia pure provvisorie e stiamo
definendo il montante finanziario per coprire quelle domande;
domande che potrebbero essere coperte con i fondi di quest'anno,
ma, se così fosse, andremmo a soddisfare un minor numero di domande
per il 2007. È probabile che nel 2007 ci siano meno domande, visto
che che abbiamo avuto nel 2006 150 domande in più.
Terminato questo lavoro penso che, a breve, gli uffici
attiveranno la nuova procedura formalmente, stante la modifica che
si approva con la legge.
Presidente
- Pongo in votazione l'articolo 21:
Consiglieri presenti: 31
Votanti e favorevoli: 29
Astenuti: 2 (Frassy, Tibaldi)
Il Consiglio approva.
Presidente
- La parola al Consigliere Venturella
sull'articolo 22.
Venturella (Arc-VA)
- Su questo articolo ampia
discussione è stata fatta in commissione, vi erano delle
perplessità che l'Assessore Cerise e i suoi tecnici non hanno
fugato, almeno per quanto mi riguarda. È una disposizione che
modificando la normativa urbanistica e di pianificazione
territoriale della Valle d'Aosta, crea un disequilibrio fra i
poteri dell'Amministrazione regionale, la Giunta regionale, e gli
enti locali.
Vi sono delle perplessità sulla procedura che questo articolo
mette in piedi, sul tipo di documentazione che viene paventata di
tipo tecnico-descrittiva, meglio era la presentazione del
preliminare, quindi su questo articolo, anche se è stato approvato
un piccolo emendamento che abbiamo concordato in commissione,
votiamo contro.
Presidente
- La parola al Consigliere Sandri.
Sandri (GV-DS-PSE)
- Su questo articolo, per quanto nella
versione attuale che è emersa dal lavoro di commissione sicuramente
c'è un giudizio meno negativo rispetto a quello sul testo
originale, non si possono fare che delle considerazioni molto
preoccupate.
C'è un accentramento nella figura del Presidente della Giunta di
un potere di gestione del territorio che non ha paragoni
nell'Europa occidentale. È un andamento presente ormai nei progetti
di legge, per esempio abbiamo, lunedì, in commissione, quello sul
Corpo forestale, questa assunzione da parte del Presidente... come
se non ne avesse abbastanza di impegni e di incarichi, e qui
andiamo a caricargli anche la responsabilità del Corpo forestale!
In questo caso mica è una roba da ridere, nel senso che il progetto
definitivo dell'opera è approvato con decreto del Presidente della
Regione che sostituisce, a tutti gli effetti, il titolo abilitativo
di cui all'articolo 59 ed equivale a variante del PRGC. Qui c'è una
sostituzione pesante del Prefetto nei confronti dei Comuni e questa
è un'organizzazione di tipo centralista.
Credo sia importante fare una riflessione politica che vada
anche al di là di questo articolo, nel senso che questa procedura
parte da una dichiarazione, come ho detto nell'intervento in
discussione generale, di realizzazione di iniziative della Regione
o dalla Regione medesima dichiarate di interesse regionale, quale
sia però la caratteristica per cui un'opera è di interesse
regionale credo che questo non sia dato, non sia scritto. Non c'è
in questo procedimento un passaggio in Consiglio regionale, per cui
è delega definita e definitiva al Presidente della Regione, che ha
un potere di controllo sui Comuni notevole, perché qui si precisa
che in caso di inerzia del Comune - ma chi la definisce l'inerzia
del Comune? - che si protragga oltre un certo termine - mi sembra
90 giorni - la Giunta con propria deliberazione approva le
modifiche e va avanti.
Credo che su opere rilevanti, perché sono di interesse
regionale, che il Consiglio non abbia un passaggio... non metto in
dubbio che non si debbano trovare delle formule per cui per
arrivare ad opere importanti, i cosiddetti "progetti strategici",
ma che devono essere identificati e che, come giustamente nella
legge approvata da questo Consiglio, sono stati identificati con
una procedura precisa e fra l'altro sono sottoposti a una procedura
precisa (il controllo dei NUV e quant'altro). Qui, invece, abbiamo
la scorciatoia, perché tutta quella procedura delle grandi opere
non la ritroviamo; abbiamo solo una delega in bianco alla Giunta e
al suo Presidente che, fra le tante incombenze che ha, si prende
anche la responsabilità di fare un provvedimento che ha valore di
variante di PRGC. Dato che i PRG sono approvati
dall'Amministrazione regionale sulla base anche di una serie di
competenze del Consiglio, fra cui il PTP, la legge che regola tutta
la parte urbanistica, eccetera, credo che questa sia una norma
illegittima rispetto al nostro ordinamento. Credo anche che questo
si inserisca su un tracciato che è di incapacità di confronto,
incapacità di confrontarsi con il Consiglio e con le comunità
locali... quale migliore strumento che la spada... e poi andiamo
avanti dritto per la nostra strada! Altro che il boicottaggio dei
lavori che diceva prima il Presidente! Qui c'è la poca voglia di
confrontarsi, perché ogni volta che si chiede qualcosa in
Consiglio, questo è far perdere tempo, perché chissà cosa deve fare
la Giunta! Non è che abbiamo la Giunta che in questo periodo si sia
strascicata a portare in Consiglio dei provvedimenti stravolgenti,
e ne parleremo quando tratteremo il punto sull'apicoltura, che è un
paradigma della situazione attuale!
Credo che si debba fare una riflessione grossa: questo tipo di
articoli danneggia la nostra Regione, e soprattutto danneggia i
rapporti che ci sono qua dentro. L'impressione che si potrebbe
uscire da questa "impasse" è che il Presidente della Giunta
prendesse atto di queste osservazioni, non c'è nulla di personale
nei suoi confronti, perché non è nella persona fisica che occupa
ora quel posto il problema, ma è nella scelta politica che è stata
fatta, per cui sarebbe opportuno uno stralcio di questo articolo e
rinviarlo a una riflessione più ampia. Posso capire che ci siano
dei momenti in cui su alcune opere molto importanti il rischio che
situazioni localistiche possano bloccare dei progetti che hanno una
rilevanza regionale ci sia, ma proprio perché dobbiamo fare delle
eccezioni a delle regole importanti come i PRG, che ci sia almeno
la garanzia che sia il Consiglio regionale durante la procedura, a
dare un "okay" di legittimità... sarebbe un atto doveroso! Credo
che su questo un atto di coraggio da parte del Presidente di
stralciare questo articolo servirebbe a migliorare non solo il
lavoro del Consiglio, ma anche la legislazione regionale.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Sarà anche così... ho cercato di mettere
sulla mia postazione una specie di bussola, per cercare di capire
dove stava andando, collega Sandri, non l'ho capito, ma credo che
sia andato completamente fuori tema.
Primo: qui non c'è niente di nuovo, perché è una procedura che
non ci siamo inventati con questa "Omnibus", c'era già, e il potere
del Presidente della Giunta era uguale a quello di adesso. Solo che
prima era meno trasparente, meno concertato, e peraltro, con una
procedura che era irrisolta, addirittura nel testo precedente il
Presidente della Giunta, in caso di inerzia o di non raggiungimento
dell'intesa, sa cosa poteva fare? Credo che sia la cosa peggiore...
nominava un commissario "ad acta", che è dal punto di vista del
dialogo con l'ente locale un insulto, perché diventa due volte
un'imposizione. Lo abbiamo tolto privilegiando un percorso più
democratico.
Nel momento in cui lei fa riferimento ad una mancanza
procedurale, probabilmente non ha ben chiaro le idee di come si
sviluppa un progetto, e un percorso progettuale; vede, prima
l'inizio era affidato a un progetto preliminare, ma un progetto
preliminare è già un insieme di disegni con una modesta relazione
che prefigura un'opera. Qui prevediamo qualcosa di molto più
trasparente: vogliamo che sia reso edotto l'ente interessato di
quello che si intende fare e soprattutto delle ricadute che la
scelta che si vuole fare ha sugli strumenti urbanistici,
sull'impianto sociale, sull'organizzazione del tessuto di quella
realtà urbanistica, territoriale e sociale sulla quale si va ad
incidere. Tutto questo con un progetto preliminare non emergeva
assolutamente!
Ultima considerazione nel metodo. Lei pensa che questa proposta
di modifica sia stata concepita dalla mente megalomane del
Presidente della Giunta, che pure è megalomane... lo dice
lui...
(interruzione del Presidente della Regione, fuori
microfono)
... questa modifica è emersa proprio in sede di applicazione
dell'intesa, che è un processo quasi fisiologico nella dialettica
che esiste con gli enti locali. Se vuole, le porto almeno 40 intese
che ho fatto da quando sono Assessore: quando si devono fare i
ponti, quando si devono allargare le strade, quando si devono fare
i piazzali, quando si devono fare tutti questi generi di opere, ma
con cosa crede che si facciano queste operazioni? Si fanno
attraverso la procedura dell'intesa...
(interruzione del Consigliere Sandri, fuori
microfono)
... è sempre il Presidente della Giunta che alla fine decreta e
il decreto ha ricadute per quanto riguarda l'impianto
urbanistico.
A sostegno di quello che dico io, collega Sandri, è il parere
del "CELVA", che è un parere totalmente positivo. Il "CELVA"
chiedeva delle piccole modifiche, che già in III Commissione, a
seguito di un ampio dibattito, erano state adottate, ma il parere
del "CELVA" non pone minimamente in discussione questa procedura,
perché ripeto è fisiologica... lei potrà dire di no... Ecco perché
lei, secondo me, ha perso la bussola e ha preso a pretesto questa
cosa per portare su un piano la discussione che non è pertinente
all'argomento.
Abbiamo fatto un passo avanti nell'adottare questa modifica
all'articolo 29, sulla via della trasparenza, dell'efficienza e del
miglioramento del confronto costruttivo che c'è in fatto di opere
pubbliche e urbanistica con gli enti locali.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore per la
completezza del suo ragionamento. Peraltro devo ribadire una cosa
molto semplice: siamo in disaccordo su due temi fondamentali; il
primo, è che nessuno mette in discussione il procedimento
dell'intesa, il problema è quali sono le condizioni finali
dell'intesa, su cui abbiamo delle posizioni completamente diverse,
perché a mio avviso se l'opera è in contrasto con il PRG,
occorrerebbe, indipendentemente dalla storia, che può anche essere
drammatica come lei l'ha raccontata... deve essere un atto che deve
avere un controllo che non può non essere del Consiglio comunale.
In secondo luogo sono assolutamente convinto che, come ha detto lei
e come dicono i colleghi del "CELVA", su 50 volte che sono state
fatte delle intese tutto è andato benissimo e sono contento, il
problema che qua invece stiamo andando a regolare è là dove ci
possono essere dei contrasti. Mi sembra che la procedura non sia
logica da questo punto di vista.
Non si mette in discussione che alla fine sia il Presidente
della Giunta che poi prende la decisione finale, ma il fatto che in
quel percorso ci sia un momento in cui queste cose vengono
sottoposte al Consiglio regionale, credo che rappresenterebbe una
garanzia per tutti, altrimenti diventa facile avere la deviazione
rispetto al fare piani regolatori, sapendo che tanto poi
l'eccezione si può fare. Partire da un'idea che se qualcosa è in
contrasto con il PRG ci saranno dei buoni motivi, quindi bisognerà
procedere con cautela più di quanto ne ha lei, credo che sarebbe
una cosa da fare.
Ci asterremo sull'articolo.
Presidente
- Pongo in votazione l'articolo 22:
Consiglieri presenti: 28
Votanti: 26
Favorevoli: 23
Contrari: 3
Astenuti: 2 (Frassy, Sandri)
Il Consiglio approva.
Presidente
- Pongo in votazione l'articolo 23:
Consiglieri presenti: 30
Votanti e favorevoli: 24
Astenuti: 6 (Bortot, Frassy, Sandri, Squarzino Secondina,
Tibaldi, Venturella)
Il Consiglio approva.
Presidente
- All'articolo 24 vi è un emendamento
dell'Assessore Viérin Laurent, che recita:
Emendamento
L'articolo 24 è sostituito dal seguente:
"Articolo 24
(Disposizioni per il recupero del patrimonio
storico-architettonico del borgo di Bard. Modificazioni alla legge
regionale 1° dicembre 1992, n. 68)
1. Il comma 1 dell'articolo 4 della legge regionale 1°
dicembre 1992, n. 68 (Interventi finanziari per il recupero del
patrimonio storico-architettonico del borgo di Bard), è sostituito
dal seguente:
"1. I proprietari degli immobili situati all'interno del
borgo di Bard, come delimitato nella planimetria di cui
all'allegato A, possono beneficiare di contributi a fondo perduto,
in misura pari:
a) al 60 per cento delle spese di progettazione;
b) al 15 per cento della spesa ammissibile per la
realizzazione di interventi di restauro e recupero volti ad
assicurare la stabilità e la conservazione dell'edificio oggetto di
intervento e di tutti gli elementi rilevanti sotto il profilo
dell'interesse artistico, storico e ambientale dell'edificio
medesimo. La spesa ammissibile è determinata sulla base di un
computo metrico-estimativo analitico, escluse le spese relative
agli impianti tecnici.".
2. Il comma 3 dell'articolo 5 della l.r. 68/1992 è sostituito
dal seguente:
"3. La scelta degli immobili oggetto dell'intervento,
effettuata di concerto con l'Amministrazione comunale, è approvata
dalla Giunta regionale, su proposta dell'Assessore competente in
materia di beni culturali; la realizzazione degli interventi è
effettuata a cura della Soprintendenza per i beni culturali ed
ambientali, previa deliberazione della Giunta regionale.".
3. Dopo l'articolo 5 della l.r. 68/1992 è inserito il
seguente:
"Articolo 5bis
(Cumulo delle agevolazioni)
1. Le agevolazioni di cui alla presente legge sono cumulabili
con altre provvidenze pubbliche concesse per le stesse iniziative
purché non siano erogate nella forma del contributo in conto
capitale."."
La parola all'Assessore all'istruzione e cultura, Viérin
Laurent.
Viérin L. (UV)
- È un emendamento che avevamo concordato
in commissione, solo che la formalizzazione è avvenuta
successivamente. L'emendamento raggruppa tutte le modificazioni da
apportare alla legge n. 68/1992, tenendo conto di quanto è emerso
in commissione soprattutto da una svista su sollecitazione dei
colleghi Squarzino e Frassy, era da un lato il cumulo dei
contributi che non era stato previsto, adesso viene ripreso e viene
scorporato anche in lettera "A" e "B", quindi il 60% per le spese
di progettazione e il 15% della spesa ammissibile... collega
Frassy, per il borgo di Bard, ne avevamo parlato in V
Commissione... quindi migliora la tecnica redazionale dell'atto
legislativo e formula la doppia previsione.
Presidente
- Pongo in votazione l'emendamento:
Consiglieri presenti: 29
Votanti e favorevoli: 26
Astenuti: 3 (Frassy, Sandri, Tibaldi)
Il Consiglio approva.
Presidente
- Pongo in votazione l'articolo 25:
Consiglieri presenti: 31
Votanti e favorevoli: 24
Astenuti: 7 (Bortot, Ferraris, Fiou, Frassy, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 26:
Consiglieri presenti: 33
Votanti e favorevoli: 27
Astenuti: 6 (Bortot, Frassy, Sandri, Squarzino Secondina,
Tibaldi, Venturella)
Il Consiglio approva.
Presidente
- Pongo in votazione l'articolo 27:
Consiglieri presenti: 28
Votanti e favorevoli: 25
Astenuti: 3 (Frassy, Sandri, Tibaldi)
Il Consiglio approva.
Presidente
- Pongo in votazione l'articolo 28:
Consiglieri presenti: 33
Votanti e favorevoli: 27
Astenuti: 6 (Bortot, Frassy, Sandri, Squarzino Secondina,
Tibaldi, Venturella)
Il Consiglio approva.
Presidente
- La parola al Consigliere Sandri
sull'articolo 29.
Sandri (GV-DS-PSE)
- Questo è uno degli articoli che
hanno una rilevanza finanziaria come evidenziato dall'articolo 38;
fra l'altro, è una serie di interventi che comportano spese
apparentemente rilevanti, perché arrivano fino al 100% delle spese
ammissibili, che vanno dal baby sitting all'assistenza familiare
agli anziani e all'assistenza gestanti, eccetera.
Volevo capire, dal punto di vista finanziario, quali sono le
coperture che sono state previste e quali modificazioni rispetto
all'attuale gestione di quei capitoli interverranno sulla base di
questa normativa.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Questo è un articolo che modifica
l'articolo 20 della legge n. 44, legge sulla famiglia. Il
finanziamento di questi articoli è sempre stato sottoutilizzato,
perché quanto veniva previsto era superiore. Questo cambiamento è
dovuto al fatto che i progetti non sono più sperimentali, ma sono
progetti e, proprio per incentivare le aggregazioni familiari, che
finalmente diventano risorse che si organizzano, c'è la previsione
di finanziarli fino a un massimo del 100%, logicamente in base al
finanziamento previsto e con una deliberazione.
Presidente
- Pongo in votazione l'articolo 29:
Consiglieri presenti, votanti e favorevoli: 33
Il Consiglio approva all'unanimità.
Presidente
- All'articolo 30 vi è un emendamento dei
Consiglieri Sandri e Fontana Carmela che recita:
Emendamento
(Disposizioni in materia di provvidenze economiche a favore
di invalidi civili, ciechi civili e sordomuti. Modificazione alla
legge regionale 7 giugno 1999, n. 11)
1. Al comma 2 dell'articolo 2 della legge regionale 7 giugno
1999, n. 11 (Testo unico in materia di provvidenze economiche a
favore di invalidi civili, ciechi civili e sordomuti), sono
aggiunte, infine, le parole: "e di quella attestante il possesso
dei restanti requisiti di legge."."
Presidente
- La parola al Consigliere Sandri.
Sandri (GV-DS-PSE)
- Qui ci si riferisce ad una
situazione che ci pare abbastanza complessa e che potrebbe essere
snellita. Mi riferisco alle domande per quanto riguarda
l'invalidità civile. Queste domande comportano una serie di dati
sanitari, ma nel caso siano accettate, successivamente richiedono
una comunicazione da parte dell'ufficio al soggetto interessato
perché porti ulteriore documentazione, fra l'altro di tipo
autocertificativo, e questo secondo passaggio comporta un
allungamento significativo dei tempi, per cui l'erogazione delle
provvidenze viene rallentata rispetto all'andamento abituale.
Il dubbio che era venuto in particolare alla collega Fontana, in
commissione, era quello di poter utilizzare la procedura seguita
dall'INPS; l'INPS richiede, al momento della presentazione delle
domande, non solo la documentazione sanitaria, ma anche tutto il
resto della documentazione e autocertificazione, per cui alla fine,
quando viene deliberato e riconosciuto il diritto, questo diritto
viene immediatamente pagato. Dico questo perché in questo settore
c'è un po' di ruggine nei meccanismi e lo si evidenzia anche da un
fatto emerso recentemente, per cui esiste che ogni anno bisogna
presentare entro il 31 marzo una dichiarazione attraverso la quale
si ha diritto all'assegno di accompagnamento da parte
dell'Amministrazione regionale; quest'anno, per la prima volta, non
è stata fatta una comunicazione agli aventi diritto, ma si aspetta
che loro si ricordino e quindi che portino la documentazione... c'è
stato un impegno dell'Assessore poi a fare una comunicazione a
quelli che non avevano ottemperato.
È vero che c'è una procedura un po' complessa, ma alla fine un
fatto di cronaca spiacevole che è successo nella nostra Regione, ha
dimostrato che quei controlli non funzionano. Allora credo che più
la procedura è semplice, meno passaggi burocratici ci sono, più è
facile raggiungere un obiettivo: questo è un tema che è stato
discusso in commissione, siamo qua disponibili ad ascoltare le
spiegazioni dell'Assessore competente.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Il senso di questi articoli e la lunga
discussione che ne è seguita in commissione era per migliorare
delle norme e di rendere più agevole il cammino: di questo si è
discusso in commissione e il testo è già stato modificato.
Con la collega Fontana si è discusso a lungo di questo, si è
interrotta la riunione e si è chiamato il nostro dirigente, ma alla
fine si è visto che questo non è accoglibile perché il cammino è
completamente diverso da quello dell'INPS, nel senso che 3.500
persone fanno la domanda di invalidità ogni anno, presentando dei
dati medici; quindi il chiedere a tutti questi di presentare
un'ulteriore certificazione poteva essere un di più, tanto perché
di questi 3.500, ad una verifica successiva, solo 500 ottengono
l'invalidità. Allora è in questo secondo momento che si richiedono
quei dati reddituali fra cui anche il "RID", per cui si impone al
richiedente di passare in banca. Solo in un secondo tempo vengono
richiesti, quindi se li richiedessimo prima, 3.000 persone
dovrebbero portare dei documenti in più che poi non sono
sufficienti. Non solo, gli uffici hanno discusso a lungo sul fatto
che quando l'invalidità viene concessa e quando quindi questi
documenti reddituali vengono richiesti, anche se fossero stati
presentati 2 o 3 mesi prima con il "RID", dovrebbero essere
ripresentati, perché potrebbero esserci stati dei cambiamenti.
L'emendamento quindi non può essere accolto; le chiederei di
ritirarlo, anche se su questo c'è stato un approfondimento.
Presidente
- La parola al Consigliere Sandri.
Sandri (GV-DS-PSE)
- È un passaggio tecnico, non conosco
con precisione la procedura, mi fido di quanto ha detto e del
parere tecnico che è stato acquisito; ritengo che questo intervento
possa essere visto in un futuro e approfondito in commissione,
quindi ritiro l'emendamento.
Presidente
- L'emendamento è ritirato.
Pongo in votazione l'articolo 30:
Consiglieri presenti: 31
Votanti e favorevoli: 28
Astenuti: 3 (Bortot, Squarzino Secondina, Venturella)
Il Consiglio approva.
Presidente
- Pongo in votazione l'articolo 31:
Consiglieri presenti: 31
Votanti e favorevoli: 27
Astenuti: 4 (Bortot, Sandri, Squarzino Secondina,
Venturella)
Il Consiglio approva.
Presidente
- All'articolo 32 vi è un emendamento del
gruppo "Arcobaleno" che recita:
Emendamento
L'articolo 32 è soppresso.
La parola all'Assessore al turismo, sport, commercio e
trasporti, Pastoret.
Pastoret (UV)
- Un attimo di pazienza, ma credo che per
l'economia dei lavori, al fine di evitare domande dopo, sia
opportuno presentare l'insieme degli articoli dell'Assessorato,
senza entrare nel merito dell'emendamento dell'articolo 32 che sarà
oggetto di discussione a parte.
Gli altri articoli: l'articolo 33 è stato illustrato in
commissione, c'è una leggera modifica perché le strutture
extralberghiere previste nell'articolo sono dei luoghi di vacanza e
non canali commerciali, che sono utilizzati in genere da colonie,
gruppi religiosi; per cui, per evitare che debbano assumere oneri
fuori luogo, si determina il fatto che possono avere sale da pranzo
e locali comuni di soggiorno coincidenti. Per quanto riguarda
l'articolo 34, c'è una correzione, perché successivamente
all'entrata in vigore della legge regionale n. 4 sullo sport, è
stato abrogato con provvedimento dello Stato il registro delle
società e delle associazioni sportive, quindi facciamo una
ripulitura e andiamo a togliere questa cosa. Gli articoli da 35 a
37 recano modifiche su tutta una serie di leggi che sono state
introdotte dal decreto legge n. 223/2006, "decreto Bersani". Per
quanto riguarda l'articolo 35 siamo nell'ordine delle tariffe
professionali dove si determina una modificazione di quanto veniva
esplicitato nei nostri provvedimenti legislativi, viene ancora
garantita la fissazione delle tariffe massime, ma viene eliminata
la fissazione delle tariffe minime che possono essere indicate
comunque dai soggetti che operano, ma che non sono più vincolanti
per quanto riguarda l'esercizio della professione. Riguarda, qui,
le guide alpine, i maestri di sci e con una dicitura diversa, ma
che contiene lo stesso concetto, le professioni di: guida
turistica, di accompagnatore turistico, di guida escursionistica
naturalistica, di accompagnatore di turismo equestre, di maestro di
"mountain bike". Per quanto riguarda l'articolo 36, sempre la
liberalizzazione introdotta dal "decreto Bersani" riguardava le
vendite promozionali, quindi questo articolo si adegua al "decreto
Bersani" e mantiene solo la limitazione fra la vendita promozionale
e il saldi, che deve essere assicurata sempre secondo le
disposizioni del "decreto Bersani". Per quanto riguarda l'articolo
37, questo concerne la disciplina della professione di mediatore.
Due sono gli aspetti, uno sono le modifiche introdotte dal "decreto
Bersani", l'altro sono le funzioni che la Regione aveva già
trasferito alla "Chambre", quindi qui si abroga l'articolo perché
non contiene più neppure quelle parti residuali, di competenza
dell'Amministrazione: quindi si tratta solo di adeguamenti legati
alle novità che sono state introdotte dal "decreto Bersani". Per
quanto riguarda l'articolo 32, c'è una modifica di sostanza che
disciplina le attività di volo alpino.
Presidente
- La parola al Consigliere Venturella.
Venturella (Arc-VA)
- Grazie, Assessore, per
l'illustrazione di tutti gli articoli che la riguardano, che va nel
senso dell'economia dei lavori.
Il nostro emendamento, che vado ad illustrare, prevede
l'abrogazione dell'articolo 32, cioè non l'abrogazione
dell'attività del volo alpino, ma l'abrogazione del fatto che si
dia la possibilità alle società di elitrasporto di vedersi ampliata
la durata dell'attività e il periodo. Vorrei ricordare cosa succede
nell'arco alpino, facendo riferimento a zone a noi molto vicine.
Provincia autonoma di Trento: questa provincia ha una legge che
disciplina il volo alpino, praticamente ha un articolo solo formato
da 7 commi, il 6° comma dice che è vietato su tutto il territorio
provinciale il trasporto di sciatori con velivoli a motore per la
pratica di eliski. Provincia autonoma di Bolzano: anche qui, 3
articoli; all'articolo 2 si parla di divieti e si dice che il
trasporto di persone con velivoli a motore per la pratica dello sci
e per altre attività sportive nelle zone sciistiche e montane è
vietato su tutto il territorio provinciale.
Non diciamo che la legge regionale n. 15/1988 debba essere
abrogata, diciamo però che non è il caso di ampliare la durata da 6
a 9 ore, non è il caso di ampliare il periodo dal 10 gennaio
portarlo al 20 dicembre perché crediamo che non sia questa la
risposta. Volevo anche introdurre un altro elemento che ha un
risvolto sul fatto dell'opportunità o meno di proporre questi
allargamenti. Crediamo che queste proposte dovrebbero essere almeno
concordate con chi è professionista della montagna, nonostante i
commenti sarcastici del Presidente Caveri, perché dalla lettura di
alcune dichiarazioni di alcuni componenti dell'"UVGAM" - Unione
valdostana guide di alta montagna - non vi erano espressioni di
entusiasmo rispetto a questo ampliamento, anche perché c'è il
problema che se si allarga indiscriminatamente il periodo da 6 a 9
ore pensando che sia tutto uguale, inverno e primavera, non
calcolando che in alcuni casi è impossibile alzarsi in volo,
vediamo in questo articolo la mancanza di volontà di andare a
specificare.
Crediamo che l'eliski presenti dei problemi, abbiamo ricevuto
ieri il numero di rotazioni e di sorvolo ad esempio in una valle
che prima era garantita per lo sci alpinismo, ora di sciatori in
questa disciplina non ce ne sono più - penso alla Valgrisenche -,
perché, per chi ha praticato un po' di sci alpinismo, vedersi
passare sopra l'elicottero che fa circa 3 punte in un giorno quando
tu al massimo ne fai una, è chiaro che avvicina un certo tipo di
clientela molto facoltosa, ma ne allontana un'altra, che è quella
che apprezza la montagna (mi riferisco agli sci alpinisti e agli
escursionisti).
Crediamo che l'articolo 32, in questa situazione climatica
particolare... la legge n. 15 prevede che possa soddisfare le
giuste aspettative di quelli che il Presidente Caveri chiamava "le
guide alpine"; ricordo che sono guide alpine anche i maestri di
sci... comunque chiediamo solo che l'Assessore Pastoret ci ripensi,
non è il caso di ampliare periodo e durata!
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Ho dimenticato prima di ringraziare i
commissari per quanto abbiamo avuto modo di dibattere in
commissione.
Lei mi è simpatico, collega Venturella, abbiamo modo molte volte
di discutere, ma la mia simpatia non può averla spinta ad avere una
visione così ottimistica della mia poca fermezza nelle mie
opinioni! Lei fa bene a presentare questa proposta di abrogazione,
ma lei avrà messo in conto che non è che posso smentirmi accettando
la sua proposta. Se mi avesse chiesto invece di modificare in parte
questi orari, avrei potuto addivenire con lei ad accordare il fatto
che forse si poteva giocare qualcosa sulle ore, soddisfacendo in
parte le sue esigenze e mantenendo abbastanza intatte le ragioni
per le quali ho presentato questa cosa. Così non è stato, ma credo
che due considerazioni vadano fatte, al di là del fatto che non
siamo d'accordo con l'emendamento.
Si è discusso tanto nei giorni passati dei cambiamenti climatici
che impedirebbero di fare chissà quale attività, confidiamo su
questi: essi non consentiranno a questi elicotteri di operare, e
qui uso una parafrasi che ho mediato dalla dichiarazione che lei ha
appena fatto, perché poi mi tira sempre fuori la questione dei
cambiamenti climatici: no neve, no volo, no elicotteri! Detto
questo, al di là di tutte le battute un impegno con lei lo posso
prendere.
L'altro giorno - ho dato i dati - le ore di sorvolo, numero dei
voli; verificheremo se con questa disposizione cosa e quanto
cambierà, perché non sono totalmente insensibile al fatto che a lei
o soprattutto alla collega Squarzino alla quale piace passeggiare
con le ciaspole in una vallata della Valgrisenche gli elicotteri
debbano dare fastidio, però mi consenta di riprendere la sua
introduzione all'inizio della discussione di questa legge sui
Comuni, sul mancato rispetto... È stato proprio dagli operatori
della Valgrisenche e dal Sindaco che è nata questa richiesta,
quindi delle due l'una: o gli argomenti si utilizzano tutti in un
ambito di coerenza o non possono essere utilizzati solo quando
giocano a favore e non essere considerati quando non incontrano il
favore delle idee che si professano.
Onestamente noi faremo una valutazione alla fine della stagione
su come queste cose saranno andate con questa liberalizzazione più
ampia rispetto al volo; poi, siamo disponibili anche a rivedere in
parte alcune disposizioni legate agli orari, non certo
sull'attività del volo!
Presidente
- Pongo in votazione l'emendamento:
Consiglieri presenti: 33
Votanti: 28
Favorevoli: 3
Contrari: 25
Astenuti: 5 (Borre, Fiou, Sandri, Stacchetti, Viérin Marco)
Il Consiglio non approva.
Presidente
- Pongo in votazione l'articolo 32:
Consiglieri presenti: 33
Votanti: 31
Favorevoli: 28
Contrari: 3
Astenuti: 2 (Fiou, Sandri)
Il Consiglio approva.
Presidente
- Pongo in votazione l'articolo 33:
Consiglieri presenti: 30
Votanti e favorevoli: 28
Astenuti: 2 (Frassy, Tibaldi)
Il Consiglio approva.
Presidente
- La parola al Consigliere Ottoz sull'articolo
34.
Ottoz (UV)
- Il 3° comma dell'articolo 34 per chi non era
in commissione, elimina un parametro dal computo per i contributi,
quello della presenza del vivaio giovanile, della consistenza del
vivaio giovanile per i contributi sportivi di alto livello. Ciò non
è giustificato solo dal fatto che esso si è rivelato poco efficace
nel discriminare, quindi non significa che c'è una minore
sensibilità al fatto che le società di alto livello abbiano o no un
vivaio giovanile, bensì deriva dal fatto che 2 "Omnibus" fa fu
eliminata l'incompatibilità di contributi per la medesima attività,
quindi le società di alto livello oggi possono chiedere anche il
contributo per il vivaio giovanile. Dovendo mettere la consistenza
del vivaio da una parte e dall'altra nasceva un problema
applicativo di verifica e di controllo, quindi è stato tolto il
parametro ormai inutile. Per l'alto livello le società presentano
il quadro dell'attività che porta poi alla definizione dei
contributi e l'attività del vivaio viene inserita nella domanda che
fanno per l'attività di livello ordinario che oggi possono
presentare assieme all'altra.
Presidente
- La parola al Consigliere Sandri.
Sandri (GV-DS-PSE)
- Prendo spunto da alcune notizie che
erano emerse nelle settimane scorse da "Il Sole 24Ore", che
evidenziava come la Valle d'Aosta avesse un numero di tesserati
"FISI" straordinario rispetto a tutte le altre Regioni italiane.
Quello che volevo capire dall'Assessore è se da questi meccanismi
di va e vieni rispetto al settore giovanile non fossero emersi dei
dubbi sull'effettiva consistenza dei tesserati delle società
sportive aderenti al "CONI" nazionale.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Confesso che non ho letto l'articolo de
"Il Sole 24Ore", ho già detto qui che non mi baso, per le cose che
faccio, su quanto scrivono i giornali; questo dato, essendomi
ignoto, non so se il rapporto che il collega mi presenta riguarda
in proporzione o in numeri assoluti... immagino in proporzione...
però posso avere dei dubbi sul dato che è stato introdotto, perché
i calcoli sulle proporzioni sono molto relativi.
Abbiamo più di 20.000 persone in Valle che sono iscritte ad una
società sportiva o praticano dello sport, non credo che sia così
"écrasante" la presenza di coloro che appartengono alla Federazione
italiana sport invernali, anzi. È un dato che mi propongo di
verificare e le farò sapere, perché non ho elementi per dirle
quanto sia attendibile. Lei sia gentile, mi faccia avere la copia
de "Il Sole 24Ore" così mi evita di cercarla!
Presidente
- Pongo in votazione l'articolo 34:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 35:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 36:
Consiglieri presenti: 31
Votanti e favorevoli: 28
Astenuti: 3 (Ferraris, Fiou, Sandri)
Il Consiglio approva.
Presidente
- Pongo in votazione l'articolo 37:
Consiglieri presenti: 30
Votanti e favorevoli: 24
Astenuti: 6 (Ferraris, Frassy, Sandri, Squarzino Secondina,
Tibaldi, Venturella)
Il Consiglio approva.
Presidente
- Pongo in votazione l'articolo 38:
Consiglieri presenti: 31
Votanti e favorevoli: 25
Astenuti: 6 (Ferraris, Fiou, Frassy, Sandri, Squarzino
Secondina, Tibaldi)
Il Consiglio approva.
Presidente
- Pongo in votazione la legge nel suo
complesso:
Consiglieri presenti: 32
Votanti e favorevoli: 25
Astenuti: 7 (Ferraris, Fiou, Frassy, Sandri, Squarzino
Secondina, Tibaldi, Venturella)
Il Consiglio approva.
