Classificazione
BILANCIO E CONTABILITA' REGIONALE
FINANZA REGIONALE E LOCALE
Partecipazioni azionarie regionali



Oggetto del Consiglio n. 2933 del 22 novembre 2023 - Resoconto
OGGETTO N. 2933/XVI - Razionalizzazione periodica alla data
del 31 dicembre 2022 delle partecipazioni pubbliche ex articolo 20
del d.lgs. 175/2016. Individuazione delle partecipazioni da
mantenere e da razionalizzare e fissazione degli obiettivi
specifici sul complesso delle spese di funzionamento delle società
controllate, ex articolo 19 del medesimo decreto.
Bertin (Presidente) -
Punto n. 4 all'ordine del giorno.
Ha chiesto la parola il Presidente della Regione, ne ha
facoltà.
Testolin (UV) -
Si tratta di un adempimento di legge
previsto dall'articolo 20 del Testo Unico in materia di Società a
Partecipazione pubblica (TUSP). Con la deliberazione in oggetto si
disamina in generale e si approva la ricognizione di tutte le
partecipazioni possedute dalla Regione alla data del 31 dicembre
2022 e si individuano le azioni di razionalizzazione da porre in
essere. Si individuano per l'anno 2024 e per il successivo triennio
2024-2026 gli obiettivi specifici annuali e pluriennali e sul
complesso delle spese di funzionamento delle società a controllo
pubblico regionale, salvo che per Casino de la Vallée S.p.A. e CVA
S.p.A. e le sue controllate, ovvero il mantenimento di un livello
di spese di funzionamento, ivi comprese quelle per il personale
delle società, che garantisca in ogni caso il rispetto
dell'equilibrio economico di bilancio, il rispetto degli indirizzi
delineati con deliberazione di Giunta regionale 1591 del 14
dicembre 2022 volte a garantire la concreta attuazione dei principi
di pubblicità, imparzialità ed economicità nelle procedure di
reclutamento del personale.
Con specifico riferimento a INVA S.p.A., per la prosecuzione del
processo di reinternalizzazione con conclusione entro il 31
dicembre 2023 di determinati ulteriori servizi attualmente ancora
esternalizzati, previamente individuati di concerto con le
strutture regionali affidatarie del servizio, si stabilisce che le
società evidenzino nella relazione di gestione le azioni dei
risultati ottenuti in merito agli obiettivi individuati.  Si
analizza e si fornisce puntuale risposta alle evidenze riportate
con deliberazione n. 5 del 21 aprile 2023 della Sezione di
controllo della Corte dei conti per la Regione Valle d'Aosta
inerenti al piano di revisione ordinaria delle partecipazioni
redatto nel 2022. Nello specifico si mantengono tutte le società
senza interventi di razionalizzazione.
Per quanto concerne la società Struttura VdA, si è posta
attenzione all'esito del monitoraggio sul compimento degli
adempimenti previsti nel piano pluriennale di risanamento
aziendale. A tale proposito Finaosta ha osservato che anche per
l'esercizio 2022 sono state rispettate le condizioni previste e che
pertanto dai risultati raggiunti dalla società nei tre esercizi
oggetto del piano 2020-2021-2022 è emerso come le misure in esso
contenute abbiano contribuito a riportare l'equilibrio economico
della società e il pieno raggiungimento degli obiettivi prefissati.
Pertanto, alla luce di tali risultanze, rispetto all'ipotizzata
operazione nel tempo valutata di fusione con la società Autoporto
S.p.A., ad oggi tale situazione potrebbe considerarsi superata.
Per quanto concerne la società unica di gestione degli impianti
a fune, pur alla luce dell'elaborazione effettuata dalla società
Deloitte consegnata in data 11 gennaio 2023, si ritiene di rinviare
ogni decisione all'esito degli approfondimenti necessari per
l'assunzione di una scelta informata stante anche il rilevante
impatto sotto ogni profilo coinvolto e tenuto conto che lo studio
presenta elementi di elevata tecnicità, delicatezza e
specializzazione anche a fronte dell'elencazione dei fattori
negativi da tenere in debito conto. Solo a valle di ulteriori
analisi e delle opportune valutazioni potranno dunque essere
assunte le decisioni del caso.
In merito alla società Iseco S.p.A., in relazione a quanto
comunicato da Finaosta, incaricata dell'effettuazione di
valutazioni circa l'opportunità del mantenimento della
partecipazione azionaria, si è ritenuto di rinviare ogni
determinazione in ordine all'eventuale dismissione. Ciò verrà
deciso all'esito delle valutazioni attualmente in corso in merito
al tipo di attività svolta e alla possibilità di perseguimento di
finalità istituzionali da parte della società. Infine, si dà atto
dell'acquisizione da parte di CVA S.p.A. di una partecipazione pari
al 3% di bonifiche Ferraresi, società agricola S.p.A..
Presidente -
Ci sono richieste d'intervento? Ha chiesto
la parola il consigliere Aggravi, ne ha facoltà.
Aggravi (RV) -
Solo per dare contezza del fatto che il
mio gruppo, come è avvenuto in Commissione, si asterrà sul
punto.
Nel corso dei lavori della Commissione abbiamo chiesto una serie
di approfondimenti e delucidazioni che ci sono stati forniti da
strutture competenti, è ovvio che oggi noi stiamo facendo un
esercizio di rendiconto che ha una scadenza molto precedente, tra
l'altro, anche su alcuni passaggi che sono stati citati dal
rapporteur
, dal Presidente, noi abbiamo anche chiesto delle
delucidazioni su quello che è avvenuto in corso di quest'anno,
perché qui stiamo parlando dell'anno passato.
Ci sono alcuni aspetti che sicuramente andranno approfonditi, ne
cito soltanto due: uno che ha già avuto una prima parte di
delucidazione in Commissione, ci sarà sicuramente modo di
approfondirlo ancora, le acquisizioni che il gruppo CVA ha fatto
sul 2022 e sul 2023 le prospettive, e l'altro che rimane un punto
interrogativo e che non è stato oggetto di attenzione diretta in
Commissione, perché qua stiamo parlando del 31 dicembre 2022, ma
che sarà oggetto sicuramente da parte del nostro gruppo di
successiva attenzione: il futuro appunto della partecipazione di
Aosta Factor di cui più di una volta se n'è già parlato anche in
Consiglio ma ad oggi ancora nulla si sa.
Detto questo, confermo il voto di astensione.
Presidente -
Altri interventi? Chiudo la discussione
generale sul punto e, se non ci sono repliche, metto in votazione.
La votazione è aperta. La votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
Il Consiglio approva.
