Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1831 del 14 febbraio 1991 - Resoconto
OGGETTO N. 1831/IX - Comunicazioni del Presidente della
Giunta.
Presidente: Ha chiesto la parola il Presidente della Giunta,
Bondaz; ne ha facoltà.
Bondaz (DC)
: Della situazione
dell’Ilva-Cogne e delle questioni con
L’Enel parlerò rispondendo alle interpellanze ed
interrogazioni presentate dai signori Consiglieri.
Mi corre l’obbligo di dire che, in data 5
febbraio 1991, il Presidente del tribunale di Aosta, su istanza
degli organi societari, ha nominato liquidatore della società per
azioni Centrale Laitière de la Vallée d’Aoste, il
commercialista dott. Carlo Basso di Torino, che si è già messo al
lavoro ed ha sentito in modo informale gli azionisti e gli
amministratori della società in questione.
Questa Presidenza auspica una rapida definizione della
liquidazione della società, in modo da poter affrontare con
chiarezza gli annosi problemi legati alle difficoltà di
funzionamento delle attività di raccolta e di distribuzione del
latte fresco.
A partire da lunedì 4 febbraio, sono entrate in vigore le
disposizioni finalizzate alla separazione del flusso dei TIR in
transito comunitario, da quelli soggetti a sdoganamento e controlli
per visita sanitaria. Con le nuove disposizioni, concordate con
l’amministrazione delle dogane e sulla base della
nuova segnaletica, predisposta dall’assessorato
regionale ai lavori pubblici, da lunedì 4 febbraio i TIR in
transito comunitario non saranno più costretti ad entrare
nell’autoporto, ma potranno transitare direttamente
sulla strada regionale, ove saranno previsti controlli a campione
da parte di funzionari delle dogane. Con questi interventi
dovrebbero essere evitati i rallentamenti sull’asse
stradale regionale.
La Corte Costituzionale, nell’esaminare il
ricorso promosso dalla regione Piemonte per conflitto di
attribuzione, a seguito dell’ordinanza del
Presidente della Giunta regionale in data 15 marzo 1990 n. 342, con
la quale è stato disposto il divieto di introduzione nel territorio
della Valle d’Aosta di ovini e caprini provenienti
da altre regioni italiane, ha evidenziato che
l’ordinanza del Presidente della Giunta costituisce
un cattivo esempio del potere previsto dall’articolo
32, terzo comma, della legge n. 833/1978, il quale conferisce, al
Presidente della Giunta regionale, la facoltà di adottare ordinanze
di carattere contingente ed urgente in materia di polizia
veterinaria, aventi un’efficacia estesa al
territorio regionale.
A giudizio della Corte Costituzionale, tale ordinanza si risolve
in un esercizio illegittimo, che comporta una menomazione
all’autonomia, costituzionalmente garantita alle
altre Regioni, e si pone in contrasto con l’articolo
120 della Costituzione, dal momento che ostacola la libera
circolazione di beni fra le regioni e favorisce un arbitrario
privilegio a favore di alcune di esse.
La Corte Costituzionale ha, dunque, dichiarato, che non spetta
alla Regione Valle d’Aosta adottare ordinanze
dirette a vietare l’introduzione di ovini e caprini
provenienti da altre Regioni italiane.
Nei giorni scorsi, sono stati siglati importanti accordi fra le
delegazioni di parte pubblica e delegazioni di parte civile e
sindacale:
1°) l’applicazione dell’articolo 8
della legge regionale n. 24 ottobre 1989, n. 68, sul diritto allo
studio;
2°) regolamentazione del lavoro straordinario di cui
all’articolo 9 della legge regionale 24 ottobre
1969, n. 68;
3°) regolamentazione del lavoro straordinario e
dell’orario di lavoro settimanale del personale
appartenente alle qualifiche dirigenziali e vicedirigenziali. Per
quanto concerne tali qualifiche, è all’esame del
Consiglio regionale un disegno di legge, già oggetto di discussione
in sede di II Commissione consiliare.
Presidente:
Ha chiesto la parola il Consigliere Andrione;
ne ha facoltà.
Andrione (UV):
L’accenno fatto dal
Presidente della Giunta all’Enel, mi permette di
chiedere perché non sono state impugnate davanti alla Corte
Costituzionale, come ha fatto il Trentino-Alto Adige,la legge 9
gennaio 1991, n. 9, "Norme per l’attuazione del
nuovo piano energetico nazionale...", e la legge 9 gennaio 1991, n.
10, "Norme per l’attuazione del piano energetico
nazionale in materia di uso razionale dell’energia e
di risparmio energetico...".
Vorrei chiedere inoltre se la Giunta intende presentare un
progetto di legge specifico, in base alle competenze della Regione,
in materia di energia.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC)
: Sarò altrettanto breve. E’
praticamente in fase di definizione un progetto di legge specifico
in materia di energia che verrà presentato in Consiglio regionale.
Del resto, già la precedente amministrazione aveva intrapreso dei
lavori al riguardo.
Per quanto riguarda la legge sul piano energetico nazionale,
abbiamo incaricato il nostro legale a Roma di esaminare se sia
opportuno o meno avviare un ricorso alla Corte Costituzionale.
***
