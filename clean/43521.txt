Classificazione
ASSISTENZA SANITARIA E OSPEDALIERA



Oggetto del Consiglio n. 834 del 22 luglio 2021 - Resoconto
OGGETTO N. 834/XVI - Approvazione di mozione: "Inserimento
nei LEA aggiuntivi regionali dell'esenzione per le terapie
farmacologiche delle pazienti affette da endometriosi negli stadi
clinici di I e II grado".
Bertin (Presidente) -
Proseguiamo con la mozione al punto
n. 37 all'ordine del giorno. Comunico che alla fine dei lavori di
questa mattina verrà convocata una Conferenza dei Capigruppo per
organizzare i lavori della prossima settimana. Per l'illustrazione
della mozione il collega Manfrin a cui passo la parola.
Manfrin (LEGA VDA) -
L'endometriosi è una patologia che
colpisce l'endometrio, cioè la mucosa che normalmente riveste la
cavità uterina. Nelle donne che soffrono di tale patologia si ha la
presenza di endometrio all'esterno dell'utero, perché questa mucosa
esce dalle tube e può finire negli altri organi pelvici, come la
vescica e l'intestino. In alcuni casi piuttosto gravi sono state
rilevate tracce di endometrio nel fegato, nel diaframma, nella
pleura e nel polmone. Tale patologia è una malattia altamente
invalidante. Le donne che ne soffrono riferiscono dolore mestruale
persistente e cronico, con un aggravamento durante il periodo del
ciclo. Il dolore viene percepito anche durante i rapporti sessuali
e, nei casi di endometriosi profonda e infiltrante, anche durante
la defecazione.
In Italia sono affette da endometriosi il 10/15 percento delle
donne in età riproduttiva e la patologia interessa circa il 30/50
percento delle donne infertili o che hanno difficoltà a concepire.
Le donne con diagnosi conclamata sono almeno tre milioni. Il picco
si verifica tra i 25 e i 35 anni, ma la patologia può comparire
anche in fasce di età più basse. La diagnosi arriva spesso dopo un
percorso lungo e dispendioso, il più delle volte vissuto con gravi
ripercussioni psicologiche per la donna, che spesso non viene
creduta nel momento in cui riferisce dolori mestruali costanti.
L'endometriosi è causa anche di subfertilità o infertilità nel
30 o 40 percento dei casi e l'impatto della malattia è alto ed è
connesso alla riduzione della qualità della vita e ai costi diretti
e indiretti. Una limitata consapevolezza della patologia è causa
del grave ritardo diagnostico, valutato intorno ai sette anni. Una
pronta diagnosi e un trattamento tempestivo possono migliorare la
qualità della vita e prevenire l'infertilità.
L'endometriosi è inserita nell'elenco delle patologie croniche
invalidanti solamente negli stadi clinici più avanzati, il moderato
o terzo grado e il grave o quarto grado, riconoscendo a queste
pazienti il diritto a usufruire in esenzione di alcune prestazioni
specialistiche e di controllo. Ma anche le donne affette da tale
patologia che rientrano nei primi due stadi clinici, che includono
lesioni sottili di piccole dimensioni ma comunque fortemente
dolorose, devono spesso affrontare spese non indifferenti.
Tra i trattamenti proposti per l'endometriosi abbiamo infatti
l'uso dell'estroprogestinico o del solo progestinico che sono
capaci di migliorare il quadro sintomatologico, in quanto
aboliscono la stimolazione ormonale e la crescita degli impianti
endometriosici. Tali farmaci di ultima generazione, che devono
essere assunti a ciclo continuo, sono però altamente onerosi per le
pazienti che sono affette da tali patologie e vengono assunti anche
da pazienti che si trovano in stadi clinici considerati non severi.
Il farmaco Visanne, ad esempio, uno degli ultimi progestinici in
commercio, deve essere assunto a ciclo continuo dalle pazienti,
ogni scatola costa 39 euro a cui si aggiungono i costi delle visite
ginecologiche frequenti e degli esami del sangue per verificare
l'andamento della malattia.
Per questo motivo oggi siamo qui in aula con questa mozione a
chiedere alla Giunta regionale di valutare l'inserimento nei LEA
aggiuntivi regionali dell'esenzione dal pagamento delle terapie
farmacologiche necessarie a fermare la crescita degli impianti
endometriosici nelle pazienti affette da endometriosi negli stadi
clinici di primo e di secondo grado.
Presidente -
La discussione generale sulla mozione è
aperta. Qualcuno vuole intervenire? Se non c'è nessuno che vuole
intervenire, chiudo la discussione generale. Per il Governo
l'assessore Barmasse, ne ha facoltà.
Barmasse (UV) -
Con riferimento all'oggetto della
mozione, si condivide l'importanza della patologia endometriosica,
sia per l'elevata incidenza fra le donne giovani, sia per il
rischio di infertilità e di dolore pelvico cronico che la medesima
comporta. L'endometriosi è una malattia benigna cronica e
ricorrente, caratterizzata dalla presenza e dalla proliferazione
del tessuto endometriale al di fuori della cavità uterina. Il
tessuto endometriosico è estrogeno-dipendente, va incontro a
processi infiammatori acuti e cronici che coinvolgono più organi,
non solo pelvici.
Trattandosi di condizione cronica e progressiva, l'endometriosi
richiede un
management
prolungato. La prevalenza
dell'endometriosi nella popolazione nazionale si attesta intorno al
5/10 percento delle donne in età riproduttiva. Nel contesto
valdostano si stima che la prevalenza, comprendente sia i casi
accertati che misconosciuti, oscillino in un intervallo di 300 o
600 episodi. È tuttavia da precisare che, data la difficoltà
clinica della diagnosi di tale patologia, vi è sicuramente una
rilevante sottostima nella popolazione generale.
Il
gold
standard per la diagnosi rimane tutt'ora
l'approccio chirurgico, che però presenta una notevole invasività,
pertanto la diagnosi clinica o strumentale gioca un ruolo di
rilievo nell'inquadramento di tale patologia. Le linee guida
nazionali e internazionali raccomandano fortemente l'uso della
terapia medica soprattutto negli stadi iniziali, in quanto si
ottiene un significativo controllo della sintomatologia algica. Non
solo, la terapia medica è indicata anche per lunghi periodi dopo la
chirurgia, in quanto permette di ridurre il rischio di recidiva
ovarica a distanza.
In base ai dati della letteratura scientifica possiamo affermare
che, data l'efficacia della terapia farmacologica progestinica ed
estroprogestinica nella patologia endometriosica, l'erogazione
nell'ambito dei LEA aggiuntivi regionali della terapia
farmacologica in regime di esenzione può essere un'azione con una
rilevante ricaduta in senso positivo sulla popolazione femminile
valdostana. Per cui propongo alla maggioranza di approvare questa
mozione.
Presidente -
Qualcun altro vuole intervenire? Altrimenti
mettiamo in votazione la mozione. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità la mozione.
C'è una richiesta di intervento, per mozione d'ordine? Il
consigliere Manfrin ne ha facoltà.
Manfrin (LEGA VDA) -
Solo per chiedere una breve
sospensione per una riunione di gruppo.
Presidente -
Sospensione concessa.
La seduta è sospesa dalle ore 11:15 alle ore 11:39.
