Classificazione
ASSISTENZA SOCIALE
Asili nido



Oggetto del Consiglio n. 1026 del 17 novembre 2021 - Resoconto
OGGETTO N. 1026/XVI - Interrogazione a risposta immediata:
Azioni poste in essere per evitare la chiusura dell'asilo nido
interaziendale Bibolo di Pollein.
Bertin (Presidente) -
Passiamo al punto 6.01 dell'ordine
del girono. Per l'illustrazione consigliere Perron, ne ha
facoltà.
Perron (LEGA VDA) -
A testimonianza del fatto che da
questa parte ci interessano i problemi reali delle famiglie e dei
lavoratori, che poi uomini o donne che siano, dipende dai settori,
e ci interessano invece molto meno gli slogan ideologici, abbiamo
ricevuto segnalazioni da molte famiglie valdostane, sono più di
venti in questo caso, e segnalazioni anche preoccupate dalle
lavoratrici del settore, riguardo la possibile chiusura dell'asilo
interaziendale Bibolo di Pollein, a partire dal 23 dicembre.
Questo, in corso d'anno, è una cosa che produrrebbe un'inevitabile
riduzione della disponibilità dei posti che sono già limitati,
sebbene guardando i dati la Valle d'Aosta su queste questioni ha
una buona percentuale riguardo anche alle percentuali stabilite
dall'Unione europea, oltre il 33 percento, ma rimangono delle
criticità riguardo ai posti sugli asili nidi.
Chiediamo al Governo regionale per sapere se tali segnalazioni
corrispondono al vero, in caso affermativo quali siano le azioni
poste in essere dall'Amministrazione regionale per scongiurare la
paventata chiusura della struttura e, aggiungo, se sia stata fatta
una valutazione di tipo economico per quel che riguarda il
mantenimento della struttura stessa.
Presidente -
Per la risposta l'assessore Barmasse.
Barmasse (UV) -
La Regione negli ultimi anni ha
contribuito a titolo sperimentale, attingendo a fondi statali, alle
spese di funzionamento di Bibolo, tenuto conto della particolarità
del servizio reso in favore dei bambini dei lavoratori operanti
nelle aziende convenzionate, oltre che di commercianti e artigiani.
Servizio caratterizzato in particolare per l'elevata flessibilità
degli orari, in un'ottica di conciliazione tra tempi di cura e
tempi di lavoro e per l'accesso anticipato rispetto alle strutture
pubbliche di bambini a partire dai tre mesi di età. Tuttavia, il
fondo nazionale politiche sociali in base al quale è stato finora
concesso tale contributo non permette più, a partire dall'annualità
in corso, il finanziamento di servizi per la prima infanzia, come
comunicato alla cooperativa sociale Etnos per le vie brevi nei
primi mesi dell'anno.
Nei primi giorni di novembre i responsabili della Cooperativa
Sociale Etnos, ente gestore dell'asilo nido interaziendale Bibolo,
hanno preso contatti con i dirigenti del dipartimento politiche
sociali per comunicare, stanti le difficoltà economiche nel corso
del corrente anno, anche a seguito delle maggiori spese sostenute
per l'attuazione dei protocolli Covid, l'imminente chiusura della
struttura.
L'Amministrazione regionale comunque, riconosciuto il ruolo che
Bibolo ha esercitato in questi anni, anche per la peculiarità del
servizio offerto, sta studiando soluzioni che siano legittime e
percorribili per risolvere il problema relativo all'annualità 2021.
Rispetto alle annualità future, stanti le prime risultanti della
ricognizione relativa ai fabbisogni di posti asilo nido, che
confermano quanto già rilevato in passato, ossia una insufficienza
di posti rispetto alle richieste delle famiglie, occorrerà valutare
nell'immediato l'ampliamento del numero di posti di asili nido
finanziabili con risorse pubbliche, mediante convenzionamento tra
enti pubblici gestori e strutture private, previo reperimento di
adeguate risorse finanziarie aggiuntive rispetto agli attuali
stanziamenti di bilancio.
A lungo termine inoltre, come previsto dall'obiettivo n. 4
dell'agenda ONU, entro il 2030 sarò necessario garantire a tutti i
bambini l'accesso a un'istruzione e a una formazione adeguata alle
loro esigenze e al contesto in cui vivono, riconducendo i nidi e i
servizi integrativi per la prima infanzia alla sfera educativa,
piuttosto che al comparto assistenziale, come previsto dalla legge
n. 107 del 2015e dal decreto legislativo 65 del 2017.
In tale ottica anche la bozza del Piano salute e benessere
sociale che prevede la transizione, secondo quanto previsto dalle
linee guida pedagogiche per il sistema integrato 0-6 anni,
approvate dalla Commissione nazionale del Ministero dell'Istruzione
in data 30 marzo 2021, attraverso la concertazione delle diverse
fasi di attuazione del modello con i vari attori coinvolti
nell'ambito di tavoli di lavoro integrati, Regione, Sovraintendenza
agli studi, sistema degli enti locali, organizzazioni sindacali, la
definizione dei finanziamenti e destinazione delle relative risorse
per l'ampliamento, consolidamento e qualificazione del sistema
integrato di educazione e istruzione 0-6 anni, per garantire le
effettive condizioni di accessibilità ai servizi educativi, con
l'obiettivo tendenziale di raggiungere il 75 percento di copertura
dei comuni. La revisione della normativa regionale al fine
dell'adattamento al sistema integrato di educazione e istruzione
0-6 anni.
Presidente -
Consigliere Perron.
Perron (LEGA VDA) -
Se ho capito bene dalla risposta, si
stanno valutando delle soluzioni per l'anno in corso, giusto?
Quindi accogliamo favorevolmente questa risposta. La preoccupazione
ovviamente è per l'anno già avviato: molte famiglie ci hanno
segnalato che si trovano in evidenti problemi per la gestione dei
bambini.
Tra l'altro, anche riguardo agli asili aziendali e
interaziendali, una realtà come la nostra in Valle d'Aosta con
piccole e microimprese, ha più difficoltà a garantirsi spazi di
questo tipo, piuttosto che situazioni come il Piemonte o la
Lombardia sui quali sono avanti. Quindi accogliamo con piacere la
sua risposta, grazie.
Presidente -
Consigliere Baccega.
Baccega (GM) -
Trenta secondi soltanto per sottolineare
che anche noi avevamo l'intenzione di presentare una interrogazione
con risposta immediata, ma di fatto è successo che nel percorso tra
gli uffici la cosa non è stata trasmessa al Consiglio, pertanto -
so che nella Conferenza dei Capigruppo hanno approfondito questa
tematica - avevamo fatto un'interrogazione dello stesso tenore.
Ringrazio i colleghi della Lega che mi danno questo breve
spazio.
Condivido quello che ha detto il collega Perron, nel senso che
se c'è la volontà di andare nella direzione di sistemare l'anno
scolastico e poi valutare in futuro anche una serie di interventi
economici, per mantenere questo servizio che è fondamentale per le
famiglie, per i lavoratori, per coloro che lavorano e quant'altro.
Quindi ringrazio e siamo lieti di questa nuova apertura.
Presidente -
Come anticipato alla Conferenza dei
Capigruppo di ieri, l'Assessore Sapinet dalle ore 11:00 è collegato
in videoconferenza con il Ministro, insieme agli altri assessori
regionali, pertanto anticipiamo il punto n. 8 all'ordine del giorno
e riprenderemo poi, quando l'assessore Sapinet sarà presente, il
punto n. 7.
