Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3838 del 21 ottobre 1992 - Resoconto
OGGETTO N. 3838/IX Attività degli organi sociali della
Società Autostrade Valdostane in ordine alla situazione finanziaria
e allo svincolo di Plan Signayes.
(Interrogazione)
Presidente Do lettura dell'interrogazione presentata dal
Consigliere Riccarand ed iscritta al punto 13 dell'ordine del
giorno.
Interrogazione Richiamata l'interpellanza presentata lo
scorso 10 settembre in merito alla situazione azionaria e
finanziaria della SAV SpA;
Ricordato che il Presidente della Giunta rispondendo a tale
interrogazione aveva affermato che ci sarebbe stata nei primi
giorni di ottobre 1991 una Assemblea dei Soci della SAV SpA che
avrebbe potuto portare a maggiori chiarimenti sulla situazione
della Società;
Rilevato che non è finora stato chiarito a chi sono finite le
quote azionarie cedute dall'Istituto Bancario San Paolo di Torino e
dall'Istituto Mobiliare Italiano, che costituiscono il 12 percento
del capitale SAV;
Rilevato, infine, che non vi è nessuna notizia sulle iniziative
che si intendono assumere in merito alla costruzione del raccordo
del Gran San Bernardo e al problema di Signayes;
il sottoscritto Consigliere regionale del Gruppo Verde
Alternativo
interroga
la Giunta regionale per sapere:
1) se si è svolta regolarmente l'Assemblea dei Soci della SAV
SpA prevista per i primi giorni di ottobre e quali decisioni ha
assunto in merito alla situazione finanziaria della Società, alle
partecipazioni azionarie, al problema della variante di
Signayes;
2) se è vero che le quote azionarie dell'Istituto Bancario San
Paolo di Torino e dell'Istituto Mobiliare Italiano sono state
cedute al Gruppo Ligresti che già controlla la Sina SpA, principale
azionista della SAV;
3) quali iniziative sono state assunte in merito alla variante
di Signayes in modo da eliminare lo svincolo di Plan Signayes e
salvaguardare l'edificio della Faverge.
Presidente
Ha chiesto la parola il Presidente della
Giunta, Lanivi; ne ha facoltà.
Lanivi (GM)
Risponderò alle prime due domande, mentre
alla terza risponderà l'Assessore Vallet.
L'assemblea della SAV SpA si è svolta il 12 ottobre 1992 ed ha
deliberato all'unanimità dei presenti l'acquisto di azioni proprie,
poste a disposizione da azionisti privati regolarmente iscritti al
libro soci, nella misura del 6 per cento del capitale sociale,
sufficiente a mantenere senza alcun dubbio la maggioranza pubblica
nella società.
L'operazione di acquisto di azioni consentirà alla SAV di
ottenere dal Ministro del Tesoro la certificazione della garanzia
dello Stato sullo stipulando mutuo per il finanziamento del
raccordo A5 (Autostrada e Strada Statale 27 del Gran San
Bernardo).
Da informazioni assunte, che si riferiscono alla data del 19
ottobre, risulta che l'acquisto delle azioni è già stato effettuato
dai soci Cervino SpA (quattro per cento) e Sima SpA (due per
cento).
Rispondendo alla seconda domanda posso dire che le azioni
dell'Istituto Bancario San Paolo di Torino e dell'Istituto
Mobiliare Italiano, corrispondenti al dodici per cento del capitale
sociale, vennero in effetti cedute nel 1985 dai suddetti istituti
alla Società Autostrada Torino-Milano SpA. Tale passaggio di azioni
è però nullo e inopponibile dalla SAV, in quanto avvenuto senza il
rispetto da parte degli istituti venditori del diritto di
prelazione stabilito dallo statuto sociale, tant'è vero che dello
stesso trasferimento non è mai stata chiesta né operata
l'iscrizione nel libro dei soci della SAV.
La SpA Torino-Milano è indirettamente partecipata dalla Premafin
SpA nella misura del 46 per cento. Risulterebbe che l'ingresso del
Gruppo Ligresti nell'Autostrada Torino-Milano sia di epoca
successiva alla predetta vendita di azioni SAV da parte dei citati
istituti bancari.
Presidente
Ha chiesto la parola l'Assessore ai lavori
pubblici, Vallet; ne ha facoltà.
Vallet (UV)
Rispondo al terzo quesito. Non ho grosse
novità da annunciare al Consigliere Riccarand rispetto a quanto gli
ho già detto in via breve alcune settimane fa.
Nel corso di un incontro, che ho avuto circa tre settimane fa
con gli ingegneri Christillin, direttore della SAV, e Allocco,
responsabile della progettazione della Sima, mi è stato assicurato
che gli stessi stavano predisponendo il progetto delle modifiche
definite dal gruppo tecnico che era stato nominato a luglio, dopo
la riunione di Roma con la Direzione Anas.
La settimana scorsa ho sollecitato con lettera la Società a
fornire copia dei progetti, in modo da poterli esaminare ed
esprimere in merito un giudizio compiuto.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Le risposte date dal Presidente della
Giunta e le notizie apparse sugli organi di informazione in queste
ultime settimane consentono di avere un quadro un po' più definito
della composizione azionaria della SAV e delle caratteristiche dei
principali azionisti.
Risulta che questa società è stata a lungo controllata di fatto
dal Gruppo Ligresti e Gavio, che, tanto per intenderci, da una
parte ha come punto di riferimento l'impresario Ligresti,
attualmente in carcere a Milano per l'inchiesta "mani pulite", e
dall'altra il Gruppo Gavio, il cui titolare è attualmente
latitante, sempre per inchieste su appalti e affari vari.
Il Gruppo Ligresti e Gavio controllava quindi sostanzialmente la
SAV e probabilmente la controlla ancora, avendo il controllo del 30
per cento della SAV tramite la società Sima, che è controllata
dalla società Autostrada Torino-Milano, e poi perché aveva
acquisito ormai da anni il 12 per cento direttamente della SAV,
tramite le quote del San Paolo e dell'IMI.
Tale gruppo controllava quindi il 30 per cento della Sima più il
12 per cento dell'IMI e del San Paolo, cioè praticamente il 42 per
cento della SAV. Pertanto, non solo era di gran lunga l'azionista
di maggioranza - se ricordo bene, la quota della Regione era del 27
per cento - ma con la sia pur minima alleanza con qualsiasi altro
socio privato poteva di fatto controllare la società.
Credo che questo sia stato il motivo fondamentale per cui il
Ministero del Tesoro ha poi bloccato la garanzia sul mutuo
richiesto dalla SAV.
Ci troviamo di fronte ad una composizione azionaria che in
questi anni non è stata assolutamente chiara. Com'è possibile, io
mi chiedo, che in tutti questi anni - il passaggio di azioni è del
1985, come ha detto il Presidente, o del 1986, come detto dal
presidente della SAV in pubbliche dichiarazioni riportate dai
giornali - si sia andati avanti senza che ciò comparisse nel libro
dei soci, quando da una parte nel libro dei soci continuavano a
comparire Società come il San Paolo e l'IMI, mentre nel taccuino
degli azionisti risultava molto chiaramente che l'Autostrada
Torino-Milano controllava il 12 per cento della SAV.
Evidentemente quella situazione era stata fatta appositamente
per ingannare qualcuno e per nascondere la reale situazione
azionaria della SAV, cioè per nascondere chi deteneva l'effettivo
controllo della società.
In questi anni si sono verificate cose molto strane, perché la
società ha operato sulla tangenziale di Aosta e sul Raccordo per il
Gran San Bernardo in un modo che lascia spazi e margini a grandi
perplessità.
Tanto per intenderci, in questi anni la SAV ha fatto fare tutte
le opere di progettazione della tangenziale di Aosta e del Raccordo
per il Gran San Bernardo alla Società Autostrade Torino-Milano,
quindi in pratica Ligresti ha affidato a se stesso, cioè ad
un'altra sua società, tutti i compiti di progettazione, che sono
stati pagati anche dall'Amministrazione regionale a carissimo
prezzo.
Su questi progetti e su questi tronchi, quando si è trattato di
passare all'affidamento o all'aggiudicazione dei lavori, abbiamo
ritrovato a lavorare le imprese del Gruppo Ligresti e Gavio, cioè
abbiamo trovato Itinera, l'Incisa, la B&V, la Grassetto...
Naturalmente abbiamo trovato anche la parte locale, soprattutto
Follioley e Freydoz, ma sostanzialmente abbiamo trovato tutte le
società che fanno parte del Gruppo Ligresti e Gavio, che ha un modo
di comportarsi del tutto spregiudicato ed anche al di fuori dalla
legge.
Io credo che sia necessaria una riflessione sulla situazione che
si è creata, anche perché non mi pare che la decisione della SAV di
acquistare azioni proprie per il 6 per cento possa risolvere la
situazione.
Vengo poi a sapere che il 4 per cento di tali azioni è stato
acquistato dalla Cervino ed il 2 per cento dalla Sima. Vorrei
sapere chi ha comprato queste azioni, cioè qual è il socio SAV che
ha comprato il 4 per cento della Cervino ed il 2 per cento della
Sima, altrimenti non si capisce chi è che ha aumentato il suo
capitale e quale sostanziale modificazione c'è stata.
Mi sorprende anche che noi abbiamo in questa società la bellezza
di otto o nove rappresentanti della Regione, compreso il
presidente, che, invece di rappresentare gli interessi della
Regione, rappresentano soltanto gli interessi di alcuni partiti,
perché non è possibile che queste persone non si siano rese conto
in questi anni della situazione pasticciata in cui si trovava
questa società, in contrasto persino con le norme dello statuto
stesso della SAV, che prevede molto chiaramente che i soci di serie
"A" e di serie "B", cioè quelli pubblici o comunque di rilevanza
pubblica, devono sempre avere la maggioranza delle azioni rispetto
a quelli di serie "C", che invece da parecchi anni ormai avevano il
controllo della società, capovolgendo completamente i princìpi
statutari e qualsiasi discorso serio nella gestione della
società.
Noi abbiamo lì un presidente e degli amministratori nominati
dalla Regione, che però non vedevano o fingevano di non vedere.
La situazione non è assolutamente chiara ed io chiederei al
Presidente della Giunta di farsi dire con precisione chi ha
acquistato il 6 per cento delle azioni...
(...interruzione...)
... Sì, la SAV stessa, ma la SAV è una società composta da tanti
azionisti. Evidentemente se c'è qualcuno che ha venduto, ci deve
essere qualcuno che ha comprato, per cui occorre sapere chi ha
comprato quel 6 per cento di azioni, per capire esattamente come si
è modificato il rapporto.
Per quanto riguarda la variazione del progetto, le cose vanno
per le lunghe. Purtroppo noi ci troviamo di fronte ad un progetto
di raccordo per il Gran San Bernardo che non è stato fatto per
rispondere agli interessi della comunità valdostana, ma per
rispondere agli interessi speculativi della SAV sulla progettazione
e sulla costruzione. Opere per circa 300 miliardi sono state tutte
assegnate senza gara d'appalto, ma attraverso una semplice
trattativa privata. Non so se ci rendiamo conto delle dimensioni di
questa vicenda.
Poiché credo che l'Amministrazione regionale abbia in mano tutte
le carte per costringere la SAV a modificare il progetto, chiedo
che la Regione solleciti la SAV a presentare i progetti di variante
più volte richiesti e spero che gli stessi siano organici e
conformi alle richieste del Consiglio regionale, del Consiglio
comunale di Aosta, della frazione di Signayes e della Comunità
montana Grand Combin.
