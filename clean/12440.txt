Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3356 del 6 maggio 1992 - Resoconto
OGGETTO N. 3356/IX Violazione della competenza legislativa
primaria della Regione in materia urbanistica.
(Interpellanza)
Presidente
Do lettura dell'interpellanza in
oggetto.
Interpellanza Il Governo italiano ha approvato, lo scorso
mese, un decreto legge omnibus all'interno del quale è stato
introdotto un articolo importante in materia urbanistica. Si tratta
dell'articolo 3 del decreto-legge 1 marzo 1992, n. 195 che
introduce il silenzio-assenso delle regioni nell'approvazione dei
Piani regolatori generali dei comuni e di altri strumenti
urbanistici. L'articolo 3 del citato decreto-legge prevede infatti
la tacita approvazione degli strumenti urbanistici dei comuni
qualora le regioni non si pronuncino entro 180 giorni dalla loro
adozione.
L'introduzione del silenzio-assenso sugli strumenti urbanistici
costituisce un notevole indebolimento dei poteri d'intervento delle
regioni e rende ancora più difficile una pianificazione attenta
alla tutela dei beni ambientali e culturali.
Per quanto riguarda la Valle d'Aosta, inoltre, la normativa
dell'articolo 3 del decreto-legge costituisce un'evidente
violazione della competenza primaria della Regione autonoma in
materia urbanistica.
Tutto ciò premesso, il sottoscritto Consigliere regionale del
gruppo verde alternativo
interpella
l'Assessore regionale all'urbanistica per sapere:
1) quali valutazioni ha espresso la Giunta regionale
sull'articolo 3 del decreto-legge 1° marzo 1992, n. 195;
2) se è stato presentato ricorso davanti alla Corte
Costituzionale sul citato articolo del decreto-legge 195/92 che
rappresenta un'evidente violazione della competenza in materia
urbanistica della Regione Valle d'Aosta;
3) quali provvedimenti sono stati assunti o si intendono
assumere per dotare la Regione Valle d'Aosta di una normativa
adeguata in materia di procedure per la formazione e l'approvazione
degli strumenti urbanistici comunali.
Presidente
La parola al Consigliere Riccarand.
Riccarand (VA)
Nel mese precedente alle elezioni
politiche il Governo italiano ha approvato un decreto-legge che
contiene vari provvedimenti urgenti. In questo decreto-legge è
compreso un articolo, l'articolo 3, in cui si prevede una modifica
importante rispetto agli strumenti urbanistici.
Questo articolo 3 del decreto-legge 195 del 1° marzo 1992
introduce infatti il principio del silenzio-assenso delle regioni
nell'approvazione dei piani regolatori generali dei comuni e di
altri strumenti urbanistici. In pratica si prevede che, decorsi 180
giorni dalla trasmissione del piano regolatore dal comune alla
regione, qualora non intervenga una decisione esplicita da parte
della regione, il piano deve considerarsi tacitamente
approvato.
E' chiaro che un meccanismo di questo tipo, che introduce
appunto il silenzio-assenso sugli strumenti urbanistici, è uno
strumento molto discutibile e nel nostro caso è anche una
violazione evidente di una competenza normativa che noi abbiamo,
perché noi abbiamo competenza primaria in materia urbanistica e
quindi questa è una normativa che ci viene imposta dall'esterno,
mentre è compito della Regione Valle d'Aosta disciplinare tempi e
procedure in questa materia.
Con questa interpellanza noi vorremmo capire quali sono le
valutazioni della Giunta regionale rispetto all'articolo 3 del
decreto-legge 195 del 1992; se sono stati assunti dei provvedimenti
da parte della Regione per tutelare le nostre competenze anche
ricorrendo davanti alla Corte Costituzionale rispetto
all'illegittimità di questo provvedimento per quanto ci
riguarda.
In terzo luogo chiediamo di sapere quali sono i provvedimenti
che sono stati assunti, o s'intendono assumere, per definire meglio
l'iter e le procedure per quanto riguarda la formazione e
l'approvazione degli strumenti urbanistici della nostra
regione.
Infatti l'attuale normativa regionale, che è basata
essenzialmente sulla legge 3 del 60 e sulla legge 14 del 1978, è
piuttosto carente e lascia degli spazi d'incertezza molto evidenti
su cui poi si inserisce con un provvedimento di forzatura questa
normativa dello Stato.
Quindi noi riteniamo da una parte che si debba respingere questo
provvedimento dello Stato, perché ci sembra una violazione delle
nostre competenze e anche un indebolimento delle competenze della
Regione per avere il tempo necessario per esaminare gli strumenti
urbanistici.
Dall'altra parte riteniamo che, contemporaneamente la Regione si
deve dotare di una normativa più aggiornata e più adeguata sia per
quanto riguarda le procedure, sia per quanto riguarda i tempi di
queste procedure di formazione degli strumenti urbanistici.
Si dà atto che alle ore 12,31 presiede il Presidente
Cout.
Presidente
La parola all'Assessore dell'ambiente,
territorio e trasporti, Limonet.
Limonet (DC)
Con riferimento all'interpellanza di cui
all'oggetto si osserva che l'articolo 3 del decreto-legge 1° marzo
1992, n. 195, dispone che gli strumenti urbanistici devono
considerasi approvati per silenzio-assenso, se la regione non
provvede, come diceva giustamente l'interpellante, alla loro
approvazione entro il termine massimo di 180 giorni.
Alla data attuale non risulta che il decreto-legge sia stato dal
Parlamento convertito in legge, il termine ultimo di 60 giorni
scadeva il 4 maggio, ed è pertanto probabile la sua decadenza.
Naturalmente non se ne esclude peraltro la sua riproposizione.
Nell'introdurre tale norma, cioè l'articolo 3 del decreto-legge
195/92, richiama l'articolo 9 del decreto-legge 10 novembre 1978,
n. 702, convertito con modificazioni, dalla legge 8 gennaio 1979,
n. 3, che demandava alla regione l'emanazione di norme per
accelerare le procedure per la formazione e l'approvazione degli
strumenti urbanistici e per stabilire, in particolare, il termine
massimo entro il quale la regione deve adottare il provvedimento
definitivo di approvazione dei piani regolatori.
La Regione Valle d'Aosta non ha finora emanato una legge in cui
sia fissato il termine massimo per l'approvazione degli strumenti
urbanistici; le procedure di adozione e approvazione degli
strumenti urbanistici sono disciplinate dalla legge regionale 28
aprile 1960, n. 3 e successive modificazioni ed integrazioni, il
cui articolo 10, in particolare, demanda a un regolamento che non è
stato mai emanato la fissazione delle modalità per la formazione
dei piani regolatori.
Da un punto di vista tecnico si ritiene che una norma statale
che stabilisca che i piani regolatori devono considerarsi approvati
per silenzio-assenso, decorsi appunto i 180 giorni, sia lesiva
della competenza legislativa regionale in materia urbanistica, in
quanto per il suo grado di estremo dettaglio contrasta appunto con
l'articolo 2 dello statuto speciale che pone, quale limite per la
potestà legislativa esclusiva della regione, la sola osservanza
costituzionale e dei principi dell'ordinamento giuridico dello
Stato e il rispetto degli obblighi internazionali, degli interessi
nazionali e delle norme fondamentali delle ricerche economiche e
sociali.
Quanto al merito di tale disposizione, se ne sottolinea la
pericolosità in quanto si dovrebbero considerare approvati e quindi
vigenti ad ogni effetto circa 30 piani regolatori adottati dai
comuni e non ancora approvati dalla Giunta regionale, quindi senza
aver fatto l'opportuno iter.
In proposito si segnala che è in atto un'iniziativa in tutte le
regioni di proporre il ricorso alla Corte Costituzionale avverso la
norma in questione, avanzata appunto dall'Associazione Polis, con
sede in Venezia, di cui eventualmente farò avere l'istruttoria che
ci ha fatto pervenire.
Quanto al terzo punto dell'interpellanza, si sottolinea che una
revisione globale della normativa regionale in materia urbanistica
potrebbe essere appunto avviata in stretta connessione con il piano
territoriale paesistico.
Si segnala infatti che la normativa per il PTP è in fase di
elaborazione e prevede che i piani regolatori debbano appunto
essere ade-guati al piano territoriale stesso.
Si potrebbe pertanto pensare, nella normativa stessa del PTP, o
in una legge successiva all'ap-provazione del PTP, ad una riforma
dell'intera legislazione regionale in materia urbanistica e, più in
particolare, della disciplina relativa alle procedure di formazione
ed approvazione degli strumenti urbanistici. Potrò farti poi
arrivare la proposta del Polis.
Presidente
Ha chiesto la parola il Consigliere
Riccarand.
Riccarand (VA)
Ringrazio l'Assessore per la risposta
che apprezzo, perché sostanzialmente coglie l'importanza e la
pericolosità di questo decreto-legge.
Questo dato credo che sia molto significativo, il fatto che ci
siano circa 30 piani regolatori comunali che stanno facendo il loro
iter, che si considererebbero automaticamente e tacitamente
approvati qualora venisse applicata questa normativa.
Quindi la richiesta che farei all'Assessore è di seguire l'iter
di questo provvedimento, se sarà convertito in legge o se invece
verrà ritirato da parte del Governo, in modo che, meglio se in
accordo con le altre regioni, si possano assumere delle iniziative
di fronte alla Corte Costituzionale per tutelare gli interessi
della nostra regione, ma direi anche in generale delle regioni, per
avere una possibilità di controllo reale sugli strumenti
urbanistici.
Credo anche che sia opportuna questa strada indicata
dall'Assessore, di utilizzare l'occasione del piano territoriale
paesistico per cercare di disciplinare meglio una normativa che
richiede sicuramente una messa a punto per quanto riguarda
procedure e tempistica.
Mi sembra di concordare sugli orientamenti che sono indicati e
concludo quindi con una raccomandazione a seguire l'iter di questo
provvedimento, in modo da non trovarci poi con una norma operativa
che diventi gravemente vincolante rispetto alle nostre potestà.
Presidente
Non vedo presente il Consigliere Bich, che
sarebbe interessato all'oggetto n. 16, possiamo passare al 17, se
il Consigliere Riccarand è d'accordo.
