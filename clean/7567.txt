Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2515 del 14 gennaio 1987 - Resoconto
OGGETTO N. 2515/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Le comunicazioni del Presidente inquadrano
l'attività del Consiglio dal 22 dicembre in poi:
Disegni di legge presentati:
D.L. n. 345, presentato dalla Giunta regionale in data 12.1.1987
concernente: "Concessione della garanzia fideiussoria della Regione
al Consorzio Val Beni s.r.l. a garanzia di aggiudicazione di
fornitura presso il Ministero dei Beni Culturali.
Disegni di legge vistati:
D.L. n. 331, concernente: "Revisione della legge regionale 3
dicembre 1982, n. 85: Norme per la difesa dei boschi dagli
incendi"
D.L. n. 330, concernente: "Interventi regionali per favorire
l'accesso al credito della Cassa Depositi e Prestiti"
D.L. n. 329, concernente: "Rifinanziamento della legge regionale
11 agosto 1976, n. 32 concernente l'adesione della Regione al
Consorzio garanzia fidi fra gli industriali della Vale d'Aosta"
D.L. n. 332: concernente "Rifinanziamento della legge regionale
16 giugno 1978, n. 25 concernente l'adesione della Regione al
Consorzio garanzia fidi fra i commercianti della Valle d'Aosta"
D.L. n. 324, concernente: "Finanziamento per il completamento
dell'ala nuova della casa di riposo per anziani (Ospizio di carità)
in comune di Aosta"
D.L. n. 335, concernente: "Finanziamento di spese nei diversi
settori regionali di intervento e modificazioni alle autorizzazioni
di spesa di leggi regionali in vigore, assunti in coincidenza con
l'approvazione del bilancio di previsione per l'esercizio 1987 e
del pluriennale 1987/1989"
Disegni di legge non vistati: -
Deliberazioni vistate: n. 18
Deliberazioni non vistate: -
Con lettera in data 8 gennaio 1987 il Presidente della
Commissione di Coordinamento ha richiesto chiarimenti sulla
deliberazione n. 2501 del 22 dicembre 1986 concernente: "Proroga
dell'incarico al dipendente regionale Elio PAU di Commissario
regionale nei servizi di controllo sulla gestione appaltata della
Casa da Gioco di Saint-Vincent"
È pervenuta la sentenza della Corte Costituzionale n. 296 in
data 19 dicembre 1986, relativa alla dichiarazione di
incostituzionalità della legge regionale: "Intervento della Regione
sulla partecipazione degli assistiti nelle spese per le prestazioni
di diagnostica strumentale e di laboratorio". Di tale documento
questa Presidenza ha provveduto a trasmettere copia alla
Commissione consiliare competente, alla Giunta ed ai Capi
Gruppo.
In data 13 dicembre 1986 l'Assemblea del Senato ha approvato il
disegno di legge sulle modifiche degli statuti di quattro regioni a
statuto speciale, Valle d'Aosta, Friuli-Venezia Giulia, Trentino
Alto-Adige e Sardegna: il provvedimento, tuttavia, è stato
modificato rispetto al testo originario approvato dalla Camera, per
cui dovrà adesso tornare a Montecitorio per un nuovo esame. Le
modifiche concernono lo stralcio di alcuni articoli (dal sei al
nove) del disegno di legge che prevedevano l'inclusione fra le
competenze legislative delle quattro amministrazioni speciali della
materia relativa all'ordinamento degli enti locali. Questi articoli
dovrebbero adesso essere inseriti in un altro disegno di legge
costituzionale, da valutare più approfonditamente in Commissione.
Il disegno di legge costituzionale di cui si tratta è quello
relativo all'attribuzione alla nostra Regione delle competenze
legislative in materia elettorale.
La Gazzetta Ufficiale n. 1 del 2 gennaio 1987 pubblica la legge
23 dicembre 1986, n. 926, relativa alla proroga al 31 dicembre
1987, del termine per l'esercizio da parte del Governo della delega
per il trasferimento di funzioni amministrative alla Regione Valle
d'Aosta.
RIUNIONI:
Ufficio di Presidenza: 1
Conferenza dei Capi Gruppo e Ufficio di Presidenza: 1
II Commissione allargata ai Capi Gruppo: 1
I - II e III Commissione in riunione congiunta: 1
È mancato nei giorni scorsi il Signor Thiébat Giovanni, per
alcuni anni Amministratore del Comune di Challand-Saint-Victor e
attuale Presidente dell'Associazione Valdostana Partigiani
Autonomi.
Alla famiglia dello Scomparso rinnovo le più sentite
condoglianze.
È pervenuta a questa Presidenza la relazione annuale
sull'attività svolta nell'anno 1986 dell'Ispettorato del Lavoro per
la Valle d'Aosta.
La Direzione del Traforo del Monte Bianco ha trasmesso un
rapporto sull'andamento del traffico nel Tunnel del Monte Bianco
relativo al 1986.
I documenti in questione sono a disposizione dei Consiglieri
eventualmente interessati alla consultazione.
