Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 49 del 27 gennaio 1983 - Resoconto
OGGETTO N. 49/VII - MANCANZA DI UNA IDONEA STRUTTURA DA
DESTINARE ALLA PRATICA DEL MOTOCROSS.-
(Interpellanza).
PRESIDENTE:
Do lettura dell'interpellanza presentata dal
Consigliere Berti.
INTERPELLANZA
VISTO che il motocross è oggi considerato come un vero e proprio
sport;
RILEVATO che per la pratica di tale attività sportiva non è
riservata particolare ed idonea struttura e che gli appassionati
sono il più delle volte costretti ad avventurarsi lungo itinerari
naturali con conseguente oltraggio all'ambiente provocando così un
inquinamento atmosferico ed acustico a danno della suggestiva
natura alpina che dovrebbe invece essere difesa a salvaguardia da
ogni attentato alla sua integrità;
CONSTATATO che da tempo è stato dichiarato chiuso il tracciato
di motocross di Ville sur Sarre;
INTERPELLA
l'Assessore regionale al Turismo, Urbanistica e Beni Culturali
per sapere se è a conoscenza della circostanza e se non intende
intervenire in tempi brevi con soluzioni adeguate e capaci di
soddisfare le attese di giovani che praticano attivamente il
motocross.
PRESIDENTE:
Ha chiesto di illustrare l'interpellanza il
Consigliere Berti, ne ha facoltà.
BERTI - (Art. e Comm. valdostani):
L'esistente campo di
gara di allenamento posto a Ville sur Sarre, quindi anche in una
posizione un po' scomoda, è stato di recente chiuso all'attività
agonistica ed alle prove di coloro che si volevano cimentare in
questa pratica sportiva. Ultimamente vi erano stati dei reclami in
quanto i ragazzi andavano con queste moto a destra ed a sinistra,
in mezzo agli alberi, con notevole danno al patrimonio. I
proprietari d'altronde avevano le loro buone ragioni perché
venivano inquinate le zone ed arrecati dei danni.
In questa interpellanza ho voluto porre il problema
all'Assessore, vista la sua dinamicità nell'espletare le varie
pratiche sia sportive che turistiche, e vorrei sapere se in questa
disciplina ha preso dei contatti, ha avuto qualche incontro, in
modo da potere in tempi brevi predisporre o comunque dare inizio
alla ricerca di un analogo campo in zona anche più confacente e più
vicina alla città, che sia praticabile non solo nei mesi estivi, ma
con una strada percorribile durante tutto l'arco dell'anno.
Si dà atto che dalle ore 10,19 presiede il Vice Presidente
Mappelli.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
Intanto va ricordato che il piano
concernente le infrastrutture turistiche sportive, approvato da
questo Consiglio 1'11 giugno 1981, a proposito di infrastrutture
come quelle che adesso ha citato il Consigliere Berti, parlava di
ipotesi: quindi si ipotizza un tracciato per le gare
motociclistiche fuoristrada. Non è prevista la realizzazione,
trattandosi di un discorso ancora da vedere. Ho avuto un incontro
con la Federazione Motociclisti Italiana che sollecitava questo
tipo di intervento, hanno presentato anche un progetto;
nell'incontro è stato concordato in sostanza che vi erano tre
adempimenti prioritari: il primo era quello che doveva
eventualmente ricercarsi un terreno idoneo che fosse lontano dalle
zone abitate, evidentemente non agricolo, quindi non utilizzato,
perché non si può sottrarre terreno agricolo per una pratica che è
comunque sempre sportiva, ed infine doveva essere ubicato in zona
che non comportasse il rischio dell'inquinamento acustico.
Si sono quindi fatti carico della ricerca di un'area che non è
facile perché la superficie e la morfologia del terreno regionale
non lasciano spazi enormi a disposizione, e tanto più spazi lontani
dalle zone abitate, in grado di poter ospitare un crossodromo.
Siamo ancora in questa fase di indicazione di una eventuale area
idonea a questo tipo di attrezzatura sportiva.
Quando il Consigliere Berti chiede in tempi brevi e con
soluzioni adeguate, debbo dire che i tempi brevi certamente non
sono possibili, visto che non abbiamo ancora trovato la possibilità
di vedere quale area sia idonea a questo tipo di sport e quindi
occorrerà prima ricercare questa, dopodiché ci sono tanti altri
problemi, fra cui quello eventuale del finanziamento.
PRESIDENTE:
Ha chiesto di parlare il Consigliere Berti
per la replica, ne ha facoltà.
BERTI - (Art. e Comm. valdostani):
Non è che abbia avuto
una risposta positiva come immaginavo, in quanto pensavo che
l'Assessore fosse più aggiornato sulla situazione. Comunque
ricorderò che i Dirigenti del motocross della Valle d'Aosta sono
già all'opera per cercare questo tracciato e quello che hanno già
individuato a grandi linee lo posso anticipare per sapere almeno se
l'Assessore ne era al corrente.
E' un terreno situato nella zona alta di Arpuilles in un
tracciato boschivo ed è di ca. 50.000 mq. di superficie. Questi
dirigenti hanno già avuto contatti con i proprietari dei terreni
per l'acquisizione o contratto di affitto a lungo termine, non so
esattamente ancora perché sono in fase di accordi preventivi.
Come ho potuto constatare a titolo personale, la porzione è tale
per cui non verrebbero ad essere deteriorati nè l'ambiente nè
l'acustica perché non c'è nessuna abitazione. A questo punto, visto
che è stata approvata dal mese di giugno 1981 la possibilità di
venire incontro nel finanziamento alle varie discipline sportive -
mi pare che vi rientri anche la disciplina del motocross - vorrei
sapere se successivamente agli accordi fra la parte dirigenziale
del motocross ed i proprietari, ci potrà essere un incontro con
l'Assessore per decidere qualcosa. Mi farò promotore per promuovere
questo incontro fra l'Assessorato e la parte interessata.
