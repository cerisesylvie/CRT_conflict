Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 389 del 10 luglio 1981 - Resoconto
OGGETTO N. 389/81 - DISEGNO DI LEGGE CONCERNENTE: "CONTRIBUTI IN
CONTO INTERESSI AL CONSORZIO GARANZIA FIDI FRA GLI ALBERGATORI
DELLA VALLE D'AOSTA - INTEGRAZIONE DELLA LEGGE REGIONALE 16 GIUGNO
1978, N. 22 E SUCCESSIVE MODIFICAZIONI ED INTEGRAZIONI".
Presidente
- Ha facoltà di svolgere la sua relazione
l'Assessore Pollicini.
Pollicini (DP)
- Il disegno di legge in oggetto si
propone di adeguare per quanto possibile l'intervento regionale
all'aumento del costo del denaro e alla necessità di trasferire,
fra un capitolo e l'altro, delle somme che sono sottoutilizzate nel
capitolo breve termine ed in particolare utilizzare i residui dei
precedenti versamenti fatti dalla Regione al Consorzio fidi per gli
albergatori della Valle d'Aosta.
Da quando sono Assessore ho partecipato a tutte le riunioni del
Consorzio fidi ed ho verificato che c'era uno scompenso fra i due
capitoli, cioè fra gli interventi a breve termine e quelli a medio
termine, dove l'attuale abbattimento è rispettivamente del 2 e del
6%.
In effetti l'utilizzo della quota di abbattimento del 2% per gli
interventi a breve termine - con cifra massima £. 5 milioni - è una
sottoutilizzazione proprio perché c'è uno scarso interesse,
considerata una certa burocrazia da rispettare per ottenerlo.
Quindi con questo disegno di legge si è inteso portare
l'abbattimento a breve termine, che è l'intervento immediato con
quella capienza massima di £. 5 milioni, dal 2 al 4%; va detto
inoltre che questo tipo di intervento non richiede ulteriori
stanziamenti da parte della Regione, cioè è un trasferimento
interno e un migliore utilizzo, per cui possiamo dire - ad esempio
- che nel corso dell'80 c'è un residuo di £ 22 milioni della quota
di abbattimento a breve termine, del 2%. E' possibile pur
raddoppiando il costo dal 2 al 4%, avere un volano di un ulteriore
30% di disponibilità per interventi a medio termine, in più
rispetto allo scorso anno. Evidentemente è importante poter
trasferire questa maggiore disponibilità all'intervento a medio
termine, con il quale si possono fare modificazioni strutturali
all'albergo, si possono ammodernare le attrezzature e quindi è un
intervento che va ad aumentare il conto capitale. Lo scorso anno ad
esempio con quel residuo, ci è stato possibile portare un
trasferimento di ca. £ 30 milioni nella Confidi per gli interventi
a medio termine. Al Consorzio fidi sono iscritti 96 albergatori sui
430 ca. presenti in Valle d'Aosta; da quando c'è questa legge, ci
sono stati 2 miliardi 443 milioni di affidamenti così ripartiti: £.
991 milioni per le operazioni a medio termine, £ 667 in
fideiussioni, £ 38 milioni a fondo rischi, £ 85 milioni in
contributi, etc. etc., che stanno a dimostrare la validità di
questo intervento. Lo scorso anno al Consorzio fidi si sono
iscritti altri 22 albergatori.
Tenuto presente che non è un aumento di costi da parte della
Regione ma una distribuzione che tiene conto delle richieste della
categoria albergatori, questo disegno di legge ritengo sia da
considerare come una proposta che consente una maggiore elasticità
e tempestività di intervento per non lasciare che le somme
stanziate restino inutilizzate.
Presidente
- E' aperta la discussione.
Ha chiesto di parlare il Consigliere Mafrica, ne ha facoltà.
Mafrica (PCI)
- L'illustrazione dell'Assessore Pollicini
è stata più esauriente di quella dell'Assessore Chabod, quindi
votiamo a favore della proposta senza altre richieste.
Presidente
- Passiamo all'esame dell'articolato.
Do lettura dell'art. 1.
E' autorizzato, per l'anno 1981, l'abbattimento del tasso di
interesse concordato fra il Consorzio garanzia fidi fra gli
albergatori della Valle d'Aosta e gli istituti di credito, di cui
all'art. 4, lettera a), della legge regionale 16 giugno 1978, n.
22, fino ad un massimo di quattro punti percentuali.
Presidente
- Pongo in votazione l'art. 1 testé letto.
Esito della votazione:
Presenti: 19
Votanti: 19
Maggioranza: 10
Favorevoli: 19
Approvato all'unanimità.
Presidente
- Do lettura dell'art. 2.
E' autorizzato, per gli anni 1981, 1982, e 1983,
l'abbattimento del tasso di interesse applicato dagli istituti di
credito per gli interventi di cui all'art. 4, lettera b), della
legge regionale 16 giugno 1978, n. 22, nella misura di sette punti
percentuali.
Presidente
- Pongo in votazione l'art. 2 testé letto.
Esito della votazione:
Presenti: 20
Votanti: 20
Maggioranza: 11
Favorevoli: 20
Approvato all'unanimità.
Presidente
- Do lettura dell'art. 3.
Per i finanziamenti delle maggiori spese derivanti
dall'applicazione degli articoli precedenti, il Consorzio garanzia
fidi fra gli albergatori della Valle d'Aosta può impiegare le
somme, non utilizzate dal Consorzio stesso negli anni precedenti,
di cui all'art. 5 della legge regionale 16 giugno 1978, n. 22,
all'art. 2 della legge regionale 20 agosto 1979, n. 53 e dall'art.
2 della legge regionale 10 dicembre 1980, n. 52.
Le somme stanziate per il finanziamento degli interventi di
cui all'art. 4, lettera a), della legge regionale 16 giugno 1978,
n. 22, che non risultino esser state utilizzate nel corso
dell'esercizio di competenza, possono essere destinate ad integrare
il finanziamento degli interventi di cui all'art. 4, lettera b)
della medesima legge 16 giugno 1978, n. 22.
Presidente
- Pongo in votazione l'art. 3 testé letto.
Esito della votazione:
Presenti: 20
Votanti: 20
Maggioranza: 11
Favorevoli: 20
Approvato all'unanimità.
Presidente
- Do lettura dell'art. 4.
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Pongo in votazione l'art. 4 testé letto.
Esito della votazione:
Presenti: 20
Votanti: 20
Maggioranza: 11
Favorevoli: 20
Approvato all'unanimità
Presidente
- Il Consiglio è chiamato a votare per
votazione segreta sul complesso della legge.
Votazione a scrutinio segreto
Esito della votazione:
Presenti: 24
Votanti: 24
Maggioranza: 13
Favorevoli: 23
Contrari: 1
Il Consiglio approva.
