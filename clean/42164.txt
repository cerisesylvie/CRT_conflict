Classificazione
CONSIGLIO REGIONALE
Attività consiliare d'aula



Oggetto del Consiglio n. 1095 del 20 novembre 2019 - Resoconto
OBJET N° 1095/XV - Communications du Président de la
Région.
Rini (Presidente)
-
Punto n. 2 dell'ordine del
giorno. La parola al presidente Fosson.
Fosson (PNV-AC-FV)
- Buongiorno a tutti, buongiorno
ancora ai meravigliosi ragazzi che sono qua presenti e che ci
seguono con tanta attenzione.
Lunedì 11 novembre si è riunita la IX Conferenza regionale della
legalità e sulla sicurezza. Il questore Ivo Morelli alla sua prima
partecipazione alla conferenza ha sottolineato come la fattispecie
di reato più frequente nella nostra regione sia quella dei reati
predatori come le truffe e come la sinergia con le iniziative poste
in essere dall'Amministrazione regionale e associazioni sia un
elemento positivo in termini di informazione per la prevenzione. In
questo senso il Signor Questore ha sottolineato l'opportunità di
investire sulla comunicazione, proponendo il coinvolgimento di
poste e banche. Il tenente colonnello Carlo Lecca, nuovo comandante
regionale dei Carabinieri, ha rimarcato come la campagna
informativa sulle truffe agli anziani - e questo è un fattore
fondamentale e importante - stia portando intanto una novità, ma
soprattutto la campagna e l'azione comune stia portando finalmente
a dei risultati con un aumento dell'attenzione a questi fenomeni,
nel senso che negli ultimi mesi su 8 anziani che sono stati
truffati 7 hanno avvertito le forze dell'ordine.
Ha proposto in seguito una sensibilizzazione maggiore nelle
scuole rivolta anche a insegnanti e genitori. Il tenente colonnello
Francesco Caracciolo della Guardia di finanza ha concordato con i
colleghi e ha chiesto un maggiore impegno sul versante della lotta
alla ludopatia, sollevando poi la questione dell'abuso di alcol tra
i giovani. In questo senso anche il sindacato, rappresentato da
Jean Dondeynaz, rappresentante delle organizzazioni sindacali, ha
confermato la piena collaborazione dei sindacati. Sono poi
intervenuti i colleghi Certan e Baccega, assessori, che hanno
illustrato le azioni messe in campo in particolare per
l'informazione dei cittadini in chiave preventiva. La dottoressa
Tiziana Vallet ha illustrato le iniziative in tema di legalità e
sicurezza portate avanti dagli Enti locali. Il segretario generale,
dottoressa Stefania Fanizzi, ha fatto il punto sulla strategia
regionale per la lotta alla corruzione e la promozione della
trasparenza.
Ringrazio anche per la partecipazione alla conferenza i colleghi
Pierluigi Marquis, presidente della II Commissione e il collega
Luca Bianchi, presidente della V Commissione consiliare, oltre al
sindaco della città di Aosta, Fulvio Centoz, e il rappresentante
della Consulta regionale del volontariato.
Venerdì 8 novembre 2019 si è riunito il comitato tecnico che era
stato costituito nel giugno scorso per la gestione degli interventi
di mitigazione del fenomeno franoso di Quincinetto, allo scopo di
analizzare lo studio di fattibilità, a supporto della prima fase di
lavori di difesa idrogeologica del versante interessato dalla frana
di Chiappetti, consistenti nell'ipotesi di rimozione delle porzioni
rocciose più instabili e per analizzare le ipotesi di viabilità
alternativa. Per quanto riguarda lo studio, il comitato ha ritenuto
che il modello geologico utilizzato abbia ancora molte incertezze
sia sulla dinamica e dimensioni dei fenomeni, sia sulle conseguenze
dei lavori in termine di evoluzione del movimento del versante. È
stato quindi richiesto sia dalla Regione Valle d'Aosta che dalla
Regione Piemonte di attendere gli esiti dello studio che sta
conducendo l'Università di Torino proprio per migliorare il quadro
geologico dei fenomeni e dei possibili effetti di interventi di
demolizione. L'assessore agli Affari europei, politiche del lavoro
e inclusione, Luigi Bertschy, ha espresso parere contrario a
qualsiasi progettazione di interventi che non tengano conto della
realtà socio-economica della Valle d'Aosta, parere condiviso da
tutto il tavolo.
Per quanto concerne la viabilità, sono state analizzate nuove
ipotesi di deviazione del traffico, ma permangono alcuni aspetti
tecnici da approfondire con il Ministero competente. È stato
inoltre richiesto di velocizzare le procedure autorizzative per la
costruzione del vallo e protezione delle autostrade. È di questi
giorni una lettera che abbiamo scritto alla Direzione delle
Autostrade insieme al collega Bertschy affinché i lavori di
manutenzione che sono in corso e significativi, che rallentano il
traffico lungo l'autostrada, siano terminati al più presto in modo
da rendere possibile un traffico più regolare nei periodi di
vacanza vicini.
Presidente -
Apriamo la discussione sulle comunicazioni.
Ha chiesto la parola il collega Aggravi.
Aggravi (LEGA VDA)
- Presidente, in realtà io volevo
sottolineare una "non comunicazione", nel senso che mi aspettavo da
parte del Presidente un commento o comunque un'indicazione all'aula
sul rispetto del famoso ordine del giorno riguardante la società
Monterosa. Ciò non è avvenuto, io pongo di fronte ai colleghi una
questione politica, che, secondo noi, va discussa e quindi
inviterei di valutare una Conferenza dei Capigruppo.
Presidente -
Ci sono altri interventi sulle
comunicazioni? Collega Aggravi, non per non voler prendere in
considerazione la sua istanza, io proporrei una Conferenza dei
Capigruppo anche per affrontare le questioni che abbiamo lasciato
in sospeso ieri. Se però ci sono altre richieste di intervento
sulle altre comunicazioni del Presidente, vi chiedo di farle
adesso, così, quando sospendiamo, il punto sulle comunicazioni del
Presidente è terminato. Non ci sono altre richieste? Sospendiamo
quindi i lavori per una Conferenza dei Capigruppo.
La seduta è sospesa dalle ore 10:36 alle ore 11:06.
Rini (Presidente)
- La Conferenza dei Capigruppo ha
deciso di procedere con una breve discussione politica nel merito
della questione delle nomine della Monterosa con un intervento di
cinque minuti per gruppo. Al di là di questo, si è deciso altresì
di modificare il calendario del Consiglio regionale. Si tratterà il
DEFR (il Documento di Economia e Finanza Regionale), più il
bilancio regionale triennale nelle giornate del 16 pomeriggio, 17,
18 e 19 e il Consiglio prossimo sarà nelle giornate di lunedì 2 e
martedì 3 dicembre con la deroga alla scadenza termini a questo
venerdì alle ore 12:00. Ci sarà la deroga anche all'invio della
convocazione, che potrà arrivare nella giornata tra lunedì e
martedì in base alla mole di lavoro e ai documenti che verranno
iscritti all'ordine del giorno. Possiamo quindi procedere. Siamo
ancora sulle comunicazioni del Presidente, sulla comunicazione in
merito al Monterosa. Chi intende prendere la parola? La parola al
presidente Fosson.
Fosson (PNV-AC-FV)
- A richiesta intervengo su una
comunicazione a cui pensavo di rispondere con l'interpellanza in
corso, ma ben volentieri, come hanno richiesto i Capigruppo,
intervengo su questo. Sulle nomine di Monterosa Ski da parte di
Finaosta la Giunta ha ricordato in modo formale e all'unanimità a
Finaosta le proprie responsabilità e competenze nella nomina dei
vertici di Monterosa Ski. Ha ricordato in modo formale l'ordine del
giorno che aveva votato questo Consiglio e i pareri inviati dai
nostri uffici alla stessa Finaosta. Come mi dicono, è stato anche
ammesso e ricordato ieri dal Presidente di Finaosta che aveva la
responsabilità e il compito di nominare in completa indipendenza i
vertici di Monterosa Ski.
Presidente -
La parola al collega Aggravi.
Aggravi (LEGA VDA)
- Io spesso ho detto che la figura di
Ponzio Pilato andrebbe rivalutata. Adesso lo spiego perché,
Presidente, stia pure tranquillo. Andrebbe rivalutata ma penso che
il vero elogio a questa figura sia appena stato fatto. Vede,
Presidente, io mi auguro che nel prossimo piano delle
razionalizzazioni delle società partecipate - e guardo l'assessore
Testolin - finalmente dopo questo si dica che Finaosta non è una
in house
della Regione, perché c'è un problema di base: in
alcuni momenti la nostra finanziaria è una in house, in altri
momenti non lo è. Lei che conosce molto bene la Madia e le
procedure di nomina che avvengono dalle società in house sa
benissimo che spesso e volentieri - e c'è giurisprudenza in questo
campo - gli organi direttivi delle in house devono semplicemente
attenersi a fare ciò che gli viene detto di fare. Ora, io non
capisco perché con alcune società partecipate, che sono di secondo
rango perché ovviamente sono a loro volta partecipate da Finaosta,
si diano delle indicazioni. Quando ci sono delle patate bollenti
come in questo caso, si manda tutto come se fosse una bella
istruttoria tranquilla: "io ho fatto quello che andava fatto, la
colpa è totalmente del Presidente o del CdA", in questo caso di
Finaosta. È troppo facile, perché lo sappiamo benissimo che quella
nomina è delicata ed era scottante e l'ordine del giorno era
abbastanza chiaro.
Vede poi c'è un altro problema. Almeno Ponzio Pilato non ha dato
colpa a qualcuno e soprattutto ha lasciato...
(interruzione del Presidente della Regione, fuori
microfono)
... è così, Presidente. Ripeto: io mi aspetto che Finaosta non
sia più una in house, ma possa agire totalmente e liberamente. Se è
così, guardi, mi viene proprio da ridere perché invece, per quanto
riguarda lo strumento finanziario partecipativo, Finaosta ha agito
liberamente. Riguardo alla gestione di altre misure, Finaosta ha
gestito liberamente o è una in house che fa quello... Si porti la
partecipazione di Monterosa e delle società che aggrada nominare
sotto l'alveo totalmente della Regione così almeno non c'è la
scusa: "lo ha fatto lui, noi non ne sapevamo niente".
Io ho un altro problema e mi pongo un altro dubbio: la Regione
azionista che cosa ha fatto in questo caso? La Regione controllante
della società Finaosta e a sua volta della Monterosa che cosa ha
fatto? Ha dato indicazione o ha suggerito di nominare un CdA che
poi nominerà qualcuno che a qualcuno è gradito, a qualcun altro no.
Io in questo caso non voglio entrare in un personalismo Munari
sì-Munari no. Io voglio semplicemente dire una cosa: abbiamo
scoperto che all'uso Finaosta non è una in house. Abbiamo scoperto
che nelle situazioni difficili la Giunta presieduta da lei lascia
liberamente le società partecipate fare qualche cosa, invece,
chissà come mai, in alcune situazioni, dove magari gli organi
direttivi - perché altrimenti mettiamo amministratori unici ovunque
- delle società partecipate ricevono delle indicazioni puntuali da
parte della Giunta. In questo caso le indicazioni andavano date
perché, ripeto, Finaosta è una in house e deve fare quello che il
suo azionista gli dice di fare. Si sa, lei è persona che come me
conosce bene le scritture bibliche e ne ha fatto tesoro perché
comunque, purtroppo, come qualcuno ha detto prima: "La Valle dei Re
o Betlemme" - parlo della Val d'Ayas - è una realtà molto complessa
e quindi è meglio lavarsene le mani anche se uno è residente o
comunque viene da quella realtà.
Lo so, è una situazione difficile, ma questo Consiglio aveva
dato un'indicazione. Vede, Presidente - e qui concludo -, il
sottoscritto era stato messo alla gogna ed era stata presentata
anche una mozione di sfiducia - io ringrazio moltissimo coloro che
l'hanno sottoscritta all'epoca - perché non aveva rispettato delle
risoluzioni e delle indicazioni di questo Consiglio, poi era un
processo alle intenzioni. Lei oggi mi ha davvero superato, perché
ha fatto fare a qualcun altro quello che forse lei avrebbe voluto
fare oppure non avrebbe avuto il coraggio di fare e di coraggio mi
sa che lei ne ha tanto bisogno.
Dalle ore 11:09 assume la presidenza il vicepresidente
Distort.
Distort (Presidente) -
Ricordo che è aperto lo spazio per
il dibattito secondo i tempi di cinque minuti a gruppo politico, se
qualcuno chiede di intervenire... Ha chiesto la parola il collega
Gerandin.
Gerandin (MOUV')
- Mi associo anch'io alle considerazioni
del collega Aggravi. Vede, Presidente, lei ricopre una figura
istituzionale in questo Consiglio e lei ha il dovere di tenere fede
soprattutto degli indirizzi di carattere politico-amministrativo di
questo Consiglio. È inaccettabile pertanto che lei in questo
contesto ci dica: "io mi sono limitato a trasmettere gli ordini del
giorno e i pareri degli uffici". Lei ha l'obbligo di dare
indicazioni affinché l'ordine del giorno e i pareri degli uffici
siano rispettati: è questa la differenza. Lei non può davvero
lavarsene le mani! Lei non è il postino di turno! Lei è il
Presidente della Regione! Lei non può permettersi di dire: "io mi
sono lavato la coscienza e ho trasmesso questo a Finaosta". In
questo caso davvero paradossale è forse l'unico caso tra tutte le
nomine di cui vi siete occupati durante il periodo estivo, dove lì
sì avete sistemato tutti i vostri facenti parti di liste non eletti
e quant'altro, lì li avete sistemati tutti... in questo caso è la
prima volta penso in quest'aula che si sente dire: "nella libera
indipendenza di Finaosta". È un messaggio davvero di prospettiva.
Corre voce, Presidente, che lei non abbia potuto dare indicazioni
oltre questa perché qualcuno ha messo in discussione il suo posto,
ma se lei pensa di tirare avanti ancora per tanto tempo con
compromessi di questo genere, io non penso che faccia il bene della
Valle d'Aosta. Corre voce - poi sicuramente lei smentirà - che lei
sia stato messo in queste condizioni, nel senso che una parte
consistente della sua maggioranza le ha detto: "o permane o sennò
faccia le valigie". Corre voce, per la carità, ci mancherebbe.
Visto che è l'unico caso in cui una società
in house
importante come la Finaosta può procedere sulla base di
indipendenza o tale, come lei ha detto, libera scelta, io immagino
che le problematiche siano di carattere diverso, nessuno vuole
entrare nel merito di chi è stato scelto. Quello che non funziona
in questo momento è che lei non ha fatto rispettare un ordine del
giorno di questo Consiglio, non può dire: "non l'abbiamo più
nominato presidente", perché chi non è più nominato presidente ma
poi è consigliere delegato con piene funzioni a noi pare che sia,
oltre il danno, la beffa.
Presidente, pertanto, quando vorrà, se sarà ancora disponibile,
io le chiederò di fare di nuovo il giro che abbiamo fatto il 15 di
agosto del 2018 in occasione della Festa delle guide. Lo facciamo
di nuovo assieme, ci andiamo assieme. Spero proprio che lei mi
accompagni, perché io lo farò. Voglio vedere se lei mi accompagna
in quel giro. Lei capisce e sa meglio di me di cosa sto parlando.
Presidente, pertanto è davvero un'occasione persa, torno a dire,
nessuno vuol dare la caccia alle streghe, ci mancherebbe ancora, ma
perché probabilmente questa società così importante che ha un
futuro determinante per la Valle d'Ayas, per il comprensorio e non
solo per il Monterosa, Valle di Gressoney e quant'altro, Alagna e
futuri collegamenti se ci saranno... vede, questa società ha
bisogno di recuperare un po' di quiete e di tranquillità. Bisogna
di nuovo riprendere i contatti con le amministrazioni comunali, con
il personale, con i proprietari dei terreni, evitare di fare delle
gare che poi andiamo fino all'ultimo grado di giudizio, paghiamo
gli avvocati e gravano sul bilancio, queste sono le richieste che
facevamo. No, lei non le ha fatte perché lei ha di fatto
legittimato, con la sua non scelta, una continuità, continuità che
viene ribadita - basta leggere gli organi di stampa - sia da quello
che sarà il futuro Consigliere delegato, sia da quello che è il
nuovo Presidente della Monterosa. Tutti e due parlano di
continuità; di rispetto delle regole, di rispetto di quelle che
sono state le indicazioni date dei dirigenti nessuno ne parla: non
ne ha parlato lei, non ne ha parlato in audizione Finaosta e non ne
parla nessuno. Grazie per il regalo che ha fatto alla Monterosa
Ski.
Presidente -
Ha chiesto la parola il collega Restano.
Restano (GM)
- Innanzitutto, per sottolineare un pochino
lo stato confusionale del Presidente della Giunta, perché è
corretto riportare quanto affermato in Conferenza dei Capigruppo.
Per la prima volta Finaosta ha agito come doveva, poi, su
sollecitazione del Presidente del Consiglio, si è corretto, dopo un
momento, per la prima volta durante il suo mandato e adesso in aula
si è corretto ulteriormente e ci ha detto che Finaosta si è
comportata come doveva essere. Senza dubbio non è stato rispettato
l'ordine del giorno del Consiglio, il Consiglio è stato
delegittimato per l'ennesima volta, è già accaduto in altri casi.
Da parte nostra comunque c'è il rispetto di una scelta che è stata
fatta, quindi il rispetto del nuovo Consiglio di amministrazione.
Noi speriamo che sappia dare la giusta svolta a questa società.
Qualche dubbio noi lo nutriamo per tutti i motivi che ha detto
poc'anzi il collega Gerandin. Serve quiete, serve tranquillità,
serve competenza, collega Gerandin, che è quella che è mancata,
serve amore della montagna, non curare altre particolarità, serve
una svolta, la continuità noi non la evochiamo: noi evochiamo un
cambiamento perché se si andrà in continuità, si dovrà continuare
ad alzare i prezzi dei giornalieri, andremo verso la chiusura delle
piccole stazioni, se non si sarà salvati in
corner
da una
legge che toglierà dalle grinfie di questo Amministratore delegato
le piccole stazioni, perché sennò saranno vocate alla chiusura.
Vorrei però ancora sottolineare che non conosco bene come il
collega Aggravi le regole, conosco gli impegni che ci siamo assunti
in campagna elettorale e dopo la campagna elettorale, e lì mi
permetto di soffermarmi sul significato della parola data, cosa
significa per un uomo di montagna
l'è eun ommo de paôla
.
Significa tutto: "un uomo di parola" significa la credibilità e chi
non mantiene la parola data, Presidente, soprattutto se è un
politico, non è degno di ricoprire il proprio ruolo. Lei,
Presidente, aveva dato la parola in più occasioni e aveva anche
affermato - glielo rammento -: "se non sarà cambiato, darò le
dimissioni".
Presidente -
La parola al collega Restano per fatto
personale che chiedo di esplicitare.
Restano (GM)
- Vede, Presidente, faccio del mio
comportamento in quest'aula una questione di linearità
comportamentale e se oggi sono qua, è perché avevo dato la parola,
quella che lei non ha saputo dare... quando componenti della sua
maggioranza mi vengono a dire che adesso hanno capito, si
riferiscono al suo comportamento.
Presidente -
Siamo nel dibattito. Ribadisco che lo spazio
dedicato per ogni forza politica è cinque minuti di intervento.
Qualcuno chiede di intervenire? Ha chiesto la parola il collega
Marquis.
Marquis (SA)
- Intervengo nella qualità di Presidente
della II Commissione perché ieri, durante l'audizione prevista
dell'iter istruttorio del bilancio che andrà in discussione
prossimamente, abbiamo avuto modo di audire Finaosta. È stata fatta
anche una domanda specifica su questo punto al Presidente di
Finaosta, che sostanzialmente non ha fatto altro che ripetere
quello che ci ha detto il presidente Fosson poc'anzi:
sostanzialmente che si sono valsi degli obblighi che derivano dalla
gestione della società e che su questo argomento la Giunta
regionale ha trasmesso sostanzialmente anche la volontà che era
stata espressa dal Consiglio regionale per tenerne conto
nell'ambito di quelle che dovevano essere le decisioni da prendere.
Ci ha spiegato che sostanzialmente non si tratta, ancorché potesse
sembrare o può sembrare a tutti, di un progetto di una vera e
propria continuità. Ci è stato indicato come si è dato modo a un
processo di riorganizzazione dell'assetto societario, un assetto
che prevede l'introduzione della figura del presidente e anche
dell'auspicio che la società si riaccorpi delle funzioni decisorie
che prima invece erano delegate a una persona sola. Questo quindi è
un auspicio che è stato espresso e sul quale ci è anche stato detto
che Finaosta, nella qualità di azionista, lavorerà nelle prossime
settimane, perché c'è la necessità di rafforzare una visione di
impresa, una visione di governo societario. Mi rendo conto poi
politicamente delle osservazioni che sono state fatte
dall'opposizione, che è stato su questo argomento votato un ordine
del giorno. È chiaro però che anche qui bisogna fare la distinzione
a volte dei
desiderata
politici dalle responsabilità che ci
sono sotto il profilo amministrativo, perché ci sono anche delle
altre situazioni che hanno evidenziato che non sempre c'è la
possibilità di poi dare seguito a degli ordini del giorno. Mi rendo
conto che, laddove possibile, è giusto andare nella direzione di
corrispondere alle volontà politiche, però ci sono anche dei
momenti in cui occorre prendere delle decisioni. Sostanzialmente
dal presidente di Finaosta ci è stato anche evidenziato che
un'ipotesi di cambiamento gestionale
tout court
avrebbe
portato sicuramente - perché questo è stato anche valutato da parte
loro - un danno sotto il profilo dei riflessi gestionali
nell'imminenza e diciamo della partenza di una stagione. In
sostanza, quindi, è stata fatta una panoramica a 360 gradi, credo
anche in modo onesto, della situazione e ci è stato anche
giustificato il perché si è andati nella direzione opposta rispetto
al desiderata che era stato espresso qualche mese fa dal Consiglio
regionale.
Presidente -
Ha chiesto la parola il collega Bertin.
Bertin (RC-AC)
- Ancora una volta si evidenzia che la
normativa di riferimento riguardo alle nomine va rivista.
Personalmente ho presentato una proposta di legge già nell'altra
legislatura proprio per rivedere l'intera questione delle nomine,
ripresentata in questa. È ora che si affronti - lo dico anche al
presidente Marquis, che ho già sollecitato più volte ad affrontare
questa questione che si ripropone in modo ciclico -ma va affrontata
con maggiore chiarezza e responsabilità per quel che riguarda le
nomine, questo aspetto è, a mio avviso, ormai diventato non più
rinviabile.
Vi sono poi degli aspetti legati alla questione specifica che
riguarda un rapporto più istituzionale che altro. Non è una
questione di entrare nel merito di Tizio, Caio e Sempronio. C'era
una risoluzione del Consiglio regionale che liberamente Finaosta
poteva accogliere o non accogliere, non l'ha accolta e questo credo
sia comunque un fatto significativo e non positivo. Di qualcuno è
la responsabilità, chi ha fatto questa scelta magari dovrebbe anche
spiegare al Consiglio il perché non è stata accolta la risoluzione
proposta.
Presidente -
Ha chiesto la parola la collega Pulz.
Pulz (ADU VDA)
- Nella Conferenza dei Capigruppo ho
votato contro questa discussione perché la discarica di Pompiod
avrebbe dovuto avere oggi tutta la nostra attenzione e avrebbe
meritato di stare al primissimo punto perché noi, in quanto eletti
dalla comunità, non possiamo continuare a scaricare il barile in
quest'aula. Trattasi infatti di una precisa scelta politica la
discarica di Pompiod di cui purtroppo parleremo dopo.
Ciò detto, ci esprimiamo anche noi sulla questione in oggetto e
vogliamo solo dire che è vero che in Valle d'Aosta siamo pochi, ma
non così pochi che ritroviamo sempre ovunque le stesse facce ed è
anche vero che noi di ADU VDA siamo favorevoli al riciclo, ma far
uscire dalla porta qualcuno per poi farlo rientrare dalla finestra,
tra l'altro dandogli ancora più poteri, non ci pare opportuno. Non
capiamo perché si debbano ripescare vecchi personaggi della
politica per rilanciare un comprensorio sciistico. È vero che i
nostri giovani sono costretti a scappare all'estero ma qualcuno ci
sarà pure ancora in Valle d'Aosta. A noi insomma quest'accoppiata
di volti noti, dalle idee troppo ristrette per i nostri gusti, non
piace. Per noi poi il Signor Munari rappresenta il primo
sponsor
della devastazione del vallone di Cime Bianche,
laddove si vorrebbe costruire quello che è stato definito "il terzo
comprensorio più grande al mondo" in una sorta di propaganda che
non capiamo. Questo nuovo Amministratore delegato ha definito
quell'impianto un'occasione per andare in infradito da Alagna a
Zermatt. Questa definizione credo che farebbe inorridire Greta e
anche i ragazzi dei
Fridays for Future e
speriamo che faccia
ancora inorridire - perché a volte qualche dubbio ci viene - quanti
insieme a noi lo hanno sempre combattuto. In definitiva noi ci
aspettavamo o, meglio, speravamo che la partecipazione di Rete
Civica a questa maggioranza portasse nomi nuovi, idee nuove,
qualche volto diverso, anziché un
revenant
della politica e
un ex Sindaco allergico alle regole e con una visione del futuro
legata ancora al carbone mentre il clima sta collassando.
Dalle ore 11:30 riassume la presidenza la presidente
Rini.
Rini (Presidente) -
Altri? La parola al collega
Vesan.
Vesan (M5S)
- Come la collega Pulz, avremmo preferito non
dibattere in quest'aula questo punto questa mattina, ma dedicargli
uno spazio apposito, ma abbiamo visto che una stragrande
maggioranza ha deciso e quindi diamo il nostro apporto
relativamente a questo argomento visto che spero che non lo
riaffronteremo.
Per quanto riguarda le decisioni di Finaosta se siano competenza
della Giunta, della Regione, se siano fatte in totale autonomia,
sia le dichiarazioni di Fosson sia le altre espresse in aula mi
lasciano molto perplesso perché le nomine che siano passate tramite
Finaosta o meno sono sempre state indicazioni di tipo politico.
Abbiamo deciso che la politica in questa occasione è stata fuori
dalla nomina. Infatti, abbiamo nominato Amministratore delegato un
ex Sindaco e come Presidente abbiamo messo un ex Dirigente
regionale - confido che l'incarico di Finaosta sia senza
retribuzione, come prevede la normativa per i dirigenti in
quiescenza - che è stato anche Assessore all'interno di una Giunta
autonomista della Valle d'Aosta e che in questo momento, se non
ricordo male, riveste pure un incarico nel Consiglio comunale di
Brusson. Queste nomine slegate dalla politica e uscite
esclusivamente da intenzioni indipendenti da parte di Finaosta
quindi le troviamo veramente risibili.
Volevamo però citare ancora una cosa sul fatto di dover
discutere su di questo argomento in ordine prioritario perché è un
argomento importantissimo. Secondo me, Pompiod, come ha già detto
la collega, è molto più importante ma anche gli altri punti
all'ordine del giorno lo sono, perché in realtà la discussione la
stiamo facendo solo da un punto di vista politico. Infatti, c'è
stata l'occasione da parte dei colleghi di evidenziare come su
questo punto la maggioranza possa vacillare. Abbiamo sentito
addirittura dei colleghi in quest'aula appena dire, relativamente
alle nomine sugli impianti di risalita: "evitiamo di fare delle
gare". Io spero di non risentire mai più in aula una dichiarazione
di questo tipo, perché se il motivo per cui le partecipate sono
svincolate dalla Regione è per non fare le gare di appalto,
probabilmente dobbiamo rivedere tutta l'organizzazione delle nostre
partecipate. Questa è una discussione finalizzata a giochetti
politici fra minoranza e maggioranza e sull'evidenziare la mancanza
o meno di appoggio del presidente Fosson, ringrazio quindi la
nostra buona stella che i bambini, probabilmente stufi di aspettare
che parlassimo delle loro richieste, l'hanno potuto evitare.
Presidente -
La parola all'assessore Bertschy.
Bertschy (AV)
- Intervengo rapidissimamente, visto che
giustamente il tema oggi è quello della discarica di Pompiod, che
permetterà anche alla maggioranza forse di far sentire la sua voce,
che non è quella uscita dai gruppi di minoranza con i loro
comunicati di ieri... un po' di cose abbiamo anche noi da dire e
avremo piacere di dirle in maniera molto chiara. Rispetto al
Monterosa, io credo che tutti gli interventi siano condivisibili e
quello che dobbiamo fare con il nuovo CdA, al quale auguro un buon
lavoro e un in bocca al lupo... soprattutto ringrazio per la
disponibilità ad andare ad assumere un incarico difficile e
complesso in una società, che, com'è stato ben ricordato dal
collega Gerandin, dal collega Aggravi e da tutti i colleghi che
sono intervenuti... e, collega Restano, ha bisogno di trovare prima
di tutto un po' di serenità, dei rapporti sul territorio, una
condizione di programmazione che non sia legata a rincorrere le
fughe in avanti che un certo modo di amministrare, lo riconosciamo,
ha evidenziato.
Questo nuovo CdA ha dei compiti importanti. La società si è
posta degli obiettivi attraverso il suo programma strategico e
anche il programma strategico che è stato ripresentato. Il primo
compito importante è costruire delle buone relazioni con i
territori, che, è bene ricordare, si erano espressi per una
continuità dell'attuale Amministratore dell'organo dirigente,
quello di Finaosta immagino quindi che sia stato un lavoro
difficile. È inutile dire che anche in maggioranza c'era chi si era
espresso per la continuità e chi per la discontinuità. Oggi spero
che tutti insieme si possa voltar pagina e parlare di Monterosa
come una società, che, appunto, deve sviluppare bene il suo ruolo,
la sua
mission
: quella di creare sviluppo economico in un
territorio, una migliore immagine complessiva e definire bene gli
obiettivi cercando di condividerli con la parte politica e con la
parte politica sul territorio. In questo senso noi lavoreremo. Gli
aspetti amministrativi sono stati più volte evidenziati, rimangono
da chiarire delle questioni, ma io spero che soprattutto i colleghi
che tengono a questa società vogliano portare in aula iniziative
dove si possa discutere in maniera chiara sullo sviluppo della
società piuttosto che su altre questioni, su questo ci saremo come
maggioranza, come Governo, su questo ci vorremmo confrontare e il
mandato politico che viene assegnato al nuovo CdA è esattamente
questo. Ci sono grandi progetti come quello dell'intervallivo, dove
non tutti la vediamo alla stessa maniera, ci sono progetti di
riconversione delle società dei piccoli comprensori dove tutto è da
costruire, compresi i dibattiti con le Amministrazioni comunali.
C'è il tempo di parlare di progettazione, di programmazione e di
obiettivi da raggiungere.
Presidente -
Ci sono altri iscritti?
