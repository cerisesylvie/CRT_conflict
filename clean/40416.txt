Classificazione
CONSIGLIO REGIONALE
Attività consiliare d'aula
TRASPORTI E VIABILITÀ
Trasporti



Oggetto del Consiglio n. 3221 del 6 febbraio 2018 - Resoconto
OGGETTO N. 3221/XIV - Ritiro di mozione: "Progetto per
l'istituzione del biglietto unico integrato per l'uso dei mezzi
pubblici di trasporto".
Farcoz (Presidente) -
Punto n. 33 dell'ordine del giorno.
Per l'illustrazione, la parola al collega Padovani.
Padovani (CC-MOUV) -
Con questa mozione riportiamo in
aula un tema che è già stato affrontato più e più volte: il tema
del biglietto unico integrato per il trasporto pubblico valdostano.
Biglietto unico il cui obiettivo è anche presente nella legge
regionale n. 22/2016, che più volte citiamo quando si parla di
trasporti pubblici, ma che ancora ad oggi non vede un traguardo
perlomeno entro la fine di questa legislatura, non c'è un progetto
in itinere che possa vedere la luce in questo fine legislatura. Un
biglietto unico che potrebbe mettere a sistema quell'articolato
sistema di misure che sono volte ad agevolare gli anziani, i
bambini in età prescolare, gli invalidi, gli studenti universitari
per l'uso di mezzi pubblici, che già esiste in Valle d'Aosta e che
il Governo nazionale ha messo nella legge di bilancio del 2018 come
obiettivo.
Con questa mozione non si chiede nient'altro di predisporre
tutti gli atti necessari, entro la fine di questo mese, per
l'istituzione di questo biglietto unico integrato e di presentare
tale progetto alla commissione consiliare competente, perché?
Innanzitutto per snellire alcune procedure perché le persone magari
in una stessa giornata utilizzano diversi mezzi pubblici per
muoversi all'interno della regione, allora, onde evitare che
debbano fare tre-quattro biglietti diversi, si potrebbe e si
dovrebbe istituire questo biglietto come da legge votata
all'unanimità ormai due anni fa e anche per mettere a sistema tutto
ciò che già la nostra Regione prevede.
Presidente -
C'è qualcuno che desidera intervenire? Non
ci sono interventi. Chiudo la discussione generale. Per la replica,
la parola all'Assessore Marguerettaz.
Marguerettaz (UV) -
Come ha detto bene il collega
Padovani, l'istituzione del biglietto unico è prevista alla lettera
f) dell'articolo 1, comma 2, della legge n. 22/2016 dove
all'interno del piano strategico c'è: "introdurre il biglietto e
l'abbonamento unico per l'accesso a tutti i mezzi di trasporto
pubblico". Come siamo stati d'accordo, nei primi 15 giorni del mese
di febbraio quindi sarà trasmessa alle commissioni per il confronto
la bozza del piano strategico dove ci sarà anche questo aspetto.
Probabilmente, se ha tempo di andare a vedere tutti i problemi che
ci sono per l'introduzione del biglietto unico, il collega Padovani
si accorgerà di una serie di temi che non sono per niente
secondari: ci sono dei problemi di natura tecnologica perché il
ferro e la gomma hanno due modalità totalmente diverse per la
lettura dei biglietti e la modifica di questo sistema comporta
investimenti milionari perché bisogna cambiare tutti i lettori. Ci
sono poi anche dei problemi di natura sostanziale: per esempio, gli
abbonamenti per il treno hanno un contributo da parte
dell'Amministrazione regionale del 30 percento, quindi tutti coloro
che hanno quel tipo di abbonamento hanno lo sconto del 30 percento,
che viene pagato dalla Regione. Nel momento in cui andiamo ad
uniformare i sistemi e creare un biglietto unico, bisognerà o
togliere il contributo del 30 percento per gli utenti del treno, o
estenderlo a tutti. Immagino che il "Padovani pensiero" vada nella
direzione di metterlo a tutti, però è chiaro che questo tipo di
discorso avrà delle ricadute sul bilancio non banali. Io sono
d'accordo con lei sul fatto che questo sia un obiettivo, però le
chiedo di ritirare questa mozione in modo tale da avviare tutta la
discussione con la discussione del piano strategico, oppure
annuncio l'astensione da parte nostra.
Presidente -
La parola al collega Padovani.
Padovani (CC-MOUV) -
Assessore, intanto ci ha dato una
notizia: che il piano strategico sarà presentato nella prima
quindicina di febbraio. Se non ho capito male, in questo piano
strategico si parlerà anche del biglietto unico integrato con tutte
le difficoltà che io conosco ma che prima o poi dovremo superare.
Avete votato - io non c'ero, ma l'avrei votata all'unanimità - una
proposta di legge che diceva che tra gli obiettivi c'era il
biglietto unico integrato; quindi, in ottemperanza alla legge, si
dovrà arrivare finalmente ad avere questo biglietto unico
integrato. Se ho capito bene e l'impegno è quello di discutere
nella proposta di piano strategico anche del biglietto unico
integrato, io ritiro la mozione.
Presidente -
La mozione è ritirata.
Il Consiglio prende atto del ritiro.
