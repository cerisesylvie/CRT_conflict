Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3006 del 10 luglio 1987 - Resoconto
OGGETTO N. 3006/VIII - ASSETTO DEFINITIVO DEL PARCHEGGIO
SOTTERRANEO DI VIA CARREL E LOCALIZZAZIONE DEL TERMINAL BUS
CITTADINO. - (Approvazione di ordine del giorno)
PRESIDENTE:
Do lettura dell'ordine del giorno presentato,
nel corso dell'adunanza, dai Consiglieri Torrione, Pascale e Breuvé
ed iscritto tra gli oggetti da trattare ai sensi del 2° comma
dell'art. 50 del Regolamento interno (oggetto 2992/VIII):
ORDINE DEL GIORNO
IL CONSIGLIO REGIONALE
Preso atto delle riserve espresse dalla Sovraintendenza ai Beni
Culturali e Ambientali e dal Comune di Aosta in merito alla
realizzazione di un terminal bus in fregio a Via Carrel ad Aosta,
secondo un progetto dell'architetto Gianni De Bernardi;
Considerato che le limitazioni imposte tendono tra l'altro a
"mutilare" in maniera considerevole tale progetto, snaturandone
l'assetto e l'impostazione complessiva;
Valutato che la costruzione del terminal bus in detto ambito
cittadino dovrebbe rappresentare una soluzione provvisoria in
attesa di una diversa localizzazione a carattere definitivo;
DÀ MANDATO
alla Giunta regionale di limitare la realizzazione del
progetto dell'architetto De Bernardi alle parti strettamente
connesse all'utilizzazione del parcheggio sotterraneo e di
riconsiderare, nei tempi più brevi possibili e in accordo anche con
il Comune di Aosta, la localizzazione definitiva del terminal bus
cittadino.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Non intendo certamente far perdere del
tempo al Consiglio.
Devo, comunque, dare atto che, su questo parcheggio, esistevano
ed esistono pareri difformi. La sua storia e quella della
sovrastante stazione dei pullman di Aosta ha avuto un andamento
piuttosto discorde, sia in sede regionale, sia in sede comunale,
per cui, dopo molto travaglio, si è arrivati alla soluzione di
costruire anche la parte emergente.
L'ordine del giorno che stiamo per approvare, e sul quale mi
auguro che converga l'unanimità dei consensi, tende a far
riflettere ulteriormente l'Amministrazione comunale di Aosta e
quella della Regione sulla localizzazione definitiva della stazione
degli autobus. Esso, infatti, dà il via all'utilizzazione del
parcheggio, consentendo di costruire tutte le parti necessarie al
suo funzionamento, ma rinvia, invece, ad un tempo successivo la
localizzazione definitiva della stazione dei pullman, dando, così,
la possibilità, sia alla Regione, sia al Comune, di rivedere le
loro posizioni, alla luce di considerazioni che, a mio avviso,
possono far sì che la stazione dei pullman della città di Aosta
trovi la sua localizzazione in un ambito cittadino diverso da
quello di estremo pregio archeologico posto in fregio a via
Carrel.
Se si approverà questo ordine del giorno, l'archeologia
valdostana potrà ringraziare sia l'Amministrazione regionale, sia
quella comunale, e coloro che hanno "la fissa delle pietre che
contano" potranno anche ringraziare il Presidente della Giunta e
l'Assessore competente, che hanno avuto la bontà di accogliere
questo nostro caldo e sentito suggerimento. Grazie.
PRESIDENTE:
Se nessuno chiede la parola, pongo in
votazione l'ordine de: giorno in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
