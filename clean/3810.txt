Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 83 del 16 febbraio 1981 - Resoconto
OGGETTO N. 83/81 - REIEZIONE PROPOSTA DI RINVIO DELL'OGGETTO:
"ESAME E PARERE DEL CONSIGLIO REGIONALE SULLO SCHEMA DI DISEGNO DI
LEGGE STATALE CONCERNENTE LA REVISIONE DELL'ORDINAMENTO FINANZIARIO
DELLA REGIONE".
Presidente
- Ha chiesto di parlare il Consigliere Viberti
per una mozione d'ordine.
Viberti
(DPROL)
- Noi intendiamo chiedere il
rinvio di questa discussione e, se il Presidente crede, posso
illustrarne i motivi. Non ci sembra di dover più sottostare ai
ricatti di questa maggioranza; riteniamo che non ci sia stato dato
il tempo sufficiente per esaminare questa bozza, questa proposta di
nuovo riparto tra lo Stato e la nostra Regione. Non abbiamo nessuna
intenzione di veder ridurre le possibilità della Regione Valle
d'Aosta per quel che concerne le tasse, non abbiamo nessuna
intenzione di vederla privata di una parte del suo possibile
introito, ma critichiamo il metodo - ripeto - ricattatorio con cui
questa Giunta tutte le volte che c'è qualcosa di importante lo
tiene nascosto in un cassetto, non ne parla assolutamente al
Consiglio, si offende addirittura quando qualche parte di questo
Consiglio si permette di chiedere notizie in merito, e poi
all'ultimo momento arriva in Aula con un bel sorriso sulla faccia e
ci dice: "Adesso, ragazzi bisogna votare, e mi raccomando che ci
sia l'unanimità perché altrimenti Roma non ci dà i soldi!". Noi con
questo metodo abbiamo chiuso! Non è nostra intenzione - e lo dico
subito - votare contro questo riparto, perché sarebbe troppo
facilmente strumentalizzabile da parte di questa maggioranza una
posizione del genere e anche perché tutto sommato, da una primo
esame, questa proposta di riparto non ci sembra del tutto da
buttare. È evidente che avendo potuto lavorarci per dei mesi la
maggioranza, o per lo meno coloro che al suo interno sono stati
delegati - mi auguro delegati dalla maggioranza del Consiglio e non
autodelegati - alla trattativa, hanno molto più di noi potuto
discutere ed entrare nel profondo di questa bozza.
Io non voglio far perdere tempo, quindi nel rinnovare la
richiesta di rinvio della discussione, voglio dire brevemente che
dopo appena tre giorni di esame ci sono sorte alcune perplessità;
ed è evidente che se in tre giorni si sono potute già individuare
alcune parti che non ci paiono del tutto corrispondenti a quella
che dovrebbe essere una precisa stesura del testo, il ricorso a
qualche esperto ci permetterebbe senz'altro di fare delle proposte
migliorative. Quindi, la fretta di questa Giunta ancora una volta
porterà dei danni alla Regione, e non voglio entrare nelle
questioni dell'autonomia dei principi che dovrebbero difendere la
nostra Regione, visto che con questo atteggiamento il rispetto
delle minoranze ancora una volta è calpestato proprio da chi
dovrebbe essere difensore delle minoranze e dei più deboli.
Comunque, ripeto, non è mia intenzione far perdere tempo; del
resto, credo che le ragioni esposte possano far decidere facilmente
sulla mia proposta, sempre che si sia dotati di capacità di
discernimento.
Presidente
- Signori Consiglieri, ai sensi dell'art. 64
il Consigliere Viberti ha posto la questione sospensiva,
pregiudiziale della non discussione. Vi ricordo che il 2° comma
precisa che la discussione sull'argomento può continuare - in
questo caso può iniziare - dopo che il Presidente ha concesso la
parola ad un oratore per ciascun Gruppo, se lo ritengono, e la
questione sia stata respinta per alzata di mano.
Chi prende la parola sulla proposta del Consigliere Viberti?
Nessuno prende la parola? Ci sono dichiarazioni di voto? La parola
al Presidente della Giunta.
Andrione
(UV)
- Per dichiarazione di voto
contrario, poiché ritengo che la discussione che seguirà potrà
chiarire molti dei dubbi che possono essere sorti in merito a
questa bozza di disegno di legge, specie se finanziario, è
migliorabile.
Presidente -
Vi sono altri che chiedono la parola?
Allora, il Consiglio è chiamato a pronunciarsi sulla proposta del
Consigliere Viberti.
Presidente
- Metto in approvazione la proposta del
Consigliere Viberti di sospensiva della discussione.
Esito della votazione:
Presenti: 28
Votanti: 22
Maggioranza: 15
Favorevoli: 1
Contrari: 21
Astenuti: 6 (Gruppo Comunista meno il Consigliere Carral)
Il Consiglio non approva.
