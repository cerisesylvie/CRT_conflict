Classificazione
BILANCIO E CONTABILITA' REGIONALE
TURISMO E INDUSTRIA ALBERGHIERA



Oggetto del Consiglio n. 2969 del 22 novembre 2023 - Resoconto
OGGETTO N. 2969/XVI - Interrogazione: "Stato di attuazione
dell'articolo 19 della legge regionale 12/2023 recante 'Contributo
per la realizzazione della Maison de la Montagne'".
Marguerettaz (Presidente) -
Punto n. 36. Per la risposta,
la parola all'assessore Grosjacques.
Grosjacques (UV) -
La norma oggetto della presente
interrogazione dispone l'erogazione di un contributo
all'Associazione valdostana Maestri di sci, per la realizzazione di
un immobile denominato "Maison de la Montagne" da destinarsi a sede
congiunta di maestri di sci e di guide alpine per la realizzazione
delle attività istituzionali dei due enti.
Riassumo quindi, per dare completa informazione a tutti i
colleghi, l'iter per la concessione del contributo.
Il beneficiario presenta istanza corredata da tutta la
documentazione necessaria per l'istruttoria da parte degli uffici.
A mero titolo esemplificativo, ma non esaustivo, lo studio di
fattibilità tecnico-economica - ai sensi del nuovo codice dei
contratti entrato in vigore il primo luglio scorso - lo studio di
fattibilità in questo caso corrisponde al secondo livello di
progettazione previsto dal codice previgente, vale a dire la
progettazione definitiva, il cronoprogramma di realizzazione
dell'opera e tutti i relativi allegati, ovviamente compreso il
computo metrico estimativo dell'opera.
A seguito dell'istruttoria effettuata a cura degli uffici e
finalizzata alla verifica della documentazione prodotta e alla
definizione dell'importo del contributo, lo stesso è concesso con
deliberazione della Giunta regionale a cui segue il provvedimento
dirigenziale d'impegno delle somme.
Considerato che il contributo è stato previsto nell'ambito della
legge di assestamento, le somme devono essere utilizzate - vale a
dire impegnate dal dirigente competente - a conclusione dell'iter
di cui sopra entro l'anno 2023.
Sin dall'approvazione della norma, gli uffici si sono attivati
al fine di definire le disposizioni applicative contenenti gli
aspetti di dettaglio per la concessione del contributo. Con nota
inviata a mezzo posta elettronica in data 31 agosto ultimo scorso,
gli uffici stessi hanno anticipato al beneficiario che -
considerati sia i tempi tecnici necessari per l'istruttoria e per
gli atti di concessione del beneficio economico sia per le scadenze
contabili di fine anno dell'Amministrazione regionale - il termine
ultimo per la presentazione dell'istanza di contributo, completa di
tutti gli allegati richiesti, veniva fissato al primo dicembre
2023.
In considerazione della complessità degli aspetti da
disciplinarsi, gli uffici hanno svolto incontri con la struttura
Pianificazione territoriale dell'Assessorato opere pubbliche,
territorio ed ambiente, così come con la struttura Espropriazioni,
valorizzazione del patrimonio e Casa da gioco della Presidenza
della Regione, addivenendo, nei primi giorni del mese di ottobre,
al perfezionamento delle disposizioni applicative, nonché con le
due associazioni beneficiarie, incontri ai quali ha partecipato in
più occasioni anche il sottoscritto.
I beneficiari, quindi le due associazioni Maestri di sci e Guide
alpine, dal canto loro si sono tempestivamente adoperati al fine
d'individuare l'area di realizzazione dell'immobile, espletando
tutte le attività propedeutiche all'acquisizione del diritto di
superficie della stessa e hanno regolarmente provveduto al
conferimento degli incarichi di progettazione.
Nel corso di tali attività prodromiche svolte dal beneficiario,
è emersa la necessità, rappresentata per le vie brevi nelle scorse
settimane, di svolgere degli approfondimenti istruttori di varia
natura, tra i quali il dimensionamento dell'opera, gli aspetti
urbanistici e tutta una serie di attività di dettaglio che incidono
su aspetti connessi alle scelte di progettazione dell'immobile e
sulla conseguente determinazione del puntuale costo complessivo
dell'opera, ogni onere compreso.
Le tempistiche per lo svolgimento e la valutazione di tali
approfondimenti tutt'ora in corso, seppure non mettano in
discussione la realizzabilità dell'opera, renderanno difficile il
rispetto del termine ultimo del primo dicembre 2023 fissato per la
presentazione dell'istanza di contributo, la cui erogazione
occorrerà verosimilmente posticipare al prossimo anno.
I due enti futuri fruitori della struttura, con i quali vi è un
continuo e costante scambio d'informazioni sulla questione, hanno
anticipato che - considerata la necessità di portare a termine
detti approfondimenti e a fronte delle tempistiche per l'utilizzo
delle somme messe a disposizione con la legge di assestamento - nei
prossimi giorni invieranno formale richiesta di posticipare al
prossimo anno il termine di richiesta di contributo e la
conseguente realizzazione dell'opera.
Tengo a precisare che allo stato attuale le somme stanziate non
sono state utilizzate in quanto il beneficiario non si è avvalso
della facoltà di chiedere l'anticipazione di parte del contributo
prevista dal terzo comma dell'articolo 19 della legge di
assestamento.
Chiudo sottolineando che tutte le attività propedeutiche legate
alla liquidazione del contributo - e quindi in particolare
l'acquisizione dei terreni, il conferimento di tutti gli incarichi
di progettazione, direzione lavori e sicurezza, appalti per
l'esecuzione dell'opera e ogni onere accessorio - sono a totale
carico e responsabilità delle due associazioni beneficiarie del
contributo previsto dall'articolo 19 della legge regionale
12/2023.
Come ho detto poco fa però si sono sempre puntualmente
relazionate con la struttura enti e professioni del turismo
dell'Assessorato per evidenziare ogni passaggio della loro
attività.
Presidente -
Per la replica, la parola al collega
Restano.
Restano (GM) -
La mia opinione in merito a questa scelta
è nota, sono da sempre stato a favore della "Maison de la
Montagne".
Non vedendo provvedimenti in merito da parte della Giunta, ho
voluto chiedere spiegazioni. Sicuramente per realizzare un'opera di
questo genere, sono necessari degli approfondimenti e, come da lei
vagamente accennato, ci potrebbero essere anche dei costi diversi
da quelli previsti in prima istanza.
Se ho ben capito, i soldi andranno in avanzo, sarebbe
interessante poi sapere se basteranno i 3 milioni o meno, o se
invece, dal punto di vista politico, si poteva operare in maniera
diversa, visto che vanno in avanzo e quindi utilizzare fin d'agosto
questi 3 milioni per altre scelte che riguardano sempre il mondo
della montagna e dello sport, perché poi, come avremo modo di
confrontarci nel prossimo futuro, probabilmente ci sono delle
iniziative specifiche che si possono fare nel mondo dello sport e
che non richiedono tutto questo tempo.
