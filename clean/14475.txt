Classificazione
SPORT E TEMPO LIBERO
Manifestazioni sportive


Resoconto integrale del dibattito dell'aula
Oggetto del Consiglio n. 1012 del 23 novembre 1994 - Resoconto
SEDUTA ANTIMERIDIANA DEL 23 NOVEMBRE 1994
OGGETTO N. 1012/X Annullamento della gara podistica
"Torino/Saint-Vincent". (Interrogazione)
Interrogazione Venuto a conoscenza che la competizione podistica
su 100 chilometri "Torino/Saint-Vincent" avrebbe dovuto essere
riproposta, a dieci anni dall'ultima edizione, grazie
all'iniziativa dell'Assessorato al Turismo e con il patrocinio
della Regione Autonoma Valle d'Aosta, nel mese di settembre di
quest'anno;
Considerato che tale avvenimento sportivo, di rilevanza
nazionale, non ha invece avuto luogo; il sottoscritto Consigliere
regionale
Interroga
l'Assessore competente per sapere:
I) i motivi dell'annullamento della gara podistica
"Torino/Saint-Vincent";
2) se, e in che temmini, è volontà della Giunta intervenire
affinché tale manifestazione sportiva possa essere nuovamente
disputata.
F to: Lanièce
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Parlare della Torino/Saint-Vincent al sottoscritto
fa sempre piacere, rappresenta un ritorno agli anni della gioventù.
Questo è uno sport che ho praticato volentieri quando avevo qualche
chilo in meno, è uno sport in cui esisteva, ed esiste tuttora, una
cultura della partecipazione, una scelta di campo su un settore nel
quale bisogna sicuramente fare dei sacrifici in termini fisici, di
dispendio di energie e di tempo, ma che permette di armonizzare dei
momenti di contenuto elevato e di notevole valenza spirituale.
Almeno questo era il mio stato d'animo. Credo che anche questo sia
lo spirito comune a tutti coloro che, soprattutto amatorialmente,
amano e praticano questo sport.
Detto questo, per rispondere all'interpellante ed entrare nel
merito delle domande poste, desidero puntualizzare che da parte
dell'Assessorato al turismo vi è stato un interessamento nella
direzione di acquisire elementi utili per valutare la concreta
possibilità di riproporre questa classica supermaratona. É una
iniziativa che ha preso spunto da un'idea dell'Amministrazione
delle Terme di Saint-Vincent, dal suo direttore; abbiamo, insieme
con il Comune di Saint-Vincent, sentito colui che aveva organizzato
da sempre questa competizione.
L'idea era parsa subito interessante, ma indubbiamente costosa.
Avevamo sentito la provincia di Torino e le pro-loco della Bassa
Valle per la messa a punto a loro carico dei punti di ristoro.
Mancava però un serio conto economico dei costi sui servizi
logistici: premiazione, monte-premi, eventuali ingaggi di addetti
importati; questo era stato chiesto agli organizzatori, ma su
questo non abbiamo avuto risposte concrete e definitive, certe. A
questo punto i tempi tecnici ragionevoli per un'adeguata promozione
ed una prospettiva reale di una buona riuscita della manifestazione
non esistevano più. Mi spiego: non si voleva con questo soltanto
organizzare una corsa a piedi, una marcia a piedi in più, ma si
voleva rilanciare adeguatamente un grande appuntamento sportivo e
promozionale per la Regione Valle d'Aosta. Credo che se gli
organizzatori o altre associazioni che operano in questa disciplina
sportiva saranno in grado di offrirci una richiesta ed un programma
definito, chiaro, trasparente, siamo disponibili a lavorare insieme
come assessorato, al fine poi di poter proporre all'Amministrazione
regionale, Giunta e Consiglio, un progetto definitivo su cui
esprimere il proprio parere circa la realizzazione della
manifestazione.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore Agnesod. A me interessava
sapere se c'era la volontà da parte dell'Assessore di ripristinare
quest'antica gara podistica; sappiamo che l'ultima gara effettuata
risale al 1984 e sono passati, da allora, dieci anni.
Sono venuto a sapere che quest'anno c'erano stati dei primi
contatti fra l'Assessorato e l'organizzatore, quindi sembrava che
si fosse a buon punto per ripristinare questa importante gara.
Purtroppo poi ci sono stati dei problemi; l'Assessore Agnesod ha
detto che il problema maggiore è il problema economico, nel senso
di non aver potuto appurare un'analisi dei costi e dei benefici e
di avere pertanto ritenuto opportuno non portare avanti questo
progetto. Mi auguro che per il futuro ci sia l'impegno da parte
dell'Assessore, come ha anche detto nel suo intervento, di fare
tutto il possibile per ripristinare quest'antica gara, perché
rappresenta un pezzo di storia dello sport, ed anche perché porta
sempre come valore quello della partecipazione, che è una cosa
molto importante. Invito quindi l'Assessore, e la Giunta nel suo
complesso, a verificare per il prossimo anno la possibilità, magari
con eventuali sponsor privati o con la collaborazione della
provincia di Torino e delle varie pro-loco locali di dare vita a
questa importante gara podistica.
