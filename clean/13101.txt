Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4057 del 16 dicembre 1992 - Resoconto
OGGETTO N. 4057/IX Situazione economico-finanziaria dell'USL
della Valle d'Aosta.
(Interpellanza)
Presidente
Do lettura dell'interpellanza presentata
dai consiglieri Beneforti, Bondaz e Chiofalo, iscritta al punto 17
dell'ordine del giorno.
Interpellanza A conoscenza della situazione
economico-finanziaria dell'USL;
Preso atto che da parte della Giunta regionale, sia in occasione
dell'assestamento del Bilancio di previsione 1992, sia in occasione
della variazione di bilancio all'ordine del giorno del Consiglio
regionale del 24-25 novembre u.s. non è stato preso in
considerazione l'eventuale ripianamento del disavanzo della spesa
sanitaria per l'anno 1992;
Visti gli incontri che avrebbero dovuto aver luogo a livello
nazionale fra le regioni ed il Governo in materia di finanziamento
della spesa sanitaria, sia per quanto riguarda la chiusura
definitiva del 1991, sia per quella del 1992;
i sottoscritti consiglieri regionali
interpellano
l'Assessore competente per conoscere:
1) qual è la quota del Fondo Sanitario Nazionale assegnata alla
Valle d'Aosta per il 1992;
2) qual è stato l'esito degli incontri a livello di Conferenza
Stato-regioni per quanto riguarda le modalità per la copertura dei
disavanzi da parte del Fondo Sanitario nazionale concernenti gli
anni 1991 e 1992;
3) a quanto ammonterebbe il disavanzo USL al 31 dicembre
1992;
4) quali iniziative la Regione intende assumere qualora si renda
necessario il suo intervento per il ripianamento dei disavanzi
sopra richiamati, per i quali non è stato previsto nessun importo
in occasione dell'approvazione dell'assestamento di bilancio e in
occasione della 1a variazione del bilancio stesso.
Presidente Ha chiesto la parola il Consigliere Beneforti; ne ha
facoltà.
Beneforti (DC)
Nel bilancio di previsione del 1992
avevamo previsto un'entrata di 120 miliardi dal Fondo sanitario
nazionale, praticamente equivalente a quella del 1991, ed in più
avevamo previsto 44 miliardi, come quota a carico della Regione
derivante dal famoso 20 per cento maggiorato del 40 per cento. Il
20 per cento era la quota fissa a carico della Regione, concordata
con le competenti autorità centrali quando si discusse se mantenere
o meno i nove decimi del riparto fiscale. Allora fu concordato che
i nove decimi sarebbero rimasti, però noi avremmo dovuto assumere a
nostro carico il 20 per cento della spesa sanitaria, più
qualcos'altro.
Successivamente questo 20 per cento aumentò al 28 per cento,
perché fu maggiorato del 40 per cento. Pertanto, alla Regione
faceva capo un ulteriore onere di 44 miliardi.
Nella primavera del 1992, per il finanziamento della spesa
corrente era stata assegnata alla Valle d'Aosta la quota
provvisoria di 94 miliardi, anche a seguito dei tagli decisi allora
dal Governo. Infatti tale quota fu assegnata ancora prima che
venisse deliberata dal CIPE e fu detto che successivamente le spese
della sanità sarebbero state verificate in due fasi.
La prima fase, che riguardava la spesa sanitaria del 1991,
prevedeva una verifica nel maggio del 1992. Per il 1991 le regioni
rivendicavano dal Governo un'integrazione del Fondo sanitario
nazionale di 5.200 miliardi. Questa cifra sarebbe servita a
ripianare il disavanzo totale delle USL del 1991. Infatti, grazie
all’integrazione a sanatoria di questi 5.200
miliardi del fondo sanitario, alla Valle d'Aosta sarebbero stati
erogati altri 8 miliardi circa, che avrebbero consentito di
pareggiare la spesa del 1991.
La seconda fase prevedeva una verifica sulla spesa sanitaria
dell'anno in corso da effettuarsi nel mese di luglio. Dopo tale
verifica, le regioni intendevano ottenere dal Governo il
ripianamento delle spese dell'USL tramite la ridefinizione del
Fondo sanitario nazionale. Si sa benissimo infatti che, tra le
regioni da una parte ed il Ministero della sanità ed Governo
dall'altra, c'era una notevole diversità di vedute sul calcolo
della cifra da assegnare al Fondo sanitario nazionale.
Ricordo che, in attesa dell'incontro dello scorso luglio, gli
assessori regionali alla sanità stavano mettendo a punto una loro
piattaforma per dimostrare al Governo la necessità di incrementare
il Fondo sanitario nazionale. La dimostrazione avrebbe dovuto
evidenziare qualità e quantità della spesa sostenuta da ogni
Regione, la presenza dei correttivi messi in atto negli ultimi anni
e la necessità di quella entità di spesa per garantire ai cittadini
la necessaria assistenza.
Certo, il momento che sta attraversando il Paese non era e non è
dei più facili, ma la Regione doveva e deve dimostrare la validità
della sua azione per ottenere dal Governo l'integrazione del Fondo
sanitario nazionale in modo da ripianare anche i debiti per il
1992.
Nel corso degli incontri con le Commissioni sanità della Camera
e del Senato noi abbiamo sempre sostenuto che non era ammissibile
sottostimare la spesa sanitaria, specie quella di una Regione come
la nostra, che deve già farsi carico del 28 per cento della spesa,
come previsto dalla legge finanziaria per le regioni a statuto
speciale.
Precisato questo, abbiamo presentato l'interpellanza per
conoscere:
- qual è la quota del Fondo sanitario assegnata alla Valle
d'Aosta per il 1992;
- qual è stato l'esito degli incontri a livello di Conferenza
Stato-regioni per quanto riguarda le modalità per la copertura dei
disavanzi del 1991 e 1992 da parte del Fondo Sanitario
nazionale;
- a quanto ammonterebbe il disavanzo USL al 31 dicembre 1992,
anche in via approssimativa dal momento che il bilancio consuntivo
sarà chiuso a primavera;
- quali iniziative la Regione ha assunto o intende assumere per
ripianare i debiti dell'USL 1992, qualora la fase due non andasse a
buon fine la fase due col Governo.
Presidente
Ha chiesto la parola il Consigliere
Chiofalo; ne ha facoltà.
Chiofalo (DC)
Essendo tra i firmatari
dell'interpellanza, colgo l'occasione per chiedere all'Assessore
alla sanità delle precisazioni su alcune questioni emerse in questi
giorni.
Stando a molte lamentele, sembrerebbe che i fornitori dell'USL
non siano pagati addirittura per somme di diverse centinaia di
milioni. Vorrei sapere se ciò è vero e perché.
Assessore, come lei sa, quando non vengono pagati i fornitori,
si ingenera un giro vizioso le cui conseguenze ricadono in modo
particolare su di una categoria che si rifornisce a scadenza e che
di solito crea dei posti di lavoro, per cui sarebbero colpiti anche
altri interessi.
Inoltre, dal momento che l'USL non ha più liquidità, vorrei
sapere se l'Assessore ritiene opportuno aprire una linea di credito
nei suoi confronti, in modo che la stessa USL possa pagare i
debiti, cioè le forniture già ricevute.
Vorrei una risposta, ch'io mi auguro positiva, per vedere se è
possibile eliminare questa situazione che si è venuta a creare.
Presidente
Ha chiesto la parola l'Assessore alla
sanità ed assistenza sociale Cout; ne ha facoltà.
Cout (PCI-PDS) Rispondendo alla prima domanda dell'interpellanza
posso dire che la quota del Fondo sanitario nazionale assegnata
alla Valle d'Aosta per il 1992, provvisoriamente fissata in lire
94.352.000.000, è stata poi ridefinita a livello centrale con lo
svincolo di ulteriori fondi a favore delle regioni.
Pertanto, la quota definitiva ammonta a lire 108.687.000.000,
con un incremento, quindi, di lire 14.326.000.000, che naturalmente
va a diminuire il disavanzo presunto per l'esercizio in corso e dai
44 o dai 42 miliardi stimati all'inizio, lo fa scendere a ai 30
miliardi di oggi. Del resto il Consigliere Beneforti sa come vanno
queste cose.
Rispondo ora alla seconda domanda dicendo che in sede di
Conferenza Stato-regioni si è convenuto che:
a) lo Stato, oltre ad integrare il Fondo sanitario del 1991 con
i 5.600 miliardi (8.600 milioni per la Valle d'Aosta) previsti dal
DL n. 441, farà un'ulteriore integrazione dopo aver verificato la
spesa sanitaria del 1991 effettuata dal Ministero del tesoro.
Tenendo conto del deficit relativamente contenuto (16 miliardi)
registrato dall'USL in tale esercizio, dell'intervento regionale a
parziale copertura dello stesso (4 miliardi), si può
tranquillamente sostenere che le due integrazioni statali
copriranno la residua quota del disavanzo. Questo vale per il
1991;
b) per il 1992, il Ministero del tesoro effettuerà una verifica
della spesa sanitaria analoga a quella svolta per il 1991, cercando
di quantificare il fabbisogno di ogni singola Regione e dopo
fisserà l'eventuale integrazione del Fondo sanitario.
Rispondo al terzo quesito dicendo che il disavanzo presunto
dell'USL della Valle d'Aosta al 31 dicembre 1992, come ho già
detto, al momento ammonta a circa lire 30 miliardi.
Vengo ora al quarto quesito. L'Amministrazione regionale, preso
atto della situazione finanziaria dell'USL, imputabile soprattutto
alla cronica sottostima del Fondo statale da parte dello Stato,
nonché del decreto delegato attualmente all'esame del Parlamento,
ha ritenuto di inserire il ripianamento del 1992 tra i fondi
globali del bilancio di previsione della Regione per l'esercizio
1993 e quindi ne discuteremo più avanti.
Oggi e domani sono comunque in corso a Roma delle riunioni
tecniche, sempre a margine della Conferenza Stato-regioni, cui
partecipa un nostro funzionario - io non posso partecipare perché
devo seguire i lavori del Consiglio regionale - per cercare di
risolvere il problema.
Ricordo in proposito che l'altro giorno abbiamo votato uno
specifico ordine del giorno per portare all'attenzione dello Stato
le condizioni della sanità in Valle d'Aosta. Voglio sperare che
anche quel documento sia valso a determinare la quota che è stata
assegnata e di cui si è discusso in Parlamento.
Rispondo ora alla domanda del Consigliere Chiofalo. La questione
da lui sollevata ci è nota da tempo. In proposito abbiamo avuto un
incontro col direttore tesoriere dell'Istituto Bancario S. Paolo,
che gestisce il bilancio dell'USL, perché la banca chiedeva
un'assicurazione della Regione sugli anticipi da accordare all'USL,
sollecitava un intervento nei confronti dello Stato per far
giungere con puntualità l'ultima tranche dei finanziamenti all'USL
- il funzionario che è a Roma dovrebbe verificare anche questo -
nonché un'assicurazione della Regione a copertura del disavanzo del
1992. Noi abbiamo provveduto, spiegando anche che nei fondi globali
è prevista un'apposita quota a tale scopo.
Pertanto, possiamo dire di aver anticipato 10 miliardi all'USL
per consentirle di affrontare le emergenze di cassa e di aver preso
questo accordo col S. Paolo per soddisfare la maggior quantità
possibile di richieste dei fornitori. Eventualmente
esamineremo...
(...interruzione del Consigliere Chiofalo...)
... Certo, si tratta di alcuni miliardi che però variano in
funzione delle necessità, tuttavia si è convenuto che cercheranno
di sistemare ogni cosa. Se sarà necessario, interverremo con
ulteriori anticipi.
Si dà atto che dalle ore 11,47 presiede il Vicepresidente
Trione.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Prendo atto di quanto detto
dall'Assessore e mi dichiaro soddisfatto anche perché vedo che il
lavoro impostato ed avviato a suo tempo dalla Conferenza
Stato-regioni e dagli assessori alla sanità ha dato i suoi frutti,
tant'è vero che le due fasi del passivo della sanità nel nostro
Paese sono state approfondite e parzialmente risolte o, perlomeno,
è stata portata a termine la prima fase, quella del 1991, tant'è
che il fondo sanitario nazionale è stato integrato con quei 5.600
miliardi che le regioni e gli assessorati alla sanità rivendicavano
dallo Stato. Alla Valle d'Aosta saranno erogati 8.650 milioni, con
i quali dovremmo riuscire a chiudere la fase debitoria del
1991.
Mi fa piacere che la seconda fase, che riguarda il 1992, non sia
stata chiusa a discapito delle regioni, perché i Ministeri
competenti ed in particolare quello del tesoro stanno effettuando
una verifica per cercare di ripianare anche i debiti del 1992 delle
USL.
Dopo tutte le insistenze e le azioni di forza effettuate anche a
livello nazionale con la Conferenza Stato-regioni, siamo finalmente
riusciti ad ottenere il ripianamento dei debiti fino al 1991.
Speriamo di poter fare altrettanto per il 1992, affinché i
miliardi previsti nei Fondi globali del nostro bilancio del 1993
possano essere utilizzati per potenziare le strutture dei presidi
sanitari della nostra Regione.
Raccomando infine all'Assessore Cout ed al Presidente della
Giunta di essere sempre presenti agli incontri della Conferenza
Stato-regioni, perché il Governo e le altre regioni cercano sempre
di penalizzare le regioni a statuto speciale. Se risultiamo
assenti, decidono sulla nostra pelle.
Con questo non voglio certamente rimproverarvi di non esserci
andati, ma voglio solo evidenziare che occorre essere presenti
proprio per evitare che gli altri decidano sulla nostra testa,
visto che cercano di mettersi d'accordo per ridurre le entrate
delle regioni a statuto speciale e di esempi in questo senso ne
abbiamo avuti diversi.
Si dà atto che dalle ore 11,52 riassume la Presidenza il
Presidente Bich.
Presidente
Ha chiesto la parola il Consigliere
Chiofalo; ne ha facoltà.
Chiofalo (DC)
Ringrazio l'Assessore che ha già avviato
le iniziative più opportune per pagare i creditori
dell'USL.
Vorrei raccomandargli di seguire più da vicino questa vicenda,
per evitare che, nonostante la dichiarata disponibilità della
Regione, l'USL non provveda ad effettuare i pagamenti.
