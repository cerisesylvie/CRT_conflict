Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 431 del 30 settembre 1981 - Resoconto
OGGETTO N. 431/81 - CONCESSIONE DI UN CONTRIBUTO ALLA
COOPERATIVA PRODUTTORI LATTE E FONTINA DELLA VALLE D'AOSTA PER
L'ATTUAZIONE DI UN PROGRAMMA DI ATTIVITÀ PUBBLICITARIA A FAVORE DEL
FORMAGGIO "FONTINA", PER L'ANNO 1981. DELEGA ALLA GIUNTA.
Presidente
- Do lettura del testo della proposta di
delibera:
IL CONSIGLIO REGIONALE
delibera
1) di approvare la concessione alla Cooperativa Produttori
Latte e Fontina della Valle d'Aosta, con sede in Aosta, di un
contributo nelle spese per la realizzazione del programma
pubblicitario di cui in premessa, per l'anno 1981, e destinato alla
valorizzazione del formaggio "fontina";
2) di stabilire che eventuali variazioni al programma
pubblicitario approvato con la presente deliberazione, siano
soggette alla preventiva autorizzazione della Giunta regionale e a
condizione che le variazioni stesse non comportino maggiorazioni di
spesa a carico della Regione, non modifichino in misura sostanziale
gli indirizzi dell'azione pubblicitaria fissati nel
programma;
3) di approvare la spesa massima di £ 92.800.000
(novantaduemilioniottocentomila) che farà carico al capitolo 32900
del bilancio di previsione della Regione per l'anno 1982 ("Spese,
contributi e premi ad associazioni, consorzi e privati per la
tutela e l'incremento dei prodotti "tipici") e di stabilire che
alla liquidazione del contributo di cui si tratta si provveda - con
successive deliberazioni di Giunta - su proposta dell'Assessore
all'Agricoltura e Foreste.
Presidente
- Ha chiesto di parlare l'Assessore
all'Agricoltura e Foreste, Marcoz, ne ha facoltà.
Marcoz (UV)
- Come ogni anno l'Assessorato ha provveduto
a stilare l'elenco delle spese messe a pubblicità per l'anno 1981
da parte della Cooperativa Fontina sulla richiesta di preventivo
che ammontava a £ 142 milioni; si sono tolte le voci che per un
verso o per l'altro già vengono incluse nella pubblicità che
effettua l'Assessorato al Turismo. Come si vede dall'elenco del
deliberato, sono elencate solo le voci che direttamente vengono
eseguite da parte della Cooperativa. Su questo contributo come gli
anni scorsi si ripeterà la presentazione di fattura e quindi sono
stati messi £ 116 milioni su £ 142, il contributo massimo che la
Regione dovrà versare se tutte le opere verranno eseguite, è di £
92.800.000.
Presidente
- Ha chiesto di parlare il Consigliere Tonino,
ne ha facoltà.
Tonino
(PCI)
- Ci sono degli interventi che in
questo Consiglio si ripetono ogni anno con una certa routine ma la
cui efficacia - prima ho fatto riferimento alla pubblicità nel
campo del turismo - non sempre si è verificata nel modo
conveniente. Nel caso della pubblicità del formaggio "FONTINA" e
del relativo marchio, credo di possa dire che è indubbiamente
necessaria la campagna pubblicitaria, ma viene da chiedersi perché
non si riesca dopo anni di interventi nel campo pubblicitario a far
scendere gradualmente l'impegno finanziario per la pubblicità in
modo che questo sia coperto dal bilancio stesso della Cooperativa
dei Produttori Latte e Fontina. Parto anche da un'esperienza che
abbiamo avuto in quella grande manifestazione che è stato il
Festival nazionale dell'Unità a Torino, dove ho avuto occasione di
lavorare allo stand dei prodotti della Valle d'Aosta e dove ho
potuto notare che la richiesta di fontina era unicamente
indirizzata verso la fontina marchiata, segno che l'immagine
pubblicitaria ha avuto il suo risultato finale. Mi diceva il
compagno Consigliere Bajocco che meglio di me seguiva
l'organizzazione, che sono state ben 150 le forme di fontina
vendute in quell'occasione, tante che ci sarebbe da chiedere un
contributo alla Regione come impegno per la difesa dei prodotti
tipici della nostra Valle.
Allora vorrei chiedere se risulta ancora necessario un
intervento per la pubblicità ancora così sostenuto - soprattutto al
momento attuale in cui dobbiamo stare molto attenti a come
spendiamo i fondi - oppure se non è il caso di realizzare anche in
questo campo delle economie. Smettiamo di fare pubblicità per il
turismo perché è - si dice - un obbligo di bilancio, ma si è
chiesta la Giunta o l'Assessorato se riducendo un po' la pubblicità
e l'impegno nella difesa del marchio della "Fontina", si
provocherebbe una caduta delle vendite? Dalle notizie che abbiamo
mi risulta che il problema è semmai quello di produrre più
formaggio "Fontina" perché non ci sono avanzi di magazzino e la
richiesta è notevole. Questo è l'interrogativo che voglio sollevare
in questa sede.
Presidente
- Ha chiesto di parlare l'Assessore Marcoz, ne
ha facoltà.
Marcoz
(UV)
- Non mi ritengo un tecnico della
pubblicità ed infatti abbiamo valutato il discorso del Consigliere
Tonino di cercare di ridurre le spese al massimo. L'anno scorso -
se il Consigliere Tonino si ricorda - la pubblicità ammontava a £
120 milioni, quest'anno è scesa invece a £ 116 milioni, quindi solo
l'aver contenuto i prezzi dopo un anno dimostra con la svalutazione
attuale che si sono già contenute le spese di pubblicità.
Abbiamo affrontato l'argomento con i responsabili della
Cooperativa Produttori Latte e Fontina della Valle d'Aosta e loro
ci hanno detto di essere convinti che se si cessa di fare la
pubblicità alla "Fontina", si rischia di favorire sul mercato la
confusione fra formaggi che sono denominati fontina bianca o
fontina nera, perché sono sporchi di bianco - ed è formaggio
prodotto in Piemonte - oppure sono sporchi di nero - ed è formaggio
prodotto in Veneto - e la nostra "Fontina". Al Nord viene messo in
testa al consumatore che se non è marchiato non è "Fontina", ma in
altre zone - come a Roma ad esempio - succede che vendono formaggio
che non è fontina. Quindi pur essendo in questo momento d'accordo
di contenere la spesa, sono convinto che sia indispensabile
continuare a fare questa pubblicità che è - come si dice - l'anima
del mercato, per non rischiare di perdere l'immagine di "Fontina"
che ha oggi questo prodotto, che si vende bene e per il quale si
mira ad una produzione non tanto di quantità, quanto di
qualità.
Presidente
- Metto in approvazione l'oggetto n. 36.
Esito della votazione:
Presenti: 27
Votanti: 26
Favorevoli: 26
Astenuti: 1 (Viberti)
Il Consiglio approva.
