Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica



Oggetto del Consiglio n. 2772 del 6 giugno 2007 - Resoconto
OGGETTO N. 2772/XII - Discussione generale della proposta di
legge di iniziativa popolare: "Disposizioni per la realizzazione di
un unico e nuovo Presidio ospedaliero regionale".
Président -
Comme nous l'avions convenu, nous débutons
aujourd'hui avec l'objet concernant l'hôpital.
La parola al relatore, Consigliere Sandri, in sostituzione della
Consigliera Fontana Carmela.
Sandri (GV-DS-PSE) -
Sicuramente la voce della collega
Fontana sarebbe stata anche più affascinante che non quella del
sottoscritto, e l'immagine stessa ne avrebbe avuto un grosso
miglioramento.
La legge di iniziativa popolare recante disposizioni per la
realizzazione di un nuovo ed unico Presidio ospedaliero regionale
propone di utilizzare lo strumento del referendum propositivo per
consentire ai cittadini valdostani di esprimersi con chiarezza in
merito alla richiesta di dotare la nostra Regione di un unico e
nuovo Presidio ospedaliero. Una richiesta positiva, ragionevole,
nel solco di un decennio di iniziative che sul tema dell'ospedale
hanno più volte, e con mezzi diversi, petizioni, appelli e infine
la proposta di legge, raccolto l'adesione di migliaia di cittadini.
Ricordiamo ad esempio le 8.459 firme poste in calce alla petizione
presentata il 19 giugno 1995 al Consiglio e alla Giunta regionale
per chiedere un ospedale unico del tutto nuovo, dotato di un numero
di posti letto adeguato alle esigenze della popolazione, collocato
in una sede urbanisticamente compatibile con l'ambiente
circostante, facilmente accessibile anche ad anziani inabili con
mezzi di trasporto pubblici o privati di cui sia agevole il
parcheggio. A più di 10 anni di distanza tali esigenze sono ancora
pienamente valide ed attuali.
L'attuale presenza di 3 strutture ospedaliere comporta un grave
dispendio di energie umane, professionali, tecnologiche e
finanziarie, oltre ad essere fonte di disagio per i pazienti e per
gli operatori. È convinzione ormai diffusa che occorra unificare in
una unica sede le prestazioni per acuti, cioè le cure ospedaliere
specifiche, mentre va sempre più potenziata l'offerta sul
territorio delle cure mediche di base. L'ipotesi di unificare
nell'attuale sede di Viale Ginevra i servizi collocati altrove,
costruendo una nuova ala accanto a quelle giù funzionanti, oltre ai
pesanti disagi dal punto di vista urbanistico - di cui parleremo
più avanti -, avrebbe come risultato un ospedale nuovo in alcune
sue parti, ma vecchio nell'insieme. La prospettiva è quindi quella
di avere un Presidio nuovo già vecchio, con strutture obsolete,
risalenti agli anni 40 del secolo scorso e già fin da adesso fuori
norma per la sicurezza ambientale.
Occorre invece progettare e realizzare un ospedale completamente
nuovo, con una struttura flessibile, in grado di essere adattata in
tempi brevissimi alle nuove e diverse esigenze sanitarie che si
manifesteranno in futuro e alle nuove apparecchiature mediche.
Soltanto un Presidio completamente nuovo e moderno potrà rispondere
alle esigenze di posti letto in Valle d'Aosta, di fronte agli
attuali 447 posti letto per acuti in linea con la normativa
vigente, mancano all'appello almeno 120 posti letto per
riabilitazione e lungodegenza.
Il progetto che attualmente la Giunta regionale sta portando
avanti prevede l'ampliamento dell'attuale Presidio di Viale Ginevra
verso est, nell'area attualmente occupata da un parcheggio
pluripiano. Si tratta di una scelta che comporta enormi problemi di
impatto urbanistico per la città di Aosta, lo Studio dell'arch.
Fubini ha evidenziato come l'ampliamento ad est comporti la
necessità di rivoluzione l'intero assetto urbanistico della città
di Aosta (assetto viario, mobilità, riconversione di alcune zone
abitative in quartieri della salute, eliminazione della porta a
nord della città, oltre ad un inevitabile aumento del traffico e
dell'inquinamento in un'area alle porte del centro storico, con
gravi conseguenze per la qualità della vita degli utenti, dei
degenti, degli operatori e dei cittadini in generale). Per questo è
opportuno verificare con appositi studi quale sia l'area più
appropriata per la costruzione di un nuovo ospedale, coinvolgendo i
Comuni limitrofi, sia in funzione di parametri come la facilità di
accesso per i mezzi di trasporto pubblici e privati, e per quelli
di emergenza, la vicinanza al territorio della città di Aosta, sia
in funzione del rapporto costi-benefici dell'opera nell'area
individuata.
La strada della ristrutturazione e dell'ampliamento dell'ex
ospedale "Mauriziano" era stata in passato motivata con la
necessità di ridurre i costi e di garantire tempi di completamento
dei lavori più celeri; la realtà dei fatti ha dimostrato
esattamente l'opposto. Negli anni i costi dei lavori appaltati sono
lievitati, i tempi di realizzazione sono slittati, il disagio di
operatori e pazienti costretti a vivere in un perenne cantiere si è
aggravato. Lo stesso progetto di ampliamento ad est prevede 10 anni
di lavori e un costo di 130 milioni di euro, ospedali nuovi
inaugurati di recente nel nord Italia sono stati progettati e
costruiti in tempi e con costi analoghi. Per questo motivo la
proposta di legge di iniziativa popolare in oggetto incarica la
Giunta di presentare in Consiglio, entro un anno dall'entrata in
vigore della legge e sulla base di uno studio comparativo fra le
possibili localizzazioni del Presidio ospedaliero, le relative
ipotesi progettuali e le stime dei costi. Un disegno di legge
finalizzato alla costruzione di un nuovo e unico Presidio
ospedaliero contenente la localizzazione del nuovo ospedale, le
modalità di finanziamento, le modalità operative per una rapida sua
realizzazione.
È su questa proposta che la popolazione valdostana dovrà essere
chiamata ad esprimersi attraverso lo strumento del referendum: per
decidere se continuare con i progetti di ristrutturazione e
ampliamento del "Mauriziano" o se puntare risorse ed energie per
dotare la nostra Regione di una struttura sanitaria unica, moderna
e all'avanguardia.
Président -
Je déclare ouverte la discussion
générale.
La parole à la Conseillère Squarzino Secondina.
Squarzino (Arc-VA) -
Credo che l'intervento - mi permetta
- della collega Fontana è stato chiaro al riguardo, nel senso che
nella relazione sono individuati i motivi per cui si porta avanti
questa legge referendaria sull'ospedale. Ne abbiamo discusso più
volte e ricordo che molti, anche in commissione, hanno sottolineato
il fatto che è una legge inutile, fatta male, non ha alcun senso,
non prevede alcun finanziamento, rimanda nel tempo la realizzazione
dell'ospedale, non ha alcun potere coercitivo nei confronti del
Governo regionale, in quanto si chiede di compiere studi, di
decidere in merito alla localizzazione per realizzare un nuovo
ospedale, ma non vengono individuate le eventuali sanzioni in caso
di non ottemperanza alla legge. Non credo che dovrebbe essere
questo un problema, quando si è in democrazia.
In democrazia l'osservanza della legge è un valore
irrinunciabile fondante della stessa democrazia, quindi solo il
pensare che c'è una legge che si possa non rispettare, secondo me
si dà per scontato che in questa Regione ci sia un'abitudine o una
tendenza o anche si individua la possibilità di non rispettare
certe leggi. Lo abbiamo ricordato ieri, lo ricordo anche oggi:
proprio sulla questione del referendum, sia il Presidente, sia il
Consiglio connivente, hanno deciso di non rispettare un dettato
preciso della legge che indicava le funzioni della "Commissione dei
3 saggi", e questo Consiglio ha accettato una proposta del
Presidente della Regione di porre ai "3 saggi" una domanda
illegittima non prevista dalla legge: i "3 saggi" devono solo
valutare se le proposte del Consiglio sono confacenti o no alle
proposte dei referendari sulle leggi elettorali; invece si è
chiesto ai "3 saggi" di intervenire e di riprendere un giudizio che
già avevano formulato. Il semplice fatto di aver voluto intervenire
in questo settore, significa che non c'è un rispetto della
legge.
Si diceva anche che la legge sull'ospedale è una legge inutile,
che fa perdere tempo, che rimanda ulteriormente la decisione su
cosa fare, ma chi è che ha perso tempo in tutti questi anni? Non
certamente i referendari, se vogliamo ripercorrere l'iter, allora
il problema del nuovo ospedale si pone, lascio stare negli anni '70
quando lo stesso Sindaco di Aosta poneva un problema forte di
urbanistica della città e diceva "no" addirittura all'ampliamento
della famosa "ala" delle attuali Chirurgie, dicendo:
"è inutile
che continuiamo a rappezzare qui, cominciamo invece a pensare in
grande";
ma a parte questo momento, già negli anni '90 c'è lo
"Studio Quaranta" che prevedeva un nuovo ospedale, quindi c'erano
tutti gli elementi per decidere. Cambia Giunta, si cambia
decisione: non va più bene il nuovo ospedale, ma bisogna
assolutamente continuare a lavorare in questo ospedale attuale. C'è
una petizione nel 1995 e qui ricordo che anche l'attuale Assessore
Fosson aveva firmato in quell'occasione per il nuovo ospedale,
certo che si può cambiare idea, però bisogna dire chiaramente: "io
pensavo in questo modo, non la penso più così", come hanno fatto i
colleghi di "Stella Alpina" che ci hanno detto di avere avuto una
certa idea, ma che adesso non la pensano più nello stesso modo. La
stessa "UIL" ha detto: "pensavamo in un modo, adesso abbiamo
cambiato idea"; però diciamo chiaramente le cose! Bisogna che chi
cambia idea lo dica, non è un male cambiare idea, però bisogna
dirlo, dire: "come mai pensavo in questo modo e perché adesso ho
cambiato idea"...
Sarebbe interessante sapere anche dall'Assessore Fosson perché
ha cambiato idea, perché allora ha firmato la petizione e poi, in
tutti questi anni, ha smentito di averla firmata sul giornale, e
glielo trovo. A ogni legislatura si cambia progetto, quindi... chi
è che rallenta? Sono i politici che rallentano! La legislatura
1993/1998 si era conclusa con l'ampliamento a sud e noi "Verdi"
eravamo contrari, eravamo al Governo, ma avevamo già detto di "no"
a questo progetto...
Marguerettaz (UV) -
(fuori microfono) ... voi, "Verdi",
siete sempre contrari...
Bortot (Arc-VA) -
(fuori microfono) ... non è detto...
siamo per fare l'ospedale nuovo, non siamo contrari...
Squarzino (Arc-VA) -
... dicevo che la legislatura, si
era conclusa con 3 decisioni: portare avanti i lavori di
adeguamento della struttura di Viale Ginevra, ampliare l'ospedale
con la costruzione a sud, non scartare a priori l'idea di un nuovo
ospedale... prima o poi bisogna pensarci dato che nessuna struttura
è eterna!
Nella legislazione 1998-2003 tale decisione non viene messa in
discussione, l'Assessore Vicquéry riprende il progetto di
ampliamento dell'esistente, ipotizzando l'ampliamento a sud e con
lo "Studio Limacher" si delinea questo ampliamento a sud; "Studio
Limacher" che dimostra che l'ampliamento a sud è la cosa migliore ,
con la stima complessiva nel 2003 di un costo di 66 milioni di euro
per costo, sia per l'ampliamento che per la ristrutturazione, con
un errore di più o meno 25%, quindi possono essere molti di più, da
120 a 150 miliardi di vecchie lire.
La scelta pare fatta. Nell'attuale legislatura, 2003-2008, la
nuova Giunta riprende il progetto di ampliamento, ma questa volta a
est, con tutti i problemi che questo comporta. Su questo studio
dell'ampliamento a est abbiamo avuto un primo studio di "Finaosta"
che risale al 30 giugno 2004, studio di "Finaosta" che tra l'altro
pone una serie di problemi sulla viabilità; tale studio viene
approfondito con un altro "Studio Fubini" sulla viabilità e poi,
volendo inserire questo progetto fra le grandi opere, si chiede di
precisare meglio il progetto, con uno studio che è arrivato in
questi giorni ai commissari della V Commissione e che è stato
ampiamente analizzato nel corso di un'audizione con gli esperti di
Finaosta.
La legge referendaria chiede, sostanzialmente, pur entro quei
limiti che abbiamo visto non essere dei limiti reali - ma lo
vedremo dopo -, che si faccia una scelta e che questa scelta sia il
nuovo ospedale. Coloro che hanno sempre progettato un nuovo
ospedale, hanno sempre elencato i motivi per cui si vuole un nuovo
ospedale: costa meno dell'ampliamento e ristrutturazione
dell'esistente, specie se progettiamo le spese nell'arco di 20
anni, consente un'organizzazione e un'assistenza più efficienti,
migliore qualità di vita degli utenti, di lavoro per gli operatori,
di accesso per i visitatori, consente alla città di Aosta di
decongestionare il traffico, di recuperare spazi interessanti per
altre attività turistico-assistenziali. Vorrei che fosse chiaro che
non parliamo della capacità professionale dei medici e degli
operatori, né di come funziona l'ospedale al proprio interno;
alcuni reparti funzionano bene, altri meno bene, e non è che noi
diciamo abbiamo dei medici primari non preparati, non competenti...
non è questo che diciamo!
Noi sottoscriviamo quanto dice l'Assessore: che il livello di
qualità e di assistenza di questo ospedale è buono. Noi
sottolineiamo che quando sono bravi, aumenta la mobilità attiva,
cioè il fatto che dall'esterno vengono qui, e quando sono meno
bravi aumenta la mobilità passiva, dalla Valle vanno fuori. Certo
l'attuale struttura non è stata pensata secondo i canoni
dell'odierna medicina, pensiamo a Veronesi, alla "Commissione
Piano", che ha appositamente individuato un modello per un nuovo
ospedale. I canoni della odierna medicina creano condizioni di
lavoro più agevoli, per le operazioni e qualità di vita dei
pazienti. Voglio leggere, qui, alcuni brani di una lettera che è
apparsa su "La Stampa", in cui un medico dice qual è il disagio di
chi si trova a lavorare dentro a quella struttura. E noi, con il
progetto di ampliamento, offriamo su un piatto d'argento a tutti
questi medici questa proposta: "guardate che per altri 15-20 anni
voi continuerete a lavorare in queste condizioni"... perché? Leggo
brani della lettera "prima c'è la ristrutturazione dei vari
reparti, ritenuti obsoleti e insufficienti, poi il Pronto Soccorso
per nuove sale operatorie; mano a mano che l'ospedale cresce gli
alberi diminuiscono, il rumore la polvere e il disagio sono
costanti. Non parlo della difficoltà di auscultare un cuore o un
polmone di un paziente con il rumore che copre tutto, parlo solo
dei disagi che hanno subito gli utenti, perché nessun reparto è
indenne, Unità intensive comprese".
Io credo che con la ristrutturazione continuano ad offrire
simili condizioni di lavoro a questi operatori. La costruzione
dell'ala est comporterebbe nuove ristrutturazioni del corpo
vecchio, oltre allo stravolgimento della zona cittadina. Abbiamo
accompagnato sempre la nostra scelta di un ospedale nuovo con
motivazioni e dati tratti soprattutto da quanto viene fatto in
altre Regioni; l'Assessore ci ricorda sempre che un posto letto
costa sui 300.000 euro; allora qui se abbiamo un ospedale per 470
posti letto, abbiamo grosso modo una cifra di 161 milioni di euro,
che è molto meno del costo di un anno delle spese della sanità! Noi
spendiamo oltre 225 milioni di euro all'anno per far funzionare
l'ospedale, allora io credo che se si fa un minimo di rapporto, si
vede che nell'arco di 10-20 anni al massimo si risparmiano tutti i
soldi del costo per un nuovo ospedale.
Lo studio di "Finaosta" è prezioso, in quanto vi troviamo
descritto e collocato in Valle d'Aosta quello che potrebbe essere
il nuovo ospedale, un ospedale le cui camere si affacciano sul
verde, con ampi spazi di sosta all'aperto, un ospedale che potrebbe
far sognare finalmente, un ospedale in cui le camerette sono a 2
letti e con 2 bagni, e gli spazi all'interno sono per ogni letto 12
metri quadrati e non 9 metri quadrati come nella ristrutturazione,
un ospedale in cui c'è una facilità di accesso. Credo che sia
esperienza quotidiana... solo venerdì mi è successo di nuovo, alle
11 del mattino, una volta lasciato il paziente all'ospedale per
andare al parcheggio, quindi dall'ospedale portare la macchina al
parcheggio dell'ospedale, ho impiegato 10 minuti di coda per
entrare e 5 minuti per uscire, per darvi l'idea dell'ingorgo,
invece ci sarebbe una facilità di accesso. Non solo, sarebbero
spazi organizzati secondo la logica dei dipartimenti.
Qualcuno dice: "guardate che anche l'ala ad est è pensata
secondo la logica dei dipartimenti"; attenzione, nell'ampliamento
ad est solo 1/3 del futuro progetto di ospedale risulterà
organizzato secondo la logica dei dipartimenti e secondo i nuovi
modelli di ospedale, mentre un nuovo ospedale avrebbe tutta l'area
e non solo 1/3! Il progetto "Finaosta" ha descritto molto bene il
nuovo ospedale e ha bene evidenziato tutta la criticità del
progetto di ampliamento e ristrutturazione dell'ospedale ad est, e
l'incontro con la V Commissione ha messo in luce le ambiguità, i
limiti, le carenze di tale progetto, soprattutto è emerso che i
dati sono stati analizzati nella prospettiva di illustrare una sola
ipotesi: quella dell'ampliamento.
L'analisi del nuovo ospedale, sia la scelta del terreno su cui
doveva essere edificato, sia i criteri con cui vengono descritti
criticità e vantaggi, questa analisi viene fatta in modo puntuale
per il nuovo ospedale secondo parametri che non vengono utilizzati
per descrivere l'ospedale derivante dal progetto di ampliamento ad
est. Quando si parla della "scelta dell'area" vengono utilizzati
problemi che riguardano l'inquinamento acustico, l'inquinamento
ambientale, vengono individuati i vari rischi che ci possono essere
e si dice che ci sono delle problematiche riscontrate nell'accesso
veicolare rispetto a una certa area, mentre l'area che presenta
minori criticità è quella de "L'Amérique", e va bene! Ancora: ci
sono criticità per quanto riguarda la prossimità alla "SS 26" e si
parla anche del fatto che c'è un elevato traffico, quindi bisogna
fare attenzione a scegliere questo tipo di aree.
Per quanto riguarda il progetto di ampliamento ad est, non si è
fatto un confronto fra il rischio dell'inquinamento acustico
ambientale nelle nuove aree e il rischio di inquinamento acustico
ambientale nelle attuali aree, e quando abbiamo chiesto: "come mai
non avete fatto questo confronto", ci hanno detto gli esperti: "ma
questo non era il nostro mandato, il mandato attribuito al gruppo
di lavoro..." - dice il responsabile, che parla a nome della
Regione e dell'USL - "non era un mandato per realizzare uno studio
di fattibilità per un nuovo ospedale, ma per integrare uno studio
di fattibilità con questa ipotesi, ma questa era un'ipotesi che non
eravamo chiamati ad approfondire e a confrontare"! Praticamente il
responsabile del gruppo ci ha detto: "non abbiamo avuto il mandato
di fare il confronto fra 2 ipotesi, ma abbiamo avuto il mandato di
aggiungere l'ipotesi di un nuovo ospedale.
Cosa è successo nel gruppo di lavoro? Alcuni esperti bravissimi
si sono occupati di come poteva essere ipotizzato un nuovo
ospedale, e hanno lavorato cercando le aree, cercando anche come
adattare un modello di ospedale nella zona di Aosta, ma questi
hanno fatto solo questo tipo di lavoro. L'altro gruppo di esperti
di "Finaosta" ha continuato ad approfondire lo studio precedente,
ma non c'è stato alcun confronto reale fra i 2 progetti su
parametri comuni! Questo è il dato fondamentale, per cui oggi gli
elementi che ci sono dallo studio non possono far dire che
l'ampliamento ad est è la cosa migliore rispetto all'ospedale
nuovo, perché si sono usati 2 pesi e 2 misure! E loro lo dicono
chiaramente, lo stesso studio lo dice, perché sono convinta che
ognuno di questi esperti ha lavorato in modo intellettualmente
onesto all'interno del proprio mandato, ma il mandato era quello:
dovete continuare ad avere alcuni elementi per l'ampliamento ad
est, perché questo lo chiede la commissione del "NUV", ma dovete -
visto che il "NUV" chiede anche delle ipotesi alternative - fare
anche le ipotesi alternative del nuovo ospedale; quindi 2 persone
studiano le ipotesi, si mettono sullo stesso studio le 2 soluzioni,
ma senza confrontarle veramente! Sì, c'è un confronto qualitativo,
ma non c'è un confronto sistematico. Da nessuna parte risulta
quanto verde c'è da una parte e quanto verde c'è dall'altra, o come
sono le camere da una parte e le camere dall'altra, quanti sono gli
spazi morti, quelli che chiamano "percorsi connettivi", quali sono
gli spazi morti che ci sono da una parte e dall'altra; mentre
nell'ospedale nuovo gli spazi non utilizzati per le cure sono per
la percorrenza, perché possono spostarsi infermieri e medici... e
sono limitati, poiché, essendo il reparto modulato secondo una
struttura a manica quintupla - cioè ci sono le stanze, i corridoi,
i servizi - per cui i percorsi del personale sono essenziali,
nell'ampliamento è detto che i percorsi connettivi sono molto più
lunghi, e si dice che c'è tanto spazio in più. Non è vero! Perché
il percorso connettivo più lungo significa che, per spostarsi, le
infermiere devono fare tutta un'ala e poi tutta l'altra, allora i
percorsi connettivi che sembrano nell'ampliamento ad est come un
vantaggio, in realtà sono un disvalore, ma questo confronto, qui,
non è fatto, ciascuno di noi deve tirarlo fuori pezzo per pezzo se
vuole capire il confronto fra le due ipotesi progettuali!
Ancora: si dice dappertutto che saranno la stessa cosa, che il
modello attuato è lo stesso e l'organizzazione dipartimentale è la
stessa; va bene, ma... cosa si vede? Qui non viene confrontato!
Ospedale nuovo, tutte le sale operatorie sono collocate vicino una
all'altra, giustamente, secondo un'area dipartimentale, c'è
un'unica struttura per Radiologia collocata vicino al Pronto
Soccorso. Andate a vedere il progetto di ampliamento ad est, che è
fatto secondo il concetto di organizzazione dipartimentale. Qui
hanno fatto il Pronto Soccorso, e il Pronto Soccorso è nella parte
nuova, ma il reparto di Radiologia è nella parte vecchia ancora.
Allora, per evitare che dal Pronto Soccorso si facesse un
lunghissimo percorso per andare in Radiologia, si è pensata una
piccola struttura radiologica vicino al Pronto Soccorso, ma questo
significa razionalizzare i percorsi, fare tutto secondo un concetto
di organizzazione dipartimentale? Pensare poi alla Psichiatria 2
metri sotto terra, qui, dove attualmente c'è l'Urologia, mentre
nell'ospedale nuovo i malati psichiatrici sarebbero a piano terra,
con un po' di verde attorno... dobbiamo proprio punirli così?
Vediamo per i lavori successivi. Sappiamo che il nuovo ospedale,
proprio perché è una struttura nuova, fatta secondo i criteri
moderni, presenta delle caratteristiche che l'altro non ha, allora
si parla di "ottimizzazione dei percorsi" e ho spiegato la
differenza fra uno e l'altro. In uno è possibile ottimizzare i
percorsi, nell'altro non è possibile, perché la parte nuova è solo
l'ampliamento ad est; l'altra parte, per quanto possa essere
ristrutturata, ha una struttura portante che non si presta.
Attenzione, questo rispetto al futuro è un risparmio enorme di
denaro, si dice sempre: "è inutile che voi vogliate l'ospedale
nuovo, intanto ogni 10 anni anche l'ospedale nuovo, i medici
arrivano con altre esigenze e ci chiedono di trasportare le cose",
ma su questo vedremo cosa capita adesso a trasportare i vari
reparti. Nell'ospedale nuovo - dice il progetto - si realizzano
"partizioni interne smontabili prive di funzioni portanti, onde
consentire il massimo della flessibilità interna da realizzarsi con
costi contenuti in funzione delle future esigenze di riassetto
organizzativo e funzionale". È chiaro che se ho questo enorme
spazio e faccio delle divisioni secondo la struttura attuale, e poi
fra una settimana mi rendo conto che l'ufficio del collega Comé è
troppo piccolo, facilmente sposto le partizioni interne, perché
sono smontabili e prive di funzioni importanti: questo consente la
flessibilità della struttura.
Ora chiediamoci se la Radioterapia è una struttura flessibile
capace di adeguarsi, chiediamoci se la struttura dell'intero
ospedale che è tutto fatto con corridoio che fiancheggerà le
camere, possa diventare una struttura flessibile e capace di
adeguarsi. Non può, ma non perché sono cattivi, quello era un
modello bellissimo negli anni '40, ma oggi non è più adatto! Mi si
dice: "è bello, vuoi mica buttarlo giù..."? Questo è un altro
problema, che poi vedremo, credo che il collega Sandri interverrà
su questo, altrimenti interverrò io, in un secondo intervento,
perché non posso dire tutto adesso.
I costi li vediamo dopo, perché è quello che sembra essere
l'argomento più debole, in realtà è il più forte. Ma se vediamo i
punti di forza fra il nuovo e il vecchio, anche qui, così come sono
scritti sullo studio, i punti di forza sono maggiori nel nuovo,
perché qui come qualità di struttura non c'è confronto, ecco,
vicinanza agli utenti, qui sarebbe interessante capire quante
persone di Aosta vanno a piedi all'ospedale. Quando ci sarà uno
studio serio sui flussi degli utenti che vanno a piedi
all'ospedale, posso capire questo, ma devo confrontarlo con la
possibilità per chi non è nel centro storico di Aosta di
avvicinarsi all'ospedale. La sottoscritta che si muove sempre a
piedi, ma dovendo accompagnare una persona anziana all'ospedale,
non va a piedi, va con l'auto. Che l'ospedale sia in Viale Ginevra
o sia appena fuori Aosta, devo sempre prendere un mezzo privato o
pubblico, perché solo i giovani e chi vive vicino all'ospedale può
andare a piedi, gli altri... ditemi voi come fanno a farlo!
Difficoltà e disagio nella gestione dei cantieri: qui è chiaro
che il disagio nella gestione dei cantieri nel nuovo ospedale, non
c'è e nel vecchio c'è, e qui sarebbe interessante capire tutta la
modalità dei trasferimenti. Disagio: qui sono indicate le fasi di
intervento per l'ampliamento ad est. Prima fase: solo parcheggio a
sud, e va bene; seconda fase: si fa la cosa nuova, e gli utenti non
hanno alcun disagio, loro sono chiusi lì e non hanno alcun disagio
con un cantiere prima a sud e poi ad est; terza fase, si collega
l'ingresso con la pianta ambulatoriale quindi si fa il
collegamento, ma prima bisogna fare un ingresso provvisorio. Nella
quarta fase si ristruttura il fabbricato "C", quello delle
Chirurgie, poi c'è il trasferimento dal "Beauregard" al nuovo, e
poi c'è la quinta fase di lavoro di ammodernamento, in cui si
ristruttura il vecchio edificio "Mauriziano", ma... dove vanno gli
ammalati in quella fase? In tutte le fasi abbiamo questi lavori che
durano, in base al cronoprogramma, 10 anni; ma abbiamo visto come
vanno i lavori all'ospedale quando gli ammalati sono dentro e
quando bisogna continuamente far convivere questi lavori con gli
utenti... non abbiamo sacchi di patate, ma persone, per di più
sofferenti!
L'altro confronto dice: incremento di flussi di traffico con
interventi già programmati. Qui il nuovo ospedale va bene, ma gli
altri non vanno bene; gli interventi già programmati... occhio a
questa parola... sono quegli interventi che il Comune di Aosta ha
programmato, che sono per la viabilità generale, ma non sono per
quell'area. Intanto non è neanche chiaro se in questi interventi
già programmati... c'è un elenco, sono solo in Via Adamello, alcune
vie qui, ma non la circonvallazione a sud, neanche!
L'accessibilità rispetto agli assi viari regionali e
all'eliporto, allora qui c'è da chiedersi se era così importante
avere l'elicottero dove c'era il Pronto Soccorso, tant'è vero che
l'allora Assessore Vicquéry voleva costruire una piastra sopra
l'ospedale, e poi non è stato possibile. Adesso non è più così
urgente avere l'elicottero a 2 passi! Adesso va bene che sia più
lontano! Tutta questa urgenza di salvare la vita alle persone c'era
quando si voleva mettere lì l'eliporto; non si è potuto fare, si
dimentica che era urgente! Non so se sia urgente, non tocca a me
dirlo, ma se è una cosa urgente e andava fatta allora, va fatta
anche adesso. La disponibilità delle aree: qui va bene, sono
disponibili all'ampliamento, certo, perché là bisogna espropriarle,
però questo è possibile quando c'è un forte interesse regionale, ma
torneremo sui costi con la legge sugli espropri.
Coerenza con gli investimenti già attuati e programmati... e
qui, chi era in commissione, è stato chiarissimo quando abbiamo
chiesto come mai non erano stati presi in esame tutti questi
problemi; loro ci hanno risposto: "qui c'è una via già tracciata,
noi dobbiamo solo seguirla". Non hanno detto: "ci è stato chiesto
di analizzare le 2 ipotesi e confrontarle". No, hanno detto: "noi
dobbiamo lavorare su questi costi e sui dati che ci hanno fornito".
Per esempio, rispetto a questi punti di forza e di debolezza, non
c'è nulla che riguarda la qualità del lavoro che si fa dentro,
nulla che riguarda l'organizzazione del lavoro, nulla che metta in
rapporto il diverso tipo di qualità di lavoro che sarebbe
possibile. Io chiudo, preferisco fare il secondo intervento dopo,
perché mi riposo un momento.
Presidente -
La parola all'Assessore alle attività
produttive e politiche del lavoro, La Torre.
La Torre (FA) -
Intervengo volentieri su questo
argomento, perché ritengo che sia un modo per interpretare quello
che si intende oggi per fare politica e amministrazione.
Si dice che forse la nostra democrazia è matura, forse anche la
nostra autonomia è matura, ma credo che stia emergendo da questa
maturità che fra il fare e dare risposte ai cittadini o non fare,
vi è una terza via: quella del discutere. Questo è evidente, perché
ad un'idea si contrappone un'idea, a un progetto si contrappone un
altro progetto e perché un'idea sia meglio dell'altra è tutto da
discutere, e perché un progetto sia completo, e chi mai definisce
quando un progetto è completo, il fatto è che tutto questo apre un
immenso dibattito che non produce risposte ai cittadini. Sul
giornale di oggi, in prima pagina, Massimo Gramellini dice:
"Politica fai da te, perché a questo ormai ci troviamo"
e
dice:
"Era dunque questo l'approdo inevitabile della cattiva
politica che costa molto, produce poco e non si fa capire?"
. Ce
lo diciamo sovente, l'uomo è al centro della nostra azione in tutte
le sue manifestazioni: la casa, la famiglia, il lavoro, la salute;
ci riempiamo la bocca di questo, io ci credo come ci credono anche
altri, poi, di colpo, diventiamo tutti autoreferenziati.
Ho sentito uno squisito intervento della collega Squarzino, un
intervento tecnico, quindi automaticamente mi dà la sensazione che
lei si senta sufficientemente autoreferenziata da poter fare un
intervento tecnico, ma il concetto è che ormai tutti si sentono
autoreferenziati per poter dare la propria sensibilità su ogni
argomento. Mi chiedo se avessimo un cartomante eletto in Consiglio,
se dovessimo sottoporre le nostre azioni anche al giudizio delle
carte, perché quelle sono le sensibilità e guai a non tenerne
conto! E poi non bastano le sensibilità dei Consiglieri, ormai sono
autoreferenziati anche i funzionari, perché non è che se un quadro
politico dà un indirizzo politico, la questione poi è decisa, ma ci
sono anche i funzionari che nel loro piccolo fanno politica, e
allora si riapre e si discute tutto, magari si discute dei servizi
fondamentali e primari come l'acqua, come il gas al Comune di Aosta
e in altri 19 Comuni, dove magari un funzionario dice la sua e
cambiano le cose, e via così, dove magari non si può fare il
"Palatenda", perché poi anche se si decide, comunque bisogna
ridiscuterne sotto altri punti di vista perché sono anche quelli
autoreferenziali... e via così, a scendere fino ad arrivare ai
fantomatici interessati, a comitati, non lo so, si parla di casinò,
ma non si può fare un piano di rilancio del casinò perché magari
c'è il comitato dei lavoratori di passaggio del casinò e se
scendono anche quelli in protesta, allora magari non si può più
decidere. E via così, in caduta, tutto, il contrario di tutto, per
arrivare all'atto finale, l'atto più clamoroso - ed entro
nell'argomento, la legge n. 147 - che in questo caso assolutamente
non si giustifica, deresponsabilizzazione: noi ci vogliamo
deresponsabilizzare delle nostre competenze e del nostro dovere,
poi parleremo dei costi della politica come si misurano, e
arriviamo al punto di teorizzare che le scelte che ci competono e
di cui abbiamo i dati, le competenze, le informazioni, devono
essere date ai cittadini che non hanno né i dati, né le competenze
né le informazioni.
Se non siamo in grado di decidere noi che siamo a conoscenza di
tutto quello che comporta un impegno che si deve assumere in merito
alla scelta di un ospedale, come può un cittadino decidere se non
su una scelta di tipo emotivo o se tirato per la giacca dalle
controparti, che evidentemente ci possono essere. Cosa vogliamo
creare: confusione, vogliamo dividere i cittadini, vogliamo imporre
ai cittadini di scegliere quello che non siamo capaci di fare?
Questo è il costo della politica, non è lo stipendio dei
Consiglieri il costo della politica! Lo stipendio dei Consiglieri è
relativo a quello che loro sono in grado di produrre, perché uno
stipendio può essere poco o tanto in funzione di quello che tu sei
capace di dare alla tua comunità; quindi il costo non è lo
stipendio, è l'impegno e l'assunzione delle responsabilità che
dobbiamo prenderci, e non è certo per non fare che siamo qui, e non
è per riaprire una discussione, ed entro anche nel merito
dell'ospedale, che è stata aperta qualcosa come 18 anni fa, nel
1989, perché se questa è la modernità della politica e che porta
alla confusione e al "fai da te", credo che su questa cosa qualche
piccola riflessione dovremmo farla!
Parlare dell'ospedale vuol dire avere il coraggio di ragionare
sulle proprie linee di comportamento. Questa discussione è stata
aperta nel 1989, quando si decise di mettere mano al "Mauriziano"
di proprietà del "Mauriziano", e decidere poi se ristrutturarlo o
cosa fare. All'epoca sostenni, da Sindaco di Aosta, che prima di
ragionare sul ristrutturare questo ospedale, valeva la pena fare un
ospedale nuovo: non ebbi molta "audience", la politica al contrario
diede risposte negative; io, con la caparbietà che mi è propria,
continuai la mia azione fino a convincere l'Assessore Beneforti a
dare uno studio di fattibilità per la realizzazione di un ospedale
nuovo individuandolo nelle aree di Saint-Christophe e aree
limitrofe. Tutto questo poi cadde nel vuoto, perché non è che i
"Verdi Alternativi" o chi c'era all'epoca si schierarono, fecero
una battaglia clamorosa, eppure l'esigenza era la stessa! Mi
diventa difficile non cogliere questa vena di non voler fare che
c'è in interventi anche come il tuo, Dina, non ti offendere, che
sono interventi che possono dire tutto e il suo contrario, perché
sul mettere la sala operatoria a destra o a sinistra potremmo
disquisire delle ore e forse anche ragionare con delle persone
competenti - io non lo sono, non credo neanche te - e non credo che
sia quello il problema: il problema è politico!
Il problema è quello di ragionare in termini di risposte che si
devono dare ai cittadini, di muoversi in funzione degli obiettivi
che ci si vogliono dare. Allora credo che le risposte debbano
essere di 2 tipi: politiche e amministrative. Cosa credo che sia
una risposta politica? Una linea di demarcazione. Non si può
ballare da una maggioranza all'opposizione a seconda delle
convenienze politiche o delle demagogie che si vogliono seguire: o
ci si schiera da una parte politicamente o dall'altra...
(interruzione della Consigliera Squarzino Secondina, fuori
microfono)
... di questo ti do atto, non sto parlando mica solo con te,
guardo te perché ho simpatia nei tuoi confronti. Esiste una linea
di demarcazione che è quello che la gente deve capire, perché è
solo attraverso una chiarezza delle posizioni politiche che la
gente può identificare un soggetto a cui chiedere delle risposte, e
questo soggetto poi deve dare delle risposte conseguenti e noi,
come "Fédération", ci teniamo su questo passaggio. La nostra
posizione deve essere molto chiara, così come invito anche i
colleghi dell'"Union" e di "Stella Alpina" a farlo, noi siamo
insieme, abbiamo fatto una scelta politica di costituire una
maggioranza tra "Fédération", "Union Valdôtaine" e "Stella Alpina",
ed è una scelta politica questa e questa maggioranza pretende di
governare.
Faccio una sollecitazione al Presidente: non si preoccupi,
Presidente, la governabilità lei la deve avere e ritengo che con la
governabilità debbano essere prese delle scelte in modo chiaro e le
risposte devono essere date in modo chiaro ai cittadini. Qualcuno
ci accusa, in questi giorni, che stiamo facendo una campagna di
acquisti, ma non è così! Noi abbiamo un progetto che guarda alla
governabilità per dare le risposte: ecco perché in questo quadro di
confusione di questa moderna democrazia della confusione, chi
comincia a prendere delle posizioni chiare è premiato anche
attraverso la capacità di aggregare; perché è attraverso questo che
passa il concetto della nuova politica, di una politica
partecipata, ma chiara, e non delle scelte confuse, sempre riaperte
e su cui si torna da 18 anni!
Ma è possibile immaginare in tutti quelli che ho definito prima
i "fantomatici interessati", che dobbiamo subire l'incapacità di
agire su altri argomenti come per esempio il problema dei rifiuti?
Dobbiamo sentirci spiegare qui da Grillo che c'è un grosso problema
dei rifiuti, dopodiché devo sapere da lui che la cosa peggiore che
esiste in termini di inquinamento sono le discariche a cielo
aperto? Devo sentirmi fare da lui una lezione, sempre con lo stesso
ragionamento dell'autoreferenziarsi, perché qui, ogni persona che
si alza al mattino, viene a spiegarci quello che dobbiamo fare, e
poi alla fine sentirmi dire da Grillo - su questo siamo d'accordo -
che non c'è niente di peggio che una discarica a cielo aperto! E io
poi non devo essere in grado di decidere? Rivendico come forza di
maggioranza il diritto di poter decidere, di dare delle risposte e
di sottomettermi al giudizio dei cittadini che con il voto, non con
i referendum, mi possono premiare o bocciare, e credo che questa
maggioranza debba alzare la testa e tirare fuori gli attributi
proprio per dimostrare che ci siamo!
Il lavoro che stiamo facendo con il nostro progetto, è quello di
dare più solidità; stiamo cercando, come "Fédération", di
recuperare anche dei valori di tipo politico, come i valori
socialisti che mi appartengono per esempio, e lo dico con fierezza,
ed ecco perché ringrazio molti dei compagni socialisti che si
stanno riavvicinando a "Fédération" e con cui abbiamo intrapreso un
dialogo, perché in questa direzione si va, non campagna acquisti,
ma progetti politici per dare stabilità e solidità a delle scelte
di governo, che devono vedere poi concrete risposte ai cittadini!
Se abbiamo questa chiarezza politica, e l'abbiamo, dobbiamo avere
la chiarezza politica di dirlo già adesso per il 2008, senza
incertezze e senza paura di esporci su delle posizioni di questo
tipo, perché è sulla scelta della qualità e dell'eccellenza che la
Regione può uscire da questo momento di difficoltà, se l'uomo è
veramente al centro, la sanità è uno dei punti fondamentali su cui
dobbiamo cercare l'eccellenza e la qualità. Ecco che allora le
scelte amministrative in una chiarezza politica che rivendico, e
dicevo prima, Presidente, non abbia paura di chiedere la
governabilità, lei ce l'ha perché ha una maggioranza e la
maggioranza deve marciare compatta su un argomento di questo tipo e
dare poco spazio a un confronto volutamente fuorviante e
assolutamente non dare alcuno spazio a chi vuole demandare ad
altri. I referendum hanno validità e importanza, ma in questo caso
è una deresponsabilizzazione della classe politica che non accetto;
pretendo di voler decidere in quest'aula se fare o non fare! E la
mia posizione è chiara: è per fare. Se poi qualcuno è per rinviare,
se ne assuma la responsabilità!
L'Amministrazione non può essere che una conseguenza di
posizioni politiche chiare. Certamente l'Amministrazione può
richiedere partecipazione, e io ho sempre sostenuto e creduto nella
centralità del Consiglio e ho sempre creduto che all'interno di
quest'aula si debbano affrontare i problemi, d'altronde, se non
abbiamo una chiarezza politica, non possiamo pretendere di avere
un'azione concreta sulle politiche di bilancio, perché una
posizione politica chiara è la premessa per agire concretamente su
delle politiche di bilancio. Mi rivolgo ai sindacati: io stesso ho
approvato la linea che richiama alla concertazione da parte dei
sindacati, è giusto; una concertazione che però veda una coesione
sociale, perché è inutile traguardare i problemi ognuno dal proprio
punto di vista cercando di tutelare solo la propria posizione,
questo non risolve il problema di una collettività! Vogliamo
rispolverare la parola "collettività"? Vogliamo ridare un senso a
cosa vuol dire una collettività e affrontare un problema sotto
l'obiettivo della collettività? Ognuno deve essere capace di
sacrificare qualcosa del proprio punto di vista e di contribuire al
risultato nell'interesse della collettività: questo vuol dire
amministrare e conseguentemente avere una politica chiara, questo
vuol dire non mettere i cittadini in condizione di fare la politica
"fai da te".
Non solo mi ritengo assolutamente contrario alla proposta n.
147, ma ritengo che sia un esempio di moderna politica di
confusione, che tende a deresponsabilizzare ancora di più una
classe politica - cosa che rifiuto -, ma soprattutto ritengo che
dobbiamo avere il coraggio di dibattere, qui, le scelte
fondamentali della nostra collettività, partendo dai servizi di
base. I servizi di base sono l'energia, l'acqua, il gas e anche la
sanità e quindi la salute, che sono gli elementi alla base di ogni
vivere democratico e civile. Ritengo che la scelta di potenziare
questo ospedale, che di fatto si può definire in parte un nuovo
ospedale parallelo all'esistente, quindi di ottimizzare,
potenziare, creare una struttura ospedaliera che entri nell'ambito
dell'eccellenza del settore sanitario, credo sia una scelta
doverosa verso i cittadini, per mantenere quello standard di
qualità che in questa Regione finora è stato mantenuto.
Per concludere, sicuramente saremo contrari alla proposta n. 147
di iniziativa popolare.
Presidente -
La parola al Consigliere Sandri.
Sandri (GV-DS-PSE) -
Il y a en français un mot qui
exprime très clairement la position qu'a exprimée M. La Torre:
"c'est la trouille", la paura. La paura che su un tema su cui
palesemente la maggioranza è in grande difficoltà possa emergere
del dubbio sulla posizione di servo fedele di "Fédération". Non si
spiegherebbe diversamente un atteggiamento così banale, volgare per
certi aspetti, perché almeno poteva utilizzare l'espressione che
c'è stamani sulla Gazzetta dello sport, i tagli a tira fuori i
campioni.
Lei ha detto che la maggioranza deve tirare fuori gli attributi;
credo che questo sia il segnale della vostra difficoltà.
Prendersela con i cittadini: i cittadini non sono capaci di capire
se un esproprio a 50 € di un terreno agricolo è una cosa seria o è
una "baggianata", se una camera da 24 metri quadrati è meglio o
peggio di una da 18? Lei rende ai cittadini i pieni diritti solo
nelle elezioni politiche, ma toglie loro il diritto al referendum,
ed è uno sport molto diffuso. Qui ci si dovrebbe preoccupare delle
cose che ha detto l'Assessore La Torre, perché esprimono un
sentimento grave nei confronti dei diritti dei cittadini e delle
istituzioni della nostra Regione. Questi referendum, come altri,
sono un diritto dei cittadini, sono garantiti dalla legge, non
volerli affrontare è non molto diverso da ciò che è stato fatto una
quarantina di anni fa, quando si mise il "fil di ferro" per
impedire che il popolo cambiasse le maggioranze.
Il problema grave di questo momento è stato espresso proprio dal
collega La Torre: i cittadini sono delle persone a libertà limitata
e ce lo ha spiegato con dovizia di particolari. Credo che "la
trouille", la paura del collega, siano forti; ha dovuto,
evidentemente su richiesta, perché non mi è mai sembrato in questi
anni che si sia particolarmente interessato di ospedale, fare la
dichiarazione di obbedienza: la dichiarazione di obbedienza al
Papa, la dichiarazione di obbedienza alla Chiesa, la dichiarazione
di obbedienza alla maggioranza! Evidentemente i vostri problemi
interni sono più significativi di quelli che vorreste far vedere e
lo ha detto lei stesso; su un tema come l'ospedale, dice, non
dobbiamo avere paura, abbiamo la governabilità, ma... chi ha la
governabilità, mica ha bisogno di andare a richiederla? Ce l'ha! Se
una cosa ha senso farla come l'ospedale nuovo, o la
ristrutturazione dell'ospedale vecchio, si fa! Se non si riesce a
fare, è perché c'è qualche problema!
Non voglio richiamare grandi temi, mi dispiace che non ci sia
l'Assessore alla sanità... almeno quello non sarebbe male che
ascoltasse gli interventi dei Consiglieri, visto che è un tema che
lo riguarda personalmente! Comunque ci sono grandi temi che non
vanno avanti: per esempio il tema del collegamento Aosta-Martigny,
non dico che sia sbagliato, ma se dal 1989 ad oggi, malgrado ci sia
un accordo generale della Valle d'Aosta, quel tema non ha fatto un
metro, vuol dire che dei problemi ci sono. Se la mitica
ristrutturazione dell'ospedale a sud o ad est non va avanti è
perché non sta in piedi dal suo punto di vista.
Credo che si debba ricordare un compagno di partito del collega
La Torre, che fece una grande battaglia, molti anni fa, sul tema
dell'università: Liborio Pascale. Nel 1985-1986 presentò in
quest'aula una serie di proposte per l'università. All'epoca ci fu
uno schieramento molto ampio, contrario a questo progetto; oggi
l'università è una realtà di tutti ed è una grande ricchezza della
Valle d'Aosta. Credo che sull'ospedale nuovo siamo nelle stesse
condizioni, è una cosa inevitabile e solo bisogna far capire alla
maggioranza degli eletti che di questa inevitabilità prima si
prende atto meglio è.
Perché è inevitabile l'ospedale nuovo? È inevitabile perché lo
dice la relazione generale dello studio di fattibilità previsto
dall'articolo 3, comma 3, della legge regionale n. 21/2004 e
dell'atto di Giunta n. 857/2006 sull'ammodernamento delle strutture
ospedaliere in unico Presidio, Assessorato della sanità. In questo
testo, che ci è stato distribuito a maggio e poi vorremmo chiedere
all'Assessore che strada ha percorso da gennaio a maggio, visto che
è stato consegnato a gennaio 2007 - come "Finaosta" ci ha
confermato -, e se dal gennaio 2007 a maggio ha avuto delle
revisioni o altre cose, in questo studio si fa una bella analisi, e
qui bisogna fare un grande ringraziamento al progettista all'ing.
Vitani e al prof. Campolongo che ha fatto la valutazione
dell'insediamento, perché il progetto è molto bello. Permettetemi
di entrare nello specifico, questo è un problema politico e non
tecnico, per cercare di capire cosa dice lo studio.
Rispetto all'ospedale nuovo le considerazioni conclusive
recitano:
"Rispetto agli orientamenti programmatici il PTP,
l'area Amérique, che è l'area che è stata identificata dallo
studio, non presenta particolari orientamenti programmatici a
livello regionale. per quanto riguarda il PRG è necessaria una
variante in quanto quella è una terra agricola. Per quanto riguarda
l'approvvigionamento capillare, forse occorre stendere l'attuale
rete idrica comunale e c'è da fare un'importante opera che è fare
una vasca di raccolta delle acque".
Poi si parla della
depurazione:
"Non ci dovrebbero essere problemi per la rete di
raccolta reflui al sistema unitario, in quanto c'è già il
depuratore del consorzio di Saint-Christophe-Aosta-Quart".
Per
quanto riguarda l'accessibilità dice letteralmente:
"...
presenta scarse criticità, è garantita una buona accessibilità a
livello regionale per la presenza dello svincolo autostradale,
requisito rilevante per una struttura sanitaria di livello
regionale, cosa ben diversa è accedere a Via Parigi e Via Roma,
dove insiste per molte ore del giorno un traffico importante e si
formano numerose code con difficoltà dal territorio regionale di
accesso al centro città. Il rischio aeroportuale è confinato in una
zona marginale dove non si intende costruire, le distanze minime
sono state rispettate...",
eccetera, cioè la localizzazione non
mostra alcun difetto, si può tranquillamente fare questo
insediamento.
Tanto per paragonare, visto che il paragone non è stato fatto in
maniera lineare, dal punto di vista di Aosta nello stesso studio si
dice che ci sono delle grosse problematiche per quanto riguarda la
chiusura di Viale Ginevra, si prevede un interramento dell'asse Via
Roma-Via Parigi (4 lire...), occorre costruire delle nuove bretelle
di scambio fra Via Saint-Martin de Corléans, Viale Federico Chabod
e l'asse Via Roma-Via Parigi (anche questo sono noccioline...),
potenziare l'asse sud..., quindi abbiamo molte criticità che si
vanno ad aggiungere a due criticità: da un lato, abbiamo una zona
agricola senza rumori con l'aria pulita; dall'altra, abbiamo una
delle aree nella mappa del rumore di Aosta a più alta intensità di
rumore. Dove qualcuno, ancora oggi, pensa di costruire il mitico
"triangolo", abbiamo dei decibel che sono superiori a tutte le
soglie accettabili per l'edilizia residenziale - non per l'ospedale
- e in termini di inquinamento vi lascio ai dati dell'ARPA e vi
renderete conto di che diversa aria si respira a Viale Ginevra
piuttosto che in Località Amérique.
La cosa carina è proprio il progetto di ospedale che è stato
fatto. Abbiamo un unico disegno che ci è stato messo, per cui non
esiste per il progetto nuovo alcuna immagine in verticale, mentre
per quello ad est abbiamo tutte le piantine oltre a splendidi
scorci in verticale, anche qui, abbiamo utilizzato 2 metri e 2
misure; però è interessante leggere i dati tipologici importanti
dell'ospedale: il progetto del nuovo ospedale si presenta come una
struttura a pianta quadrata, costituente la piastra, da cui si
dipartono per 4 piani 6 bracci, che contengono i moduli di degenza.
Questa configurazione particolare consente uno schema
architettonico semplice, compatto, che favorisce l'individuazione
delle funzioni, degli accessi, dei percorsi, delle destinazioni e
che garantisce la corretta separazione fra attività e funzioni
diverse; quindi abbiamo il top, ma il top per tutta la struttura.
Nella ristrutturazione ad est, se va bene, avremmo un top solo per
30-40% della struttura e già adesso emergono palesi contraddizioni:
2 blocchi operatori, 2 Radiologie, eccetera.
Guardiamo ancora l'ospedale nuovo: i moduli di degenza sono
previsti a manica quintupla con doppio corridoio, questo vuol dire
che c'è un doppio corridoio, fra i 2 corridoi ci sono i servizi, la
presenza degli infermieri e le due serie di camere al lato dei 2
corridoi. Questa è una struttura adottata in quasi tutto il mondo,
perché è la struttura che meglio consente lo sfruttamento dello
spazio, mantenendo una compattezza e una riduzione dei percorsi.
Premesso che nella ristrutturazione ad est si potesse fare qualcosa
nei nuovi reparti, di certo tutti i vecchi reparti con questa
tipologia non avrebbero nulla a che vedere. La compattezza della
struttura - dice lo studio - consente di ridurre sensibilmente le
percorrenze del personale non superiori a 20 metri fra il posto
infermieri e il posto letto più lontano. Questo lo capiscono tutti
i cittadini, non c'è bisogno di avere una laurea in igiene
sanitaria! Se l'infermiere, nel posto più lontano, ci mette 20
metri è chiaro che arriva prima al letto del paziente, cammina di
meno, è più contento lui, ci sono meno sprechi di tempo ed è
possibile anche una politica di contenimento degli sprechi dal
punto di vista del personale che favorisce una riduzione dei
costi.
La camera di degenza è uno dei grandi punti forti di questo
progetto; la conformazione delle camere di degenza dotate tutte di
un'ampia superficie, più di 12 metri quadrati a letto, ma
soprattutto per la disposizione dei letti consente di eliminare il
disagio della tradizionale disposizione a 2 letti affiancati,
migliora la privacy, consente di attribuire un servizio igienico
proprio per ciascun posto letto. Credo che queste siano piccole
grandi cose che vadano in ampio contrasto con la realtà di oggi: i
cameroni a 6 posti letto dell'Ortopedia esistenti ancora oggi, ma
come si potranno trasformare in camere, non dico di questo livello,
ma paragonabili a questo livello? Ovviamente facendo delle camere
lunghe e strette, perché quelle sono le finestre e quelli sono gli
spazi.
Facendo un riassunto delle caratteristiche positive di questo
ospedale, arriviamo a pagina 129 a leggerle e immediatamente
possiamo fare i paragoni con le caratteristiche dell'ospedale ad
est. Concentrazione dei moduli funzionali della degenza sopra una
piastra atta ad ospitare tutti i servizi di diagnosi e trattamento:
tale scelta dipende dalla necessità dell'ottimizzazione dei
percorsi. Se abbiamo una struttura fatta nuova in cui i servizi
sono alla base e le degenze sopra, con dei semplici movimenti
verticali - ascensori - ci si sposta e si ottengono i risultati.
Nell'ospedale di Viale Ginevra invece abbiamo un servizio a doppia
"U", cioè ci sono alcuni servizi di base, però per le degenze tu
devi andare sopra, scendere, attraversare, risalire, e questo
significa gran perdita di tempo, di costi e grande occupazione di
personale in occupazioni che di sanitario hanno poco, perché
significa solo spostare sé stessi o degli ammalati.
È interessante vedere come fra i 2 progetti esista un'enorme
differenza di spazi utili sanitari rispetto al posto letto: siamo a
55 metri quadrati per quanto riguarda l'ospedale nuovo contro i 45
metri quadrati della ristrutturazione, perché nella
ristrutturazione ci sono spazi che non si riescono ad utilizzare,
come corridoi immensi, strutture che non si possono demolire e che
si devono riutilizzare, ma che appesantiscono la cosa. Non solo:
abbiamo una serie di dati importanti, fra cui la differenziazione
dei vari flussi per cui i visitatori, l'accettazione del Pronto
Soccorso, gli ambulatori, il "DH" hanno ognuno flussi diversi, la
concentrazione dei servizi generali e quindi consentono di
garantire standard di tempi di percorrenza, di affidabilità
adeguati; abbiamo previsioni per spazi per eventuali ampliamenti.
Il dato fondamentale è che andiamo ad insistere un ospedale nuovo
su 200mila metri quadrati di verde; dall'altra parte, abbiamo un
ospedale vecchio parzialmente rinnovato che insiste su 40mila, cioè
1/5 dello spazio che si ha a disposizione nella situazione
nuova.
Ancora: l'informatizzazione dell'intera struttura,
l'automatizzazione dei trasporti pesanti e leggeri, la
realizzazione di partizioni interne smontabili prive di funzioni
portanti onde consentire il massimo della flessibilità interna, da
realizzarsi con costi contenuti in funzione delle future esigenze
di riassetto organizzativo e funzionale. Questa è una cosa che
abbiamo detto molte volte, è uno dei dati fondamentali, tutto
quello che è stato fatto all'ospedale di Viale Ginevra è stato
fatto con il demolitore, con il simpatico rumore di cui parlava
prima la collega Squarzino. I nuovi ospedali si fanno così: con
partizioni interne smontabili, perché se domani cambiano le
esigenze, si tolgono le partizioni interne e se ne mettono delle
altre ed è risolto il problema senza polvere.
Un'altra delle caratteristiche fondamentali del nuovo ospedale è
la definizione di una volumetria idonea a consentire sull'area la
realizzazione di spazi esterni adeguati alle esigenze psicologiche
degli operatori e dei pazienti, ad esempio il mantenimento di
adeguate visuali sull'esterno, proprio come in Psichiatria che è a
-12. E ancora: un elevato grado di illuminazione degli ambienti
nonché la difesa dei rumori... Abbiamo quindi, qui, per la prima
volta, un progetto di un ospedale molto chiaro, un progetto che
risponde a tutte le esigenze che ci aspettiamo dall'ospedale, che
non ha alcuna controindicazione dal punto di vista del
posizionamento e che ha tutta una serie di positività dal punto di
vista della qualità rispetto all'ospedale ristrutturato.
Questa è la politica: andare a vedere quali sono le scelte
qualitativamente migliori. Aggiungo altri punti: il primo è quello
dell'Aeroporto. Questo è un ospedale per acuti, in cui non è così
importante che uno possa andare a piedi, perché faremmo delle
differenze fra il cittadino di Aosta e di altri Comuni. Il problema
è che quando uno è nel momento del bisogno, che arrivi in ambulanza
o che arrivi in elicottero, vi sfido a pensare se è meglio arrivare
a "L'Amérique" o arrivare in centro ad Aosta! Da qualunque parte tu
parta, se non parti proprio da Via XXVI Febbraio, da tutto il resto
della Regione, le ambulanze arriverebbero 10 minuti prima a
"L'Amérique" e dall'Aeroporto arriva prima attraversando la strada
che non giungere fino al centro di Aosta! Dal punto di vista della
qualità costruttiva, del posizionamento, dell'inserimento non c'è
quindi discussione. Non teniamo conto dei costi che lì non ci sono,
c'è un aggancio al sistema idrico di Quart e la necessità della
costruzione di una vasca di raccolta acque; qui abbiamo
l'interramento di Via Roma-Via Parigi, la costruzione di
adattamenti fra Via Adamello e altre bretelle, il potenziamento
della porta a sud... Ci dobbiamo chiedere allora se eventuali
motivazioni potrebbero essere i costi, cioè questo è di qualità
maggiore, ma non ce lo possiamo permettere.
Credo che dobbiamo renderci conto di cosa stiamo parlando in
termini dimensionali. Stiamo parlando di 2 scelte che sono
abbondantemente inferiori al "tesoretto" che abbiamo speso ieri con
l'assestamento di bilancio, cioè una cosa che la nostra Regione si
fa ad occhi chiusi nell'uno o nell'altro caso, però dobbiamo capire
le motivazioni, le criticità e tutto quanto serve per riuscire a
fare uno studio certo. Questo studio ha avuto un calo di qualità
rispetto alla presentazione dell'ospedale nuovo abbastanza grave,
perché sui costi qua non ci siamo! Diciamo che c'è stato un
adattamento dei costi quanto meno superficiale, ma sulla buona fede
di fronte a certi dati credo che qualche dubbio possa venire!
Alcuni dati, allora; dice: alla fine vediamo che costruire un
nuovo ospedale costa 210 milioni, ampliare l'ospedale vecchio 145,
la differenza è 65 milioni di euro... ragazzi, non ci siamo! Detto
così, tutti noi abbiamo cominciato a dire: che abbiano forse
ragione? Dice: va bene, è una bella macchina, a parte il fatto che
tenuto conto del tesoretto speso ieri pomeriggio ci potremmo anche
permettere una "Ferrari" senza guardare a 65 milioni di euro,
potremmo permettercelo con l'avanzo di un anno un ospedale nuovo.
Ma vogliamo fare i precisi, non vogliamo andare a vedere tutti i
soldi che abbiamo buttato nella "Brambilla" o nel trenino di Cogne,
per una volta... vogliamo fare i politici seri? Allora collega La
Torre, i cittadini capiscono con facilità che il valore stimato dei
terreni del Comune di Quart è 50 euro/metri quadrati, quindi si
traduce in un costo per l'acquisizione dell'area di 10 milioni di
euro. Falso! Perché se quelli della commissione avessero telefonato
- come ho fatto io - alla dirigente che si occupa degli espropri
avrebbero avuto la seguente sorpresa: terreno agricolo prato
irriguo in Comune di Quart, nella parte bassa, se va bene sul
mercato si vende a 6-7 euro a metri quadrati, i Valdostani di
queste cose ne capiscono più di noi, ma dal punto di vista
dell'esproprio c'è una norma regionale che consente di indennizzare
bene i proprietari di questi terreni. Nel caso questi terreni siano
proprietà di coltivatori diretti e che quindi abbiano diritto a
tutte le indennità possibili e immaginabili dell'indennizzo
dell'esproprio, l'esproprio avviene a 10,10 euro. Se non sono dei
coltivatori diretti - e ce ne sono parecchi in quell'area che non
lo sono -, l'esproprio avviene a 8,32 euro, il che significa che
non arriviamo a 2 milioni di euro. Questo giochetto ha permesso di
alzare di 8 milioni di euro la differenza fra l'ospedale nuovo e
l'ampliamento... furbacchiotti!
La cosa peggiore è poi sui tempi, perché qua si mette un anno
per fare l'esproprio, tra l'altro un anno in cui non si può fare
nient'altro; nel cronoprogramma, salvo una piccola parte di... non
si riesce a leggere, c'è un piccolo inserimento, ma di fatto per
l'espropriazione ci va un anno. Lo stesso dirigente
dell'Amministrazione regionale mi dice: se non ci sono aree
edificabili, in un mese e mezzo l'esproprio si fa, perché il
problema è quando ci sono delle aree edificabili il cui valore
diventa arbitrario, aperto al mercato, difficile, ma se sono tutte
aree agricole, in 2 mesi al massimo l'esproprio è fatto. Il
cronoprogramma è quindi da rivedere o comunque ci teniamo questo
periodo per dire: a costruire l'ospedale nuovo abbiamo dei margini
che per l'ospedale ampliato non abbiamo.
In commissione abbiamo sottoposto questo problema e la risposta
che ci è stata data dall'esperto che è stato scelto
dall'Amministrazione regionale, che è un esperto di questioni
fiscali, è un analista finanziario... dice: a noi questo valore lo
hanno dato e abbiamo preso atto di quello che ci hanno dato; quindi
è chiaro che qui c'è stata una forzatura evidente, però stranamente
lo stesso discorso non è stato fatto con la città di Aosta. Alla
città di Aosta, contrariamente a ogni regola prevista dalla Corte
dei Conti, si dice: "voi l'area ce la date a valore zero! Non è
possibile, perché se si fa un accordo di programma certo l'area che
servirà per l'ospedale può essere trasferita alla città di Aosta,
alla Regione a costo zero, ma in cambio la Regione deve dare
qualcos'altro, perché il Comune di Aosta non può rinunciare a delle
proprie aree che sono di proprietà dei propri cittadini. Hanno
valutato questi "Signori" - con la maiuscola - euro 0 un'area di
8.000 metri quadrati con indice di edificabilità 5,4 metri cubi per
metri quadrati, nel centro di Aosta. Allora io non ho avuto
particolari tempi per poter fare un approfondimento, ma chiedendo a
dei professionisti mi hanno detto che quella è un'area impagabile,
perché essendo una delle pochissime aree costruibili rimaste ad
Aosta, ha un valore molto alto. Comunque aree un po' meno pregiate
nella città di Aosta sono andate via a 800 €/metri quadrati, il che
significa che per 8.000 metri quadrati sono 6,4 milioni di euro, la
Regione dovrebbe quanto meno predisporre dei parcheggi, delle opere
pubbliche di un valore similare e questo non è pari a € 0. Se
vogliamo fare un "tranchant", al posto di 6,4 milioni facciamo 6
milioni, la Regione dovrebbe riconoscere alla città di Aosta delle
iniziative, dei progetti per un valore di circa 6 milioni e allora,
aggiunti agli 8 milioni di prima, siamo a 14; quindi dei 65 milioni
di euro che erano presenti come differenza siamo scesi a 51.
Il top arriva però con la valutazione dell'ospedale una volta
reso libero, cioè quando costruiamo un ospedale nuovo, alla fine ci
troviamo con un ospedale vecchio, nel centro di Aosta, che questi
"Signori" valutano 5 milioni di euro. Ho detto in commissione - e
lo ripeto qua - a livello privato sono disponibile a mettercene
7-8, è un'offerta non ritirabile che presento; so che in
commissione il collega Stacchetti ha parlato di 9-10 milioni di
euro, si può fare una gara, ma solo questo per dire che il valore
di 5 milioni di euro si riferisce a 40.000 metri quadrati nel
centro di Aosta, in larga parte ristrutturati, a norma e arricchiti
da complessi tecnologici importanti come la meravigliosa centrale
termica che ha, di per sé, un valore superiore a 5 milioni di
euro.
Siamo così imbecilli, in questa Regione, che secondo questi
"Signori" in un manufatto edilizio in cui abbiamo investito 55
milioni di euro secondo i dati dell'Assessorato negli ultimi 10
anni, il valore finale è 5! Ma come è possibile questo? È possibile
perché avevano qua un indirizzo di dimostrare l'indimostrabile e
hanno operato tutto il possibile per arrivare a questi valori. Come
hanno fatto? Nell'unico modo possibile: preventivando delle
demolizioni! Ma avete mai visto uno che dopo anni si ritrova una
casa che gli viene restituita e gli dice: "tutta questa roba qua
non mi piace, la demolisco un po', così riesco a guadagnarci meno a
rivenderla"... ma siamo completamente impazziti! Abbiamo 40mila
metri quadrati... a livello di commissione è emerso: ma quello
tanto non ha così importanza... ma quando ottengo qualcosa da
rivendere a livello immobiliare fino all'ultima goccia vado ad
utilizzarlo.
Sapete qual è la valutazione fatta dai nostri "brillanti
esperti" per questi 40mila metri quadrati? È di 125 euro/metri
quadrati! Credo che in quell'area la valutazione sia ampiamente
superiore ai 1.500 euro/metri quadrati sull'usato e fra l'altro ho
fatto una verifica a livello di Conservatoria, sono stati
registrati dei contratti recentissimamente da parte di importanti
impresari della città di Aosta che hanno venduto degli immobili di
tipo commerciale, di dimensioni significative, non così grandi, a
1.500 euro/metri quadrati denunciato al catasto in atto, poi quello
che è effettivamente non lo so... Se diamo un valore di 1.500 euro
a metri quadrati, arriviamo a 60 milioni di euro, allora il
rapporto si inverte: non costa di più l'ospedale nuovo rispetto al
ristrutturato, ma costa meno l'ospedale nuovo rispetto al
ristrutturato, 9 milioni di euro in meno, e non sono andato a
vedere cosa ci costa l'interramento di Via Roma-Via Parigi,
l'adattamento di Via Adamello, i costi per l'apertura a sud, non ho
preventivato altri costi che ci saranno sicuramente, perché la
"testimonianza Limacher" è davanti ai vostri occhi, i
cronoprogrammi di ristrutturazione non vanno nemmeno interpretati
al doppio dei tempi che sono illustrati lì sopra, perché nemmeno
nei tempi doppi ci stanno!
Oggi siamo in piena "fase seconda Limacher", che doveva essere
finita 3 anni fa, quindi ponendo che non ci sono costi di altro
genere, che per abbattere il rumore su Viale Ginevra non dobbiamo
costruire niente, lasciamo i pazienti con il rumore che c'è adesso,
viene a costare meno l'ospedale nuovo. C'è un'altra testimonianza
per questo: il "Residence Mont-Blanc", a cui voi, dopo anni di
deficit di questa società, avete permesso di restituire il mutuo
alla "Finaosta" con 200mila euro e "rotti" di premio, nel senso di
premio pagato a "Finaosta", è una struttura che è 1/10
dell'ospedale regionale, non ha alcun impianto di livello pari alla
centrale generatrice dell'ospedale ed è in trattativa a 10 milioni
di euro, e lo sapete "voi" meglio di noi, perché siete "voi" che
avete rifiutato di comprarlo! Ora trattano con dei privati e le
cifre sono su quei livelli e qui ci viene detto che scontiamo 5
milioni di euro per l'ospedale vecchio? Là dentro ci possiamo
mettere l'Assessorato della sanità e liberiamo un bel palazzo in
centro ad Aosta che vale tanto, possiamo metterci gli uffici
dell'USL e risparmiamo tutte le attività che ci sono in Via Guido
Rey, possiamo metterci la "RSA" di Gotrau che risparmieremmo 10
milioni... un altro progetto che non va avanti, perché non sta in
piedi, perché è abbarbicato a una collina che non si sa bene se sta
in piedi, e via dicendo!
Non esistono motivazioni neppure economiche sul fatto
fondamentale che questo ospedale nuovo, non solo è di qualità molto
superiore alla ristrutturazione, ma costa anche infinitamente
meno... qui ce ne assumiamo la responsabilità! Certo! L'Assessore
La Torre ha detto: "ci dobbiamo prendere la responsabilità", ma
"voi" vi dovete prendere la responsabilità di fronte alla storia di
avere "infognato" la Valle d'Aosta prima nella ristrutturazione a
sud e poi nella ristrutturazione ad est, facendo spendere decine di
milioni di soldi alla Valle d'Aosta per avere un cantiere aperto,
per non avere una soluzione definitiva! Noi, se va bene e se
continuassimo sulla vostra strada, fra 15 anni avremmo un ospedale
vecchio, perché avremmo dei reparti che sono stati costruiti nel
1940 e che nel 2020 avranno 80 anni, ristrutturati,
straristrutturati, gli faremo il "lifting", ma sempre ristrutturati
sono! Invece la Valle d'Aosta merita di avere un ospedale nuovo che
nel 2020 sia nuovo e che possa andare avanti fino al 2040, fra
l'altro giusto il periodo che spero di averne bisogno in modo
diretto, che abbia le funzionalità giuste rispetto a
quell'attività.
Bisogna tenere conto del problema del cronoprogramma: il
cronoprogramma dice che ci vogliono 7 anni per fare un ospedale
nuovo, 7 anni per fare la ristrutturazione, e questo può essere.
Già ho dimostrato che l'anno per gli espropri è molto abbondante,
cosa che l'esproprio per la città di Aosta non è così semplice,
perché c'è la procedura dell'accordo di programma che qua non è
molto ben visto; ma se paragonate i 2 cronoprogrammi, quello
dell'ospedale nuovo e quello della ristrutturazione... cosa
compare? Che il grosso della ristrutturazione sono una serie di
fasi conseguenti una dopo l'altra, perché prima costruisci i
parcheggi, poi devi spostare, poi vai a costruire la parte nuova,
c'è tutta una serie complessa di articolazioni del progetto;
invece, quello nuovo, è semplicissimo: quando si fa la
progettazione si parte e si finisce! Penso che 7 anni siano un
tempo giusto, so che è stato fatto di meglio in Italia... a Lecce 3
anni, però ci hanno detto che è un ospedale privato, perché l'INAIL
ha potuto utilizzare le procedure... ma stiamo pure sui 7 anni, ma
sui 7 anni della ristrutturazione scommetto dove volete - e la
cifra che volete - che non ci riuscireste mai e lo si può dire solo
per lo studio "Limacher". Abbiate il coraggio di esporre la storia:
per motivazioni varie sta di fatto che il cronoprogramma "Limacher"
tanto difeso dalle forze politiche che oggi difendono l'ospedale
ristrutturato, fa pietà" perché di date non ne è stata rispettata
una nemmeno ai 2 anni, e la fase 3 che dovrebbe essere completata
nel 2007, deve ancora cominciare! Se questo è il buongiorno, ho
l'impressione che sia un cattivo giorno!
Una serie di considerazioni più politiche le farò nel secondo
intervento, ma volevo chiudere questo primo intervento dicendo che
non sempre è evidente che il far retromarcia su una posizione è
segno di debolezza; talvolta è segno di intelligenza, e in questo
caso sarebbe una grande prova di intelligenza di questa maggioranza
rendersi conto che ci si è "infognati" per questioni varie in un
terreno che non porta da alcuna parte, neppure alla
ristrutturazione del vecchio ospedale!
Credo che ci sia la possibilità, tutti insieme, di mettere a
punto uno studio vero, cioè di reintegrare questo studio che è
stato fatto con una serie di domande che abbiamo già consegnato al
Presidente della Commissione, in modo che si integri questa
relazione sulla base di queste nostre osservazioni, che si cambi di
quella commissione la presenza di 2 persone che hanno partecipato
al progetto dell'ampliamento ad est e che non è corretto che
debbano essere, loro, a paragonare i 2 progetti, e alla fine di
questo lavoro ci renderemo conto di qual è la soluzione migliore
per la Valle d'Aosta. Penso che questa sia una strada fattibile; su
questa strada siamo disponibili a fare passi in avanti e a
rinunciare a qualcosa delle nostre posizioni politiche.
Presidente -
La parola alla Consigliera Squarzino
Secondina, per mozione d'ordine.
Squarzino (Arc-VA) -
Sia ieri che oggi ci sono stati
molti momenti in cui avrei dovuto intervenire prima, ma... meglio
tardi che mai!
Presidente, nell'ultima riunione dei Capigruppo lei aveva posto
un problema di correttezza nell'ambito dello svolgimento dei lavori
fra la Giunta e i Consiglieri, e viceversa. La prego, Presidente,
ogni volta che qualcuno di noi preso dalla foga usa espressioni non
corrette e rispettose, di intervenire, perché credo che questo
restituisca un po' di clima di lavoro al Consiglio. Sono stata
molto contenta quando in commissione i vari esperti, che non erano
abituati al nostro modo di lavorare, hanno detto: "per piacere un
po' più di rispetto verso le persone". Chiedo che questo rispetto
che il Presidente della V Commissione giustamente ha chiesto ai
membri della Commissione stessa, il Presidente del Consiglio lo
pretenda dai membri del Consiglio e della Giunta!
Presidente -
Non sempre, da qui, sento tutto quello che
viene detto in aula, specialmente se fuori microfono, ma posso
assicurarle tutta la mia attenzione nel caso che vi siano parole o
interventi non decorosi al prestigio di quest'aula. Quando li
sento, mi trova attento a far rispettare il decoro di quest'aula e
al rispetto dei Consiglieri, del loro ruolo e della loro
funzione.
La parola al Consigliere Comé.
Comé (SA) -
Quando la questione è il dibattito su un tema
che riguarda la sanità da parte del Consiglio vi è una grande
attenzione, ma l'attenzione è avvertita anche dalla popolazione e
ritengo, fin da subito, esprimermi in maniera chiara, a nome del
gruppo, e vorrei sottolineare il lavoro che è stato svolto in V
Commissione in questi mesi su questo tema.
Oggi siamo qui ad analizzare e ad esprimerci sulla proposta di
legge n. 147; da alcune valutazioni su tale proposta voglio
esprimere il parere negativo del gruppo della "Stella Alpina" e
motivo il perché. Negativo perché su un tema così importante la
decisione deve essere chiara e non prestarsi ad interpretazioni,
non si può continuare a rinviare le decisioni. Siamo convinti che
l'approvazione di tale legge, che dai contenuti sembra più una
mozione di indirizzo che una legge, non potrà che far slittare nel
tempo una decisione definitiva sull'opzione ospedale.
Vengo ai contenuti: l'articolo 3 del disegno di legge in
questione demanda alla Giunta regionale di avviare uno studio
comparativo fra le possibili localizzazioni del Presidio
ospedaliero, delle relative ipotesi tecnico-progettuali per la
realizzazione dell'opera, nonché di una valutazione della stima dei
costi; quindi, dopo l'anno di studio, così è previsto in legge, ci
si presenterà di nuovo al Consiglio per formalizzare un disegno di
legge che è finalizzato alla costruzione del nuovo ospedale. Come
viene evidenziato, altri anni di studio, valutazione della legge,
prima di iniziare la concreta attuazione del progetto con tutti i
tempi che conosciamo tutti concernenti le varie fasi di
progettazione.
Lo studio di fattibilità previsto dall'articolo 3, comma 3,
della legge regionale n. 21/2004 e dall'atto di Giunta n. 857/2006
relativo all'ammodernamento delle strutture ospedaliere in un unico
Presidio, è stato già redatto a seguito dell'incarico conferito
dalla Giunta a "Finaosta" in gestione speciale. Lo studio - e qui
c'è chi critica e considera i tecnici tutti pilotati, c'è sempre
qualcuno che è puro, mentre gli altri sono corrotti - si inserisce
nelle procedure previste dalla legge n. 21 per tutte quelle opere
di rilevante interesse regionale, che vengono poi sottoposte al
nucleo di valutazione e verifica degli investimenti pubblici. Lo
studio redatto dal gruppo tecnico di "Finaosta" è già all'esame del
"NUV" e fra poco tempo, dopo la fase di analisi e verifica, verrà
sottoposto all'approvazione del Consiglio, dove si dovrà fare la
scelta definitiva, come stabilito dal comma 5, articolo 3 della
legge n. 21. Risulta evidente che questa proposta di legge è
ampiamente superata dallo studio comparativo, studio che fra
l'altro potrà vedere eventuali integrazioni di studi, e questo lo
si potrà fare nella commissione consiliare e in questo Consiglio,
ma sempre uno studio che è stato commissionato e portato
avanti.
Devo controbattere ad alcune affermazioni fatte dal collega
Sandri, che ieri ha presentato una serie di richieste di
integrazioni, ma non di sostituzioni di componenti, cosa che lui ha
dichiarato e che non è assolutamente all'interno dei 2 fogli di
richiesta per quanto riguarda le integrazioni allo studio. Questo
si potrà fare, tant'è vero che le alternative di progetto prese in
esame sono state l'ampliamento del Presidio ospedaliero di Viale
Ginevra che potrebbe svilupparsi mediante l'edificazione di un
corpo di fabbrica a sud o ad est, capace di svolgere le funzioni
ospedaliere oggi rese presso il Presidio ospedaliero del
"Beauregard" e dell'ex Maternità; l'altro studio è la realizzazione
di un nuovo Presidio ospedaliero - fra l'altro ho sentito voci
favorevoli da parte dei colleghi Squarzino e Sandri su quello
studio del nuovo ospedale - con le funzioni che questo ospedale
rende presso i Presidi ospedalieri regionali.
Ritengo che la scelta che verrà adottata dal Consiglio sullo
studio "Finaosta" risponderà al 100% alle finalità esternate dalla
proposta di legge in questione espresse all'articolo 1. Certo, ci
sarà un miglioramento del sistema sanitario; certo, saranno
convogliate in un unico Presidio ospedaliero le attuali strutture
sanitarie per acuti, quelle del "Beauregard" e dell'ex Maternità,
si avranno abbattimenti consistenti sui costi di gestione, cosa che
viene chiesta nell'articolo 1 della proposta di legge.
Per quanto riguarda la razionalizzazione e il potenziamento dei
servizi sanitari territoriali, questi sono espressi chiaramente nel
piano sociosanitario approvato un anno fa, che esprime la volontà
politica di questa maggioranza di guardare con grande attenzione al
territorio. Nuovi interventi e azioni sul territorio dovranno
essere ulteriormente potenziati per dare risposte talmente
qualificate da creare una rete di servizi complementari
all'ospedale in ambiti distrettuali e territoriali, in stretto
rapporto con i Comuni e le Comunità montane, assieme a tutti i vari
operatori che agiscono sul territorio.
Penso che, di fronte alla questione che stiamo discutendo, il
cittadino senta fortemente la necessità di avere dei centri
sanitari affidabili e sempre più vicini alla propria abitazione, in
maniera da costituire un'alternativa credibile all'ospedale. Il
cittadino deve avere un ospedale che si configuri come struttura in
grado di rispondere efficacemente ai bisogni di salute della
collettività dei singoli, ponendo al centro dell'attenzione il
malato, attorno a cui deve ruotare tutta l'organizzazione
ospedaliera. Un ospedale che, da un lato, sia in grado di mantenere
ad alti livelli la qualità della vita e di cura dei malati e,
dall'altro, sappia garantire efficienza ed economia gestionale e
tutto questo non dipende solo dall'avere un ospedale nuovo. D'altra
parte le ultime vicende di cronaca sanitaria alle quali abbiamo
assistito in questi mesi lo dimostrano: il caso del nuovo ospedale
pugliese a Castellaneta, che solo un mese prima dell'incidente era
stato inaugurato in "pompa magna", ha messo in evidenza i punti
deboli della gestione del sistema sanitario, tanto che lo stesso
Ministro Livia Turco sta correndo ai ripari.
Per tornare a noi, abbiamo necessità di una struttura
ospedaliera che tenda ad orientare sempre più i suoi interventi
verso la fase acuta delle malattie, con la riduzione dei tempi di
permanenza in ospedale, sia per i costi elevati che questo
comporta, sia per contribuire a ridurre il disagio dei malati e dei
parenti a causa di un ricovero prolungato. Caratteristica peculiare
dell'ospedale è il contenimento del numero dei posti, che non
costituiscono più l'elemento centrale per valutare l'importanza di
una struttura, ma per contro avranno valore l'efficienza della
struttura e l'organizzazione, l'efficacia degli interventi
diagnostici e terapeutici, l'economia gestionale e quant'altro sia
necessario per rendere il complesso ospedaliero adeguato
all'evoluzione della scienza medica, della tecnologia e delle
esigenze della società civile.
L'evoluzione della scienza medica, delle tecnologie, delle
esigenze della società civile hanno oggi uno sviluppo così rapido
che neanche un ospedale nuovo di zecca si potrebbe dichiarare
esente da lavori di adeguamento; in parole povere, un ospedale è un
cantiere quasi perennemente aperto. Ne è la prova l'Ospedale di
Asti, inaugurato nel 2005, e oggi, a 2 anni di distanza, sono stati
stanziati 8 milioni di euro per intervenire ad ammodernare alcuni
reparti. Poi certamente è più flessibile rispetto all'Ospedale di
Viale Ginevra, ci saranno minori disagi, ma ci sono comunque i
disagi per la necessità di adeguamento e ammodernamento anche in un
ospedale nuovo. D'altro canto mi sono fatto un quadro riassuntivo
di quella che era la realizzazione degli ospedali costruiti negli
ultimi 15 anni, ho analizzato con attenzione i tempi di attuazione
degli stessi, ho guardato gli ospedali nuovi e quelli
ristrutturati. Ho constatato che dallo studio e le diverse fasi di
progettazione, dall'appalto, all'inizio lavori, poi i lavori,
passano circa 8-15 anni - se tutto poi procede senza intoppi -
prima di arrivare alla conclusione. Cito Como, Lecco, l'Ospedale
"Alessandro Manzoni", per citare anche l'Ospedale di Ferrara, ed è
uscito l'altra settimana un articolo dal titolo "L'ospedale degli
sprechi, 250 milioni per farlo nascere vecchio", questa era la
costruzione di un ospedale nuovo in una Regione dove la sensibilità
per quanto riguarda la sanità è sempre stata elevatissima; eppure,
con questo, vorrei sfatare nel dire che dove c'è la
ristrutturazione i tempi non sono rispettati, là dove c'è
l'ospedale nuovo si procedere con facilità, senza intoppi...
abbiate la correttezza di dire che sia per l'uno che per l'altro si
può incorrere in grosse difficoltà dal punto di vista della
costruzione e della progettazione stessa!
L'unico che va in controtendenza pare sia l'Ospedale di Empoli,
pare perché è vero che è da 3 anni e 1/2 in costruzione ed è in
fase di ultimazione, ma oggi quell'ospedale è ancora un cantiere
aperto e le previsioni parlano di fine anno per il termine dei
lavori, ma se non ci saranno intoppi. Questo per dire che la
"macchina ospedale" è complessa da gestire, costosa da costruire e,
in modo particolare, da mantenere; non esiste l'ospedale tipo,
esiste l'ospedale che offre cure efficaci ed efficienza gestionale.
Questo lo sostiene l'arch. Roberto Palombo, pro-Rettore con delega
all'edilizia dell'Università "La Sapienza" di Roma, in
un'intervista rilasciata alcuni mesi fa a "Repubblica".
Negli ultimi 20 anni vi è stato un notevole impulso
nell'edilizia ospedaliera, sono stati autorizzati 32 nuovi
ospedali, 197 interventi di ristrutturazione e 149 interventi di
ampliamento. Questi sono numeri che propendono di più sulla
ristrutturazione e l'ampliamento rispetto alla costruzione del
nuovo e riportando sempre le parole dell'arch. Palombo, egli
afferma come a volte sia più indicato ristrutturare, perché lo
spostamento di un ospedale è traumatico per l'intera utenza e il
territorio. Questo lo sostiene nel decalogo l'esperto che aveva
sottolineato prima la collega Squarzino di Renzo Piano, che
sostiene l'importanza di mantenere all'interno di una città
l'ospedale. Anche Ripa di Meana, direttore generale dell'USL di
Piacenza, sfata il mito dell'ospedale nuovo. Difatti dice: "Noi
abbiamo deciso di investire in un'opera di ristrutturazione e
riqualificazione di 2 antichi ospedali, separati da un vicolo
cittadino. Il vicolo è stato trasformato nella via unificante del
complesso ospedaliero".
Vorrei soffermarmi sul lavoro svolto dalla commissione:
concordemente con le forze politiche presenti in Consiglio, si è
voluto pur essendo ampiamente superato il tempo previsto per legge
per la valutazione e l'analisi della proposta di legge, continuare
il lavoro di approfondimento della questione e tale lavoro si è
esaurito pochi giorni fa con l'audizione del gruppo di lavoro di
"Finaosta". Abbiamo colto dai diversi interlocutori la necessità di
prendere una decisione rapida, tale da consentire la soluzione in
tempi stretti per unificare le strutture ospedaliere oggi
esistenti, ottenendo i benefici di gestione già menzionati.
Sinceramente dalle audizioni poche sono state le voci che si sono
dichiarate favorevoli ad un ospedale nuovo.
Ritengo importante portare all'attenzione del Consiglio le
considerazioni e le volontà espresse in audizione da parte del
Sindaco del Comune di Aosta e dei Sindaci dei Comuni limitrofi ad
Aosta, perché sono stati citati nel disegno di legge. Il Sindaco di
Aosta ha espresso - forte di una mozione presentata dai Capigruppo
dei gruppi consiliari "UV", "DS", "Stella Alpina" e "Fédération
Autonomiste", e votata dal Consiglio comunale - la volontà e
l'opportunità di creare nel territorio di Aosta un unico Presidio
ospedaliero, predisponendo un nuovo accordo di programma che
preveda alcuni impegni bilaterali, in particolare constatato che
l'ammodernamento dell'ospedale inciderebbe sull'assetto
urbanistico, ha richiesto la riqualificazione dell'intera area
urbana. Il parere dei Sindaci della "Plaine", richiesto in quanto
il testo di legge prevede un'eventuale costruzione dell'ospedale su
aree individuate nella zona vicina ad Aosta, è stato di assenso
alla realizzazione dell'ospedale nel Comune di Aosta, e invece di
indisponibilità a condividere tale proposta.
Noi chiediamo una cosa: che una volta fatta la scelta - ripeto
scelta che dovrà fare il Consiglio a seguito dello studio di
fattibilità - si proceda con grande celerità, perché abbiamo la
necessità di avere un ospedale unico, capace di dare ampie garanzie
di efficienza delle cure a tutti i cittadini, ottimizzando i
servizi resi al paziente e diminuendo i costi per quanto
ragionevolmente possibile. Su questo punto vorrei citare i dati di
un'indagine ISTAT presentata lo scorso mese di marzo e pubblicata
sulla rivista di sanità pubblica e "welfare". L'indagine è stata
svolta sull'intero territorio italiano mettendo in luce la
differenza di soddisfazione per il Servizio sanitario a nord e
quello al sud. Al nord risulta che sono molto contenti del Servizio
sanitario gli abitanti della Provincia autonoma di Bolzano (68%)
seguiti da quelli della Valle d'Aosta (59,6%); questa penso sia la
risposta più significativa nei confronti di chi accusa la nostra
sanità additandola come un prodotto di sistema carente e
insufficiente... e questo è denunciato spesso da quelli che
sostengono in modo particolare la proposta di legge per l'ospedale
nuovo, quando invece ci sono i dati positivi non li guardano con
interesse... Spiace constatare che siano assenti dall'aula i
sostenitori della legge, molto probabilmente più interessati alle
loro strategie che a quelle dei cittadini! Visto che devo
continuare, continuo, anche in assenza dei grandi sostenitori della
legge! Questa - dicevo - penso che sia la risposta più
significativa nei confronti di chi accusa la nostra sanità
additandola come un prodotto di sistema carente e insufficiente.
Certo, da parte nostra proseguiremo con impegno e presteremo
attenzione, affinché possa esserci da parte dei cittadini
valdostani una percentuale di gradimento e soddisfazione sempre
maggiore.
Ospedale nuovo o ospedale ammodernato: tanti sono stati i
momenti di confronto e tante le opinioni espresse dai cittadini. Ho
avuto occasione di leggere l'articolo de "La Margherita" a firma di
uno dei delegati del comitato promotore, che si intitola: "Cronaca
di una decisione annunciata: ospedale tutto come previsto". E
rimarca come la V Commissione consiliare, pur avendo avuto il
merito di audire le diverse componenti politiche, sociali e
sindacali - ma come dicevo prima, questi sono tutti acquistati dal
potere -, si sia intruppata in quelle che sono le decisioni che
vengono dal vertice. Per non essere intruppati, bisogna pensare
come l'articolista - forse spinta più da questioni personali
rispetto ad un'analisi sulle necessità della gente di tutta la
Regione - o come alcuni degli altri promotori che seppure
supportati da 6.200 firme, non rappresentano, ad oggi, la
maggioranza dei Valdostani. Non posso accettare quando, in
occasione di dichiarazioni su diversi temi oltre che su questo, si
dica che vi è la volontà dei Valdostani su questo progetto e su
altri, quando il consenso alla loro proposta si aggira sul 6-8%!
Solo il referendum, quando otterrà il 50% + 1 dei consensi, potrà
affermare che quella è la volontà della maggioranza, e noi, da
parte nostra, non abbiamo timore di andare al referendum. Sapremo
confrontarci e presentare alla popolazione valdostana la validità
delle nostre posizioni.
Mi spiacerebbe vedere, nel caso in cui la popolazione valdostana
esprimesse la volontà sulla nostra posizione, sentire che viene
sostenuta l'idea che quelli sono voti espressi in un momento in cui
manca la libertà e la democrazia. Sono consensi cioè ottenuti per
le pressioni del potere, perché questa è la maniera di ragionare di
"qualcuno". Chissà quale sarà la loro versione a seguito delle
scelte sulla "TAV", sull'allargamento della base di Vicenza, sugli
scaloni e scalini della riforma delle pensioni, e da parte nostra
la posizione è stata chiara in momenti non sospetti, da ben prima
che si iniziasse la raccolta delle firme per il referendum e prima
che la "Stella Alpina" entrasse in maggioranza. È vero che quando
una decina di anni fa si iniziò a dibattere sulla necessità di
migliorare il servizio ospedaliero, il nostro movimento non scartò
a priori l'idea della costruzione di un nuovo ospedale, reputando
il "Mauriziano" una struttura superata. Ci fu, in quegli anni, una
vivace dialettica in Consiglio suffragata da una petizione
sottoscritta da oltre 8.000 cittadini, che sosteneva la costruzione
di un nuovo Presidio. La Giunta affidò uno studio al dott. Limacher
per valutare la fattibilità del progetto di ristrutturazione: da lì
in poi si pose mano alle diverse fasi di ristrutturazione,
impegnando i finanziamenti che sono stati erogati dallo Stato e
dalla Regione. Nel 2005 il coordinatore del nostro movimento
esternò la posizione del partito e vi cito un passaggio dove dice:
"Non sosteniamo più l'idea del nuovo ospedale, ho già avuto modo
di dire nel passato come ogni mattone che si investiva nel vecchio
Mauriziano significava un mattone in meno per l'eventuale nuovo
ospedale. Ad oggi, i denari investiti per ammodernare la struttura,
stimati in oltre 100 miliardi di vecchie lire, non ammettono
ripensamenti, tornare sulle decisioni significherebbe autorizzare
uno spreco di soldi inaccettabile".
Non riesco, oggi, a comprendere - se non per una logica di
campagna elettorale, quindi per fini solo politici - che dopo 16
anni a tempo ampiamente scaduto, ad ospedale al 70% ristrutturato,
in una fase in cui il superamento dei disagi patiti dai pazienti e
dagli operatori è ormai avvenuto, che qualcuno abbia di nuovo
acceso la miccia per la costruzione di un ospedale nuovo. E cosa
dire di chi, in questi ultimi mesi, ha cambiato più volte la sua
posizione su ospedale nuovo e ospedale ampliato... Le convenienze
strategiche del momento di alcuni partiti riescono a fare dei "voli
pindarici", ma la gente che è pur sempre attenta saprà valutare la
credibilità di queste persone!
Si dà atto che dalle ore 11,30 presiede il Vicepresidente
Lanièce.
Presidente -
La parola al Consigliere Fiou.
Fiou (PPD-VDA) -
Ci sono questioni importanti e complesse
da affrontare, le quali - se scelte come bandiere per crociate
politiche - finiscono per ingarbugliarsi, ed essere caricate di
valenze che, anziché favorire sbocchi positivi, ne allontanano
sempre più soluzioni razionali: la "questione ospedale" è una di
queste e su di essa vorrei tentare un approccio che mi sembra quasi
banale, ma penso di buon senso.
Abbiamo strutture ospedaliere disperse sul territorio con i
conseguenti problemi di gestione e in più con evidenti carenze e
disfunzioni. Non mi pare però che il complesso di Viale Ginevra sia
nel totale disastro come qualcuno vuole farlo apparire. Ci sono poi
disfunzioni nella sanità che dipendono dall'organizzazione delle
attività e, anche qui, sono già state elencate, però queste non
devono essere imputate alle strutture o utilizzate per dare giudizi
non positivi sulle strutture.
Di fronte alle carenze e disfunzioni strutturali si pone
l'alternativa: è possibile ampliare e ammodernare l'ospedale di
Viale Ginevra in modo da rispondere alle esigenze che abbiamo di
unificazione e di superamento delle carenze e disfunzioni, quindi
garantire alla Valle d'Aosta un ospedale moderno, funzionale,
rispondente alle esigenze della popolazione, oppure è meglio
risolvere il tutto costruendone uno nuovo? Questa è l'alternativa
che abbiamo di fronte. Per sciogliere il nodo prendo in
considerazione alcune questioni. Gli orientamenti recenti sui
rapporti degli ospedali con le città, gli orientamenti sulla
priorità anche più generale di recuperare i vecchi edifici nei
centri storici o comunque nelle città anziché il loro
declassamento, i costi che possono differenziare le due ipotesi
proposte, le condizioni attuali del complesso di Viale Ginevra, i
problemi urbanistici, la reale portata dei limiti che la situazione
di Viale Ginevra potrebbe opporre ad una riorganizzazione di un
ospedale moderno e funzionale: questi sono i punti ai quali
dovremmo dare delle risposte.
Parto dal rapporto ospedale-città: non siamo gli unici ad avere
il dilemma ristrutturazione o nuovo edificio, è già stato
affrontato da altri: molte realtà si stanno confrontando su questo
dilemma, molte soluzioni in un senso e nell'altro sono già state
sperimentate. Va detto, però, che nel dibattito che c'è in tutto il
nostro Paese è stata ampiamente superata la filosofia degli
ospedali isolati come scelta, quegli ospedali asettici non solo sul
piano sanitario, ma asettici sul piano che riguarda i rapporti
sociali, l'accessibilità agli ospedali stessi. Alcuni esempi di
ospedali nuovi si sono dimostrati ormai "ospedali ghetto", con una
serie di questioni non facilmente affrontabili. C'è una tendenza
generale a privilegiare le ristrutturazioni, perché rispondono
meglio alle nuove tendenze di integrazione delle strutture
ospedaliere alle città. Il rapporto città-ospedale è considerato
fondamentale, l'ospedale deve essere aperto, avere in esso zone di
penetrazione della città con servizi, negozi...; l'allontanamento
dell'ospedale dalla città non permetterebbe questa integrazione ed
è una questione seria che dobbiamo prendere in considerazione.
L'abbandono della struttura di Viale Ginevra porrebbe poi il
problema dell'utilizzo della stessa. Il recupero della stessa è un
problema serio e le alternative di utilizzo che qualcuno propone
(Poliambulatorio, "RSA"...), caricherebbero il settore sanità di
costi di gestione sproporzionati ai servizi che lì verrebbero
insediati. Sulla questione costi in generale non ho strumenti di
conoscenza sufficienti per valutarne la portata, ma mettendo
insieme nuovi terreni e realizzazione delle strutture per un
ospedale nuovo, mi pare che il recupero, potendo contare su parti
già riorganizzate possa costare meno, questo lo dico "a spanne",
perché non ho elementi di conoscenza tali per definire meglio la
questione.
Rimangono per me due questioni dirimenti che sono le più
importanti: una è la questione urbanistica, che è sicuramente di
peso; l'altra riguarda la reale possibilità di realizzare in Viale
Ginevra un ampliamento-ammodernamento che non paghi limiti di
funzionalità, perché su questo sono stati sollevati anche da
operatori che lavorano nell'ospedale questioni a cui bisogna dare
risposte precise. Mentre sulla filosofia a cui dovrebbe rispondere
il rinnovamento non ho dubbi, l'ospedale, secondo me, è meglio che
rimanga in città; non mi pare che la questione dei costi possa
condizionare tale scelta, l'una e l'altra soluzione pongono
problemi di infrastrutture che sono costose, sia questo rimanga in
città che fuori, perché anche se l'ospedale viene fatto fuori,
porrà problemi di viabilità di collegamenti... Invece, sul fatto
che un ospedale rinnovato debba rispondere "in toto" alle esigenze
di funzionalità credo che su questo non ci possano essere
dubbi.
Mi pongo allora il problema dell'alternativa "ospedale nuovo" e
"ospedale rinnovato" in termini diversi: se l'ospedale rinnovato in
Viale Ginevra mi dà garanzie serie di funzionalità, questa è la mia
scelta politica. Le garanzie sulla funzionalità me le devono dare i
tecnici progettisti, io non ho gli elementi di conoscenza per poter
decidere con delle garanzie in tal senso, ma non chiedo loro di
fare per me la scelta politica, a loro chiedo di fare il possibile
per realizzare in Viale Ginevra l'ospedale che intendo io
politicamente garantire alla città. Se questo non risulterà
possibile per i limiti della situazione di Viale Ginevra, allora mi
oriento verso l'ospedale nuovo: credo che sia questo il percorso
che dovremmo fare. Io non abbandono la casa vecchia in cui abito,
se non ha limiti tali per cui non la posso più abitare. Se questi
limiti sono gravi, vado da un'altra parte, cerco di costruire una
casa nuova. Non credo che la cosa possa essere abbandonata come è
successo negli anni passati, quando è stato abbandonato il centro
storico della città e tutti andavamo a fare le casette in campagna,
per accorgersi adesso che è molto comodo abitare nel centro
storico, ma sta diventando proibitivo per motivi economici! Stiamo
attenti a questo, perché c'è stato un percorso negli anni '60-'70
di fuga dai centri storici, tali fughe sono state ben ripensate
ultimamente! L'orientamento che prendo anche sull'ospedale nuovo,
facendomi carico dei limiti che anche questa situazione ha, perché
non è tutto garantito neppure con tale soluzione, la lontananza, il
non rapporto con la città... me ne posso fare carico solo se la
soluzione in Viale Ginevra non è percorribile sul piano della
funzionalità di un ospedale di qualità.
Alla questione urbanistica il Comune di Aosta ha già risposto,
dicendo: "è un peso", però con una deliberazione consiliare dice
che è possibile, richiedendo interventi significativi che vanno
affrontati senza scaricarne gli oneri solo sulla città, ma
cogliendo l'occasione per garantire alla città stessa anche una
viabilità che guardi maggiormente al futuro; quindi assumiamo un
peso, ma affrontiamo la questione con una larghezza di vedute tale
da dare soluzione a problemi che non sono solo dell'ospedale, ma
che sono del complesso della città e quindi migliorando la
vivibilità della stessa. Questo ragionamento lo faccio perché
voglio rivendicare ai politici la scelta politica dell'ospedale.
Lascio ai tecnici sciogliere i nodi tecnici e agli organismi
competenti le scelte urbanistiche. Ricordo le discussioni, che
allora giudicavo ridicole, già fatte in questa sede per inserire in
un gruppo di lavoro tecnici orientati per gli ospedali nuovi
piuttosto che per le ristrutturazioni, per delegare a loro scelte
politiche che competono a noi. Non vorrei oggi veder rovesciare la
questione ed essere noi, a sciogliere i nodi tecnici, ovviamente
con le approssimazioni dovute alle nostre scarse competenze in
materia, piuttosto che non assegnare tale compito ai tecnici.
Presidente -
La parola al Presidente della Regione,
Caveri.
Caveri (UV) -
Trovo che, nell'insieme della discussione
che oggi si svilupperà, avremo modo di rispondere ad una serie di
obiezioni tecniche, alcune delle quali hanno il naso lungo come
quello di Pinocchio, e lo faranno i colleghi che sono competenti
nelle diverse materie; anche se, devo dire la verità, che sono
sempre fortemente ammirato da colleghi che sono esperti mirabolanti
di diverse materie, che bacchettano gli esperti veri, spesso con
disprezzo... trovo l'atteggiamento profondamente sbagliato, così
come trovo estremamente sbagliato ritenere che la politica sia la
continua ricerca dell'onda, come fanno i surfisti, e non appena si
vede un'increspatura nel mare, ci si precipita con il proprio
"surf" nella speranza di salirci sopra e fare qualche metro. Qui
l'onda non c'è, è un'onda illusoria, perché il populismo è un
fenomeno perdente in politica e sarà il tempo a dimostrare quanto
il populismo sia perdente!
C'è un modo di dire che ha origine biblica: "vox populi, vox
dei"; c'è qualcuno che vorrebbe sostituire questo antico proverbio
con: "lex populi, lex dei", lasciando intendere che la democrazia
rappresentativa è qualcosa di inferiore alla democrazia diretta e
alla democrazia popolare. Questa è un'interpretazione della
democrazia astrusa, pericolosissima per chi conosca l'evoluzione
delle scienze politiche da almeno 200 anni a questa parte.
Personalmente sono per la democrazia rappresentativa
proporzionalista, ritengo che siano legittimi gli istituti di
democrazia diretta come i referendum, ritengo però - e qui, sì, che
mi sento esperto - di essere competente in materia legislativa, e
ritengo che scrivere le leggi sia un mestiere molto difficile.
Allora che sia chiaro, anche a beneficio del referendum che
verrà, come questa legge sia, dal punto di vista della tecnica
legislativa, un'aberrazione; credo che i saggi l'abbiano definita
"a debole contenuto legislativo", ma potevano spingersi più in là
perché questa proposta è un'aberrazione sotto almeno due profili.
Il primo profilo è perché è una legge "sputnik", una legge a più
stadi, e questo "cozza" con la tecnica legislativa, cioè si fa una
legge che prevede la gemmazione di una legge successiva, sono uno
spermatozoo e un ovulo nello spazio, che poi si incontreranno... a
definire che cosa? A definire, e questo è già grave, dove farlo,
perché oggi c'è stata un'esibizione muscolare su metrature,
valutazioni agricole, abbiamo scoperto - cosa che verrà confutata
successivamente - che in quell'area individuata vicino all'ospedale
attuale si potrebbe costruire chissà cosa, mentre è il PRG della
città che lo nega. Pertanto, in realtà si discute di aree che non
ci sono nella proposta; sarebbe stato logico che nel predisporre
una legge, che diventa legge, perché questo è il paradosso
dell'invenzione che ci siamo costruiti, unici in Italia! Si diceva
sempre Bolzano, ma a Bolzano Durwalder ha i pochi capelli in testa
dritti in questo momento, perché ha scoperto l'aberrazione
giuridica che siamo riusciti a creare. Ripeto: siamo, quindi mi
sento compartecipe dell'aberrazione giuridica.
Il secondo aspetto che rende gravissima l'approvazione eventuale
di questa legge è una palese violazione costituzionale - articolo
81 della Costituzione -, dove si prevede che ogni provvedimento
legislativo abbia una copertura finanziaria! Non può uscire una
legge che non abbia una copertura finanziaria! Noi facciamo entrare
in vigore una legge che rimanda il problema non solo della
localizzazione, ma anche della copertura finanziaria "senza limiti
e confini", come diceva la nota canzone di Battisti-Mogol.
"El
pueblo, unido, jamás será vencido"
decide che si fa il nuovo
ospedale in termini molto ambigui, perché credo che tutto poggi
sulla brillante definizione della lett. a, articolo 2, struttura
interamente di nuova costruzione, così non ti fregano che fanno
l'ospedale nuovo nell'area vicina al nuovo ospedale... cioè andiamo
a farlo fuori nel verde, invece noi siamo cattivi, neghiamo "lex
populi lex dei", quindi siamo già cattivissimi e golpisti e poi
neghiamo la possibilità per i cittadini di avere invece una
meraviglia, questa meraviglia nel verde. Peccato che poi gli
espropri fanno passare 10 anni, ma c'è questa prospettiva vitale e
solare, questo "pueblo" in cammino, che non sono invece questi
privilegiati della politica, un po' sordi e grigi che sono seduti
qua, legislatori di serie "B", non di serie "A", perché la serie
"A" è la sorgente. Qui si vede il giacobinismo, quello che ha
creato le dittature del XX secolo, il popolo ha sempre ragione,
Adolf Hitler lo ha votato il popolo, per cui Adolf Hitler va
benissimo, perché lo ha scelto il popolo, poi era anche
vegetariano, figurarsi...
Vorrei dire che dietro la costruzione di questi meccanismi c'è
qualcosa di non convincente, l'ho detto, lo ripeterò, poi
convocherò tutti i referendum possibili per evitare che il
Consigliere Sandri mi spedisca a Brissogne, spero che mi porterà
almeno i cioccolatini che io non ho fatto mancare in questi anni al
Consiglio, ma che sia chiaro che dietro questa impostazione c'è
un'ondata populistica che non sarà, come qualcuno spera, uno
"tzunami", ma qualcuno si troverà nel mare piatto con la propria
tavola, fermo, al palo, perché se questa è la tecnica legislativa
di fronte alla quale ci troviamo, è modesta cosa, sicuramente
incostituzionale per la mancanza di copertura finanziaria, siamo a
una legislazione "sputnik" che dovrebbe farci vergognare!
Si dà atto che dalle ore 12,06 presiede il Presidente
Perron.
Président -
La parole au Conseiller Ferraris.
Ferraris (PPD-VDA) -
Non farò un discorso da scienziato
ospedaliero, non ne ho le competenze, ma credo che non sia neanche
compito dei Consiglieri fare un'opera di questo genere, semmai di
fare qualche ragionamento politico.
La questione "ospedale vecchio-ospedale nuovo", ristrutturazione
o meno, è una cosa che ci portiamo dietro da quasi 15 anni. Già nel
piano sanitario 1997-1999 si chiedeva uno studio comparativo fra
diverse soluzioni, non vorrei che oggi, 10 anni dopo, torniamo lì,
perché la proposta di legge pone come prima questione ancora uno
studio comparativo per l'insediamento del nuovo ospedale; ma non
vorrei neanche che tutta questa vicenda fosse una lotta fra il bene
e il male: l'ospedale nuovo è il bene, la ristrutturazione è il
male. Lo ha detto bene il collega Fiou, che bisogna fare un'analisi
più articolata e usare un po' più di razionalità in questa cosa.
Soprattutto credo che non dobbiamo - la discussione di oggi lo ha
dimostrato - ridurre tutto il problema della sanità
all'ospedale.
Condivido quello che dice il "CPEL", ma si diceva già nel
dibattito del 1997, che l'invecchiamento della popolazione,
l'aumento di patologie cronicizzate, eccetera, deve far sì che la
nostra sanità sia incardinata sul territorio, di questo non si
parla mai. Diciamo che è stato scritto nel piano sanitario, diamolo
come un dato acquisito, ma il dibattito odierno rischia di
chiudersi in modo sterile rispetto a questo. Condivido quanto
scrive il "CPEL" quando dice che un sistema sanitario deve offrire
una rete di servizi territoriali complementari all'ospedale,
occorre quindi consolidare una politica che realizzi una rete
sanitaria territoriale, in grado di fornire un'assistenza diffusa
sul territorio e calibrata sulle diverse patologie. Dice anche che
gli investimenti per i servizi sul territorio continuano ad essere
non adeguati, ma residuali. Questo va tenuto presente, perché la
sanità è un insieme complesso che non si chiude solo
sull'ospedale.
Sull'ospedale studi ne abbiamo già fatti, ricordo lo studio del
prof. Guzzanti nel 1998 e, anche lì, la questione era "ospedale
vecchio-ospedale nuovo", e quello studio aveva dato un'indicazione:
ristrutturazione del vecchio ospedale. È vero che la sanità si è
evoluta, adesso abbiamo il decalogo dell'Ospedale moderno di
Veronesi e Renzo Piano, credo che una cosa su cui c'è accordo in
Valle d'Aosta è che deve essere realizzata un'unica sede
ospedaliera. Il problema ci porta a differenziarci quando si va a
vedere cosa fare, ma credo che non dobbiamo delegare ai tecnici le
nostre scelte, però lo studio di fattibilità, sapendo i limiti di
qualunque studio di fattibilità, alcune indicazioni le dà: sono
indicazioni legate ai costi di investimento, legate all'analisi
finanziaria, legate alla convenienza economica e sociale dello
studio. È stata fatta a pagina 161 l'analisi dei costi e dei
benefici, dei punti di forza e dei punti di debolezza, da cui
emerge che per alcune caratteristiche l'ospedale nuovo è migliore,
ma la soluzione che viene fuori per quanto riguarda la
ristrutturazione e ampliamento dell'Ospedale di Viale Ginevra è di
sostanziale compatibilità con degli accettabili livelli di qualità
e di assistenza; quindi così appare l'ampliamento sulla base di
questi dati, contestabili e discutibili - abbiamo sentito le più
diverse argomentazioni stamani -, ma non dobbiamo solo fermarci ai
dati tecnici, dobbiamo cercare di fare un'analisi di carattere
politico.
Fare un'analisi di carattere politico non vuol dire che c'è una
maggioranza e che questa deve mostrare i muscoli, come diceva il
collega La Torre; la maggioranza, se c'è, è in grado di operare e
la si valuta per quello che fa, ma vuol dire che non si può -
concordo con il collega Fiou - delegare ai tecnici che possono
usare i più sofisticati strumenti di valutazione
analitico-finanziaria, le scelte che sono di carattere politico,
perché come dicevo prima non siamo in un confronto di scuola, in
cui in un contesto assolutamente astratto dobbiamo scegliere la
soluzione migliore: meglio il nuovo ospedale o meglio la
ristrutturazione, sapendo che, anche qui, ci si potrebbe dividere,
ma ci muoviamo in un contesto politico che ha precise
caratteristiche dalle quali diventa difficile prescindere. Non
agiamo quindi in un "vuoto pneumatico", in cui dobbiamo scegliere
fra: "meglio la macchina vecchia o meglio la macchina nuova",
guardiamo cosa ci valuta "Quattroruote" per vedere la vecchia e
ovviamente si sceglie la nuova!
Esiste un dato politico: c'è una richiesta popolare, sono state
raccolte 7.000 firme, è un dato significativo, ma anche qui credo
che spetti alla politica sciogliere il nodo, perché un uso abusato
del referendum non fa un buon servizio allo strumento del
referendum. Dobbiamo dire con chiarezza ai cittadini sottoscrittori
che non si risolve il problema dell'ospedale con l'approvazione
della proposta di legge di iniziativa popolare, ma che occorre fare
un nuovo disegno di legge, quindi un altro rimando. E quando dico
che deve essere la politica che deve fare le scelte, queste le deve
fare fra le cose possibili! Prendo atto di una cosa, lo diceva già
il collega Comé; c'è una posizione del "CPEL" che dice: l'ospedale
va fatto nella città di Aosta, e questo è un organismo
istituzionale che conta nella nostra Regione. Ci sono deliberazioni
dei Comuni di Quart e dei Comuni di Saint-Christophe che dicono la
stessa cosa.
Abbiamo votato nel mese di marzo una legge "omnibus" in questo
Consiglio, per quanto riguarda le opere di interesse regionale
prevede il principio dell'intesa. In quella legge è stato da me
sostenuto in accordo con il collega Venturella un emendamento a
fronte di una posizione della Giunta che intendeva sostituirsi ai
Comuni, cioè se il Comune non è d'accordo la Giunta procede, noi
abbiamo detto che sulla base di un principio di sussidiarietà è il
Comune che deve decidere. Ha tempo 90 giorni, ma se in questo tempo
il Comune dice non è d'accordo, l'opera non si fa. Potremmo cercare
di dimostrare che il valore dell'area di Quart non è quello
indicato dallo studio. Possiamo dire che Viale Ginevra vale più del
Colosseo, ma alla fine, anche se dimostriamo sul piano dei costi
che il nuovo ospedale costa meno della ristrutturazione di Viale
Ginevra, ci troviamo nell'impossibilità di andarlo a collocare...
esiste o non esiste questo problema? E non c'è referendum che
risolva il problema, bisogna forse fare la rivoluzione, ma non è
una cosa prevista dai referendum; quindi ritengo che di tale
questione bisogna tenere conto.
C'è poi una deliberazione del Consiglio comunale di Aosta, dove
il partito a cui appartengo fa parte della maggioranza e ha votato
perché ci sia un ospedale rinnovato in Aosta, ponendo precise
condizioni che non sto a ricordare, ma la scelta politica è chiara.
Bisogna tener conto anche di cosa dice il decalogo di Veronesi,
quando si parla di ospedale non è l'ospedale inserito in mezzo alla
campagna, ma si dice che l'ospedale non deve essere avulso dal
centro cittadino, quanto piuttosto diventare un prolungamento della
città. Nell'ospedale ci devono essere degli ottimi medici, e qui
potremmo fare la migliore struttura del mondo, ma rimane un
problema di come verrà gestita dal personale, non solo, questo
ospedale deve avere un collegamento con l'area urbana e questo è un
dato che cita anche Veronesi. Se esiste il problema del traffico e
dell'inquinamento in Viale Ginevra, questo è un problema che va
risolto, indipendentemente dalla presenza o meno dell'ospedale, il
piano aria è molto chiaro, quindi non possiamo attribuire costi
all'ospedale di un inquinamento che c'è in città e che va tolto
magari facendo opere viarie nuove.
Vorrei poi ricordare che abbiamo un vezzo, che ci avvicina ai
colleghi di "Forza Italia", forse ne facciamo un uso più sobrio,
che è quello di fare i sondaggi. Come gruppo dei "DS" nel 2006
abbiamo fatto un sondaggio in relazione alle elezioni politiche
dell'aprile, sondaggio che ha dato alcune indicazioni
significative. Fra le altre cose avevamo chiesto ai cittadini
valdostani come la pensassero sul vecchio ospedale e sul nuovo
ospedale, e l'indicazione è stata interessante. I cittadini della
città di Aosta sono per il 38,8% favorevoli al nuovo ospedale, per
il 55,8% favorevoli alla ristrutturazione, il 5,4% non lo sa. In
Valle il risultato è: 39,5% favorevoli al nuovo ospedale, 56,1%
favorevoli alla ristrutturazione, il 4,4% non lo sa.
Se andiamo a vedere nelle varie forze politiche, la forza
politica in cui i propri elettori sono più convinti del nuovo
ospedale sono gli elettori che votano "Arcobaleno", nei "DS" c'è
una leggera prevalenza per la ristrutturazione, non cito l'"UV"
dove è plebiscitario il discorso per la ristrutturazione. Ci sarà
il referendum che sarà il sondaggio principe, che ci dirà qual è
l'opinione dei cittadini valdostani, ma questo è anche un
indicatore delle opinioni che possono esserci fra i nostri
concittadini. Non a caso ho citato il dibattito che c'è stato nella
seconda metà degli anni '90, perché credo che sia necessario a un
certo punto decidere, e decidere vuol dire che non sempre il bene è
amico del meglio; quindi bisogna avere la capacità di assumere una
decisione e questo credo sia il momento in cui è necessario farlo,
perché un ennesimo rinvio non risolve il problema e rischia di
perpetuare una situazione che è una situazione in cui abbiamo un
ospedale con delle carenze e non si fa niente per fare qualcosa di
nuovo.
Nel momento in cui si parla di democrazia, dicendo che la
democrazia è la cosa che consente la gestione della cosa pubblica -
si dice anche che è il sistema peggiore, ma nessuno ne ha ancora
inventato uno migliore -, vorrei citare le parole di Bersani in
merito alla democrazia:
"La democrazia è un metodo inventato per
decidere attraverso la partecipazione, non per partecipare a
prescindere dalla decisione, perché se non si decide, la democrazia
si sgretola nella coscienza dei cittadini".
Aggiungo a questo
una considerazione: parliamo di costi della politica, ma il costo
della politica è anche non decidere, perché la non decisione ha
costi enormi!
Président -
La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV) -
Devo dire la verità, non avevo
intenzione di intervenire, perché credo ci siano soggetti più
qualificati del sottoscritto per dare una valutazione rispetto
all'argomento in discussione. Sono stato tirato per i capelli,
allora volevo fare una riflessione sui costi, partendo proprio dal
ragionamento che è stato fatto a conclusione dell'intervento di
Ferraris, costi che sono stati evocati da interventi precedenti a
sostegno della proposta referendaria.
Innanzitutto, se dobbiamo parlare di costi, prima di parlare dei
metri quadri, parliamo dei costi della politica. I costi della
politica in economia devono essere estesi a tutte le
manifestazioni, non ci si può limitare solo ad un aspetto, e uno
dei costi della politica dovrebbe avere come corrispettivo la
credibilità delle istituzioni, la serietà delle istituzioni.
Diffido di coloro che fanno politica telefonando ad un dirigente,
telefonando ad un loro amico professionista; ma dove siamo... in
lavanderia? Rispetto per le lavanderie, ma qua è diventata una
"politica di bottega"! "Sai, mi hanno detto... mi hanno fatto...",
ma... dov'è la credibilità? Un cittadino ci guarda e ci dice: "ma
voi organizzate la vostra attività sulla base delle telefonate, sul
chiacchiericcio"? In una logica del genere tutto viene condito e
stravolto, anche perché delle telefonate, a meno che non ci sia la
Procura o delle interferenze, non abbiamo contezza, ma cosa sono
andati a chiedere a un dirigente? Quali sono i dati forniti per
avere dei ritorni?
Improvvisamente calano in quest'aula dei numeri che
apparentemente hanno una scientificità, ma dal punto di vista
sostanziale sono delle "baggianate". Rispetto a un certo tipo di
argomento, arriva uno che dice: "secondo te, quanto vale il terreno
agricolo al metro"? Boh, 6-7 euro... allora io faccio un'offerta
pubblica di acquisto, se è vero che i terreni identificati in
quell'area valgono 6-7 euro, sono disponibile non a comprarli
tutti, perché sono 230mila euro, ma alcune migliaia di metri li
compro non fosse altro per una soddisfazione e garantirmi una
serena vecchiaia... 6-7 euro è il valore corrente dei terreni
agricoli. Dopodiché si dice: se abbiamo un esproprio con il premio
che viene dato arriviamo a 10 euro. Il secondo, quello dei 10 euro,
è corretto, è vero; ma andate a chiedere agli agricoltori di quella
zona, se gli vengono dati 10 euro, la vivono come una premialità o
la vivono come un impoverimento. Vada il collega che ha decantato
in quest'aula questa generosità da parte dell'Amministrazione nel
riconoscere 10 euro. Credo che, conoscendo le tradizioni agricole,
darebbero la degna ricompensa con qualche attrezzo agricolo sulla
schiena a colui che va a proporre una sciocchezza del genere! Ma è
una sciocchezza sotto tutti gli aspetti, non ne ha azzeccata una!
Ecco perché intervengo anche di fronte ai grandi sostenitori del
referendum, per cercare degli argomenti più seri per i costi della
politica, essendo che c'è un grande sostenitore nell'ambito
agricolo. Vada a dirlo a lui, nelle conferenze de la "Bataille des
reines", che noi diamo 10 euro a coloro che verranno espropriati e
che saranno contenti: gli tolgono il microfono di bocca subito!
Rispetto a questo vorrei fare dei ragionamenti scientifici.
Si parla di cronoprogramma, si dice: "facciamo un esproprio ed
esproprio nel giro di un mese". Per fare un esproprio ci sono una
serie di attività, prima di tutto bisogna avere un PRG che
programma nell'ambito del suo Comune una destinazione. Nella
presentazione è stato detto minimizzando: poi c'è una variazione
del PRG... ma si sono letti le leggi? Ma sapete quanto ci vuole per
fare una variante del PRG? Se posso censurare lo studio, lo censuro
per eccesso di prudenza. Si dice: "nel giro di un mese tu hai fatto
l'esproprio", ma per fare l'esproprio, collega Squarzino, occorre
la dichiarazione di pubblica utilità, ci sono una serie di atti
amministrativi che per una elementare conoscenza dell'attività
amministrativa, bruciano anni, non mesi! Nel momento in cui si
dichiara la pubblica utilità, lei sa che c'è un diritto della
proprietà di fare delle opposizioni; allora, rispetto a questo
230mila metri, di cui 170mila prato irriguo, 24mila frutteto,
23mila seminativo specializzato. Tutte queste aree sono basilari
per essere, nell'ambito del piano di sviluppo rurale, un'azienda
che ha i requisiti di funzionalità. Cosa succede? Io tolgo quelle
aree e non ho più la funzionalità, ergo: perdo tutti i contributi
regionali, ergo (articolo 33 del T.U.), nel momento in cui non ho
più la funzionalità, lei ha appena costruito una stalla, la stalla
non me la finanziano più. Ho preso degli impegni del piano di
sviluppo rurale, non ho più i terreni e non ho più la funzionalità.
Secondo lei, quando vado ad espropriare cosa faccio?
Presidente -
Si rivolga all'aula, Assessore...
Marguerettaz (UV) -
... ma siamo in una realtà virtuale,
siamo su Internet...
Rispetto a questo argomento, quando la mia azienda perde la
funzionalità... cosa faccio? Quella cooperativa che ha 23mila metri
di patate, che ha fatto un magazzino dall'altra parte... cosa ne
fa? Ci metterà dei farmaci, lo affitta all'USL.
Ho voluto calcare la mano, ma se ad un intervento ridicolo non
si contrappone un intervento ridicolo, non siamo più coerenti: ecco
perché dico che bisogna essere seri e fare delle analisi che hanno
delle basi. Consiglio ai colleghi non di telefonare ai dirigenti,
non andare con degli espedienti; mi posso immaginare un Consigliere
regionale a cui dicono: "sai, c'è un mio amico a cui vogliono
espropriare un terreno a Quart perché ci vogliono fare una
palestra, secondo te quanto prende per il terreno agricolo e quanto
ci mettono"?... "Mah, se c'è la dichiarazione di pubblica utilità
gli danno 10 euro". Viene preso questo dato e viene riportato nella
logica dell'ospedale, dove di metri ne esproprio 230mila e creo una
situazione che non era quella di entrata. Ecco perché mi permetto
di fare dei ragionamenti che abbiano un po' di serietà.
I Consiglieri, gli Assessori, tutti coloro che vogliono fare un
intervento, propongano degli scenari e si faccia questo
ragionamento. Ecco che tutte le cose che sono state dette,
sarebbero puntualmente smentite e negate. Allora, uno degli
argomenti più importanti che vengono utilizzati nell'opposizione
alla pubblica utilità è la verifica di una valida alternativa,
perché ricordiamoci che il maggior sacrificio che si può chiedere a
un proprietario è il privarsi della sua proprietà, quindi devono
esserci delle argomentazioni forti e che prevedono tutte le
alternative possibili. Ecco perché non mi addentro in logiche
filosofiche che portano a dire - come dicono certi gruppi politici
- "salvaguardiamo l'ambiente", e poi vanno ad occupare 230mila
metri. Credo che in tutti i discorsi si debba prendere la parte
buona, la raccolta di firme è sacrosanta e legittima, come può
essere tranquillamente legittimo avviare un confronto, ma ecco
perché in questo confronto bisogna far emergere gli elementi che
hanno una fondatezza. Io sono convinto che anche in questi 7.000
sottoscrittori troverò delle persone che, una volta conosciute
tutte le questioni, diranno: "abbiamo fatto una proposta, ce la
rimangiamo perché è una proposta interessante, ma ha delle
alternative sicuramente migliori". Sono convinto che questa
consultazione elettorale vada fatta, perché metterà a nudo una
demagogia, una strumentalizzazione su un argomento delicato, perché
speculare sulla salute della gente, collega Squarzino, è la cosa
peggiore e la cosa più abietta che si possa fare! Andare da delle
persone e metter loro in faccia la malattia e dir loro: "guarda,
abbiamo un Governo che vuole il vostro male, ma noi vogliamo il
bene della comunità e vogliamo l'ospedale nuovo".
Ha già detto bene il Consigliere Ferraris, non possiamo
ragionare in termini solo edilizi, dobbiamo parlare di qualità
della sanità e la qualità della sanità è eccelsa. Abbiamo una serie
di settori di eccellenza e qua vado anch'io sui "si dice". Ho
presente qual è stato il meccanismo con il quale abbiamo avviato la
discussione sul nuovo ospedale, credo che un referendum sia la cosa
migliore di questo mondo, la cosa che permette a tutti di dire i
pro e i contro. Penso che il risultato del referendum sarà
proporzionale al peso che hanno i referendari in questo Consiglio:
5/35, 1/7 della popolazione, questo è quello che accadrà e
finalmente smetteremo di confondere delle argomentazioni
pretestuose, che servono a sostenere delle tesi di natura politica,
ma sono utilizzate in modo strumentale. Anche lì, poiché un
Consigliere nel suo intervento ha utilizzato 3 volte questo
termine, ha scritto falso, ha detto falso, falso, falso; io
chiederei che questo Consigliere, nel prendere atto che questi dati
non sono falsi, che i cronoprogrammi al massimo sono visti per
difetto e non per eccesso, che immaginare un mese per fare un
esproprio di 230mila metri, immaginando una modifica del PRG, con
tutte le opposizioni del caso verosimilmente sarà di più anni,
perlomeno chieda scusa, non a me, perché io non ho dati i dati, ma
chieda scusa a chi ha cercato di dare un contributo. Credo che lo
studio non fosse finalizzato a capire qual era il valore dei
terreni di Quart, quindi immagino che questa sia una cosa
marginale, ma è un intervento che ho voluto fare per smascherare
una serie di dati che vengono propagandati come delle verità, ma
che sono delle analisi molto, molto superficiali.
Président -
La parole au Conseiller Bortot.
Bortot (Arc-VA) -
Posso fare due battute? A proposito di
lavanderia, il disciplinare sul Casinò anonimo l'ho trovato in un
cappotto che ho portato in lavanderia...
Il Presidente Caveri, poi, ha questa ossessione dei Giacobini, è
un anno che sono qui e diverse volte ho sentito che ce l'ha con i
Giacobini, ma senza i Giacobini a cui rivendicherei l'appartenenza
avessi vissuto in quell'epoca, o forse anche essere un
"sans-culottes", i miei fratelli hanno fatto la fame durante la II
guerra mondiale, immaginate un po' cosa avrei potuto essere nel
1870! Senza i Giacobini, oltre a non essere qui, in assemblea
elettiva, non ci sarebbe stato neanche Napoleone, e poi il
riferimento al populismo, abbiamo avuto un esempio, l'Assessore
Marguerettaz ha appena terminato... più populismo di quello! Meno
male che si è corretto rispetto a tutti gli altri interventi,
17mila firme raccolte per i buoni della benzina, quelle sono
buone...
Marguerettaz (UV) -
(fuori microfono) ... quelli sono
buoni...
Bortot (Arc-VA) -
... ah, sono buoni! Sono buone nel
senso che sono valide e siete andati a dire ai Valdostani:
"raccogliamo le firme perché c'è un attentato dell'UE", che io ho
denunciato a suo tempo, sulla riduzione dell'autonomia in Valle
d'Aosta e questo non lo potete negare. Non abbiamo firmato perché
rispetto al buono benzina vogliamo un buono energetico, ma a tutti
gli effetti come forma di ribellione ad una Europa liberista mi va
benissimo la raccolta di firme che avete fatto... peccato che
andiamo in Europa di nuovo con il cappello in mano! Non parliamo
degli uffici postali che chiudono, della privatizzazione della
ferrovia che non funziona...
Voglio dire al Consigliere Fiou che stiamo parlando
dell'Ospedale della Valle d'Aosta e non dell'ospedale della città
di Aosta, giusto per capirci! Non capisco perché questo ricorso ai
referendum, quando bastava - rispondo all'Assessore La Torre che
non c'è - che questo Consiglio avesse legiferato per una
problematica di un certo tipo che forse sarebbe sfociata nella
costruzione di un ospedale nuovo; a questo punto ricorso al popolo,
la sovranità del popolo. Credo che non è che il popolo ci va bene
quando fa le cose che piacciono a noi e non ci va bene quando fa le
cose che piacciono agli altri!
Chi ha detto, Assessore Marguerettaz, che noi vinciamo i
referendum? Ma la posizione di questa maggioranza sui referendum,
guarda caso, in 6 mesi 5 referendum, ma non ce n'è uno che vi va
bene! Questo la dice lunga sul concetto di democrazia e di potere
che avete in testa rispetto al popolo, ai cittadini, la dice lunga
la volontà di espropriarli! Andrebbero bene se voi legiferaste, ma
siccome non legiferate e nasce dalla società una voglia di
cambiamento, non sempre condiviso, ma insomma, questa voglia di
cambiamento sarà anche un riflesso condizionato di come noi - e ci
mettiamo dentro anche noi - governiamo, questa esigenza di
partecipare e di dire la propria e non vedersi sempre calate
dall'alto le scelte, che sono dovute non tanto a scientificità e
approfondimenti, quanto alle clientele che bisogna mantenere per
l'ospedale vecchio. È infatti evidente a tutti che se si fa
l'ospedale nuovo e occorre un certo tipo di appalto, se quelle
imprese che da decenni lavorano nell'ospedale non si consorziano,
non sono in grado di partecipare alla costruzione dell'ospedale
nuovo.
Dobbiamo anche capire per chi legiferiamo e per chi prendiamo i
provvedimenti, c'è sempre il solito estraneo, e quando viene
ripreso, l'estraneo - che sono i cittadini per cui noi dovremo
provvedere - viene sempre chiamato in causa in termini demagogici:
noi siamo l'Assemblea legislativa, noi siamo la democrazia, il
popolo è populismo, quando ci si rivolge al popolo per discutere
con partecipazione popolare di decisioni strategiche, ecco che
questa cosa non va più bene! Facciamo le debite proporzioni: ma
quando abbiamo costruito la sede della "CVA" nuova a Châtillon,
avevamo proprio bisogno di una sede nuova della "CVA"? Vorrei che i
Consiglieri rispondessero! Quando abbiamo costruito quel bel
palazzo occupando un allargamento dei giardini pubblici, che è la
"Finaosta", ma... la "Finaosta" aveva veramente bisogno di una sede
nuova? Ho frequentato alcune volte gli uffici della "Finaosta",
sono più che dignitosi! Certo che se partiamo dal presupposto che
dobbiamo cambiare quelli della Presidenza della Giunta,
evidentemente quelli di "Finaosta" che sono più malmessi di noi,
hanno diritto ad essere ospitati in una sede nuova, tanto più che
"Finaosta" fa anche degli utili!
A proposito di norme urbanistiche, faremo una bella galleria
sopraelevata per vederci il panorama alla Becca di Nona fra un po'
e non la faremo anche quella in deroga al PRG, per cui dovremo
intervenire? Cosa c'è che non va? C'è un problema solo di
proporzioni, ma siccome queste opere che ho citato per noi sono
inutili, mentre forse un ospedale nuovo è utile, aggiungo un'altra
cosa. Dieci anni fa non ho firmato la petizione, sono un pentito o
un ravveduto, perché partivo dal presupposto - che ha detto anche
il collega Ferraris - di vedere di far funzionare i poliambulatori
periferici, di vedere cosa comporta come conseguenza che gravita su
Aosta sulla base di quello decidiamo cosa fare. Dopo 10 anni, visto
come funzionano i poliambulatori o come non si vogliono far
funzionare, e che le persone che hanno bisogno di ospedale che
gravitano su Aosta, sono aumentati a dismisura, occorre una
struttura nuova, ma questo - se non carichiamo ideologicamente
questa questione - è lapalissiano! Lo ha scritto Veronesi, c'è
stata una rivista della pubblica amministrazione che dice in quanti
tempi, con quanti soldi, per quante persone è stato costruito un
ospedale nuovo ad Arezzo. E ancora: l'Assessore La Torre non c'è,
ma fa il pari con l'intervento del Presidente, non abbiamo
calcolato il risparmio energetico costruendo una struttura nuova.
Penso che la bolletta energetica dell'ospedale vecchio sia almeno 1
milione di euro, alla luce di quello che abbiamo visto andando in
Trentino Alto Adige, abbiamo visto la possibilità di avere un
notevole risparmio che ci permetterebbe in una decina di anni di
recuperare 1/10 dei costi della spesa sostenuta per l'ospedale
nuovo. Questo per alcune precisazioni.
Quanto al metodo, perché ci deve essere una contrapposizione
maggioranza del Consiglio regionale e persone che hanno
sottoscritto per un ospedale nuovo? Perché non apriamo le
discussioni adesso? Perché dobbiamo scannarci in un referendum?
Andiamo insieme a confrontarci in tutti i paesi con la popolazione,
ognuno di noi con i propri argomenti civilmente, e forse ne
trarremmo lezioni benefiche, anche noi di come dobbiamo legiferare.
Se partiamo dal presupposto che quel che faccio io va bene e deve
essere ingoiato da tutti... noi, invece, siamo partiti da un altro
presupposto: vogliamo una struttura nuova, una sanità nuova, perché
sul concetto di sanità una cosa di cui si parla poco è la
privatizzazione della sanità che sta andando dentro quella
struttura. Se io vado con la mutua, mi operano dopo 6 mesi, anche
se sono più grave di un altro che va a pagamento, e questa...
sarebbe la democrazia e il rispetto dei diritti dei cittadini? E
anche su quello ci sarebbe molto da discutere e della quotidianità
che passa dentro quella struttura. Faccio un esempio pratico: non
ci sento da un orecchio, ho fatto tutte le visite, non c'è niente
da fare, dovrebbero farmi una timpano-plastica, hanno detto che mi
chiamavano a febbraio. Ho deciso che va bene così e non andrò a
farmi operare, ma perché mai 2 giorni dopo che sono andato a farmi
visitare mi è arrivata una bella busta della "Maico", pubblicità di
un apparecchio acustico? E la privacy? Certo che non avrò mai
alcuna prova di dire che è stata fatta una segnalazione di un
sordastro per cui... vedete un po' se vi fate un cliente nuovo, ma,
anche lì...
(interruzione dell'Assessore Fosson, fuori microfono)
... non sto accusando nessuno, sto dicendo che forse in
violazione alla privacy qualcuno dell'ospedale ha segnalato - e
vedete i viaggi premio, eccetera - che c'era un tipo che ci sentiva
poco ed era disposto a fare affari con voi. Non ho prove, lo sto
solo dicendo.
Morale della favola, vorrei che, nel prendere le decisioni
strategiche per questa Regione, non ci fosse una parte del
Consiglio che deve ricorrere alla sovranità popolare - che non ha
niente a che vedere con il populismo, parlo di sovranità popolare
sancita dalla Costituzione all'articolo 1 "Il popolo è sovrano",
quindi la necessità quando ci sono delle controversie di ricorrere
al popolo che è la cosa migliore che si possa fare -, mentre
dall'altra parte c'è un altro pezzo dell'Assemblea legislativa che
si contrappone a tutti i costi, perché la sovranità popolare
andrebbe ad interferire su scelte, decisioni e clientele che devono
essere mantenute. Se scegliessimo di spogliarci ognuno, noi, del
concetto di referendum e in questo caso della sovranità popolare, e
la maggioranza delle clientele che deve mantenere, e si aprisse un
dibattito sul serio fra la popolazione, forse potrebbero uscire
delle indicazioni, delle soluzioni che l'Assemblea legislativa può
fare proprie. Costa molto innescare un processo di partecipazione a
tutti gli effetti della popolazione sulle scelte strategiche che
riguardano l'avvenire dei cittadini e soprattutto la loro
sanità?
Presidente -
Colleghi, mi parrebbe ragionevole
sospendere. La seduta antimeridiana è sospesa, il Consiglio è
riconvocato alle ore 15,30.
La seduta è tolta.
---
La seduta termina alle ore 12,57.
