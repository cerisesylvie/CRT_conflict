Classificazione
AMBIENTE
Flora e fauna
LAVORO



Oggetto del Consiglio n. 2768 del 9 gennaio 2013 - Resoconto
OGGETTO N. 2768/XIII - Interpellanza: "Partecipazione
operativa della Regione all'attività dell'Istituto piante da legno
e ambiente".
Presidente -
Il collega per l'illustrazione, ne ha
facoltà.
Louvin (ALPE)
- Grazie Presidente.
I problemi del lavoro non hanno frontiera e credo non sia né
sbagliato, né inopportuno che si mantengano nell'interesse non solo
delle posizioni lavorative, ma anche del capitale di competenze e
di esperienze acquisite, accumulate negli anni delle realtà
significative come quella dell'IPLA, l'Istituto delle piante da
legno, a cui la Regione Valle d'Aosta aderisce credo da ormai più
di 20 anni ed è un partner di minoranza naturalmente, ma con una
quota significativa del 12 percento dell'azionariato. Siamo partner
di una struttura, di un ente strumentale importante nel rilevamento
dei dati ambientali, nella conservazione delle risorse naturali.
Non se ne parla spesso in verità qui da noi, ma il problema è
esploso nel corso degli ultimi tempi, in particolare nell'autunno
scorso con un rischio sempre più concreto di dispersione di questo
capitale lavorativo e abbiamo appreso proprio pochi giorni fa che
dal 7 di gennaio tutti e 50 i dipendenti dell'IPLA sarebbero in
cassa integrazione in deroga. E cosa rappresenti per un ente che
opera nel settore della ricerca e del supporto alle politiche
ambientali una situazione di cassa integrazione, con evidentemente
l'impossibilità concreta di operare con gli enti di riferimento,
con le strutture esterne, con gli altri enti di ricerca è
facilmente immaginabile. Non si tratta di girare una chiavetta:
sono progetti, programmi, attività che rischiano fatalmente di
vedere compromesso tutto il loro sviluppo futuro. Se ci siamo posti
il problema, è anche perché dalla comunicazione, dalla stampa di
queste ultime settimane si è appreso che concretamente dal Piemonte
si guardava alla Valle d'Aosta come un interlocutore possibile per
una svolta dell'istituto.
"Sto cercando il Presidente Rollandin
-
diceva l'Assessore Claudia Porchietto poche settimane fa,
l'Assessore al lavoro della Regione Piemonte, che ieri mattina
aveva partecipato al tavolo di crisi -
per capire se si può
lavorare a una soluzione che, ad esempio, preveda la sede locale in
Valle d'Aosta e quella operativa a Torino"
. Ho preso questa
dichiarazione da
La Stampa
di Torino del 5 dicembre scorso
ed effettivamente è corsa questa voce nell'ambiente lavorativo in
questione. Credo che abbiamo ancora, Presidente, una rappresentante
nel collegio sindacale di questa società, c'è ancora un minimo di
coinvolgimento anche diretto ed operativo e ci interessa sapere -
ma penso interessi di più ai lavoratori in questo caso, ma
interessa anche alla Regione e a chi opera nel settore ambientale -
se stiamo concretamente lavorando o meno a delle ipotesi di
recupero e di rilancio di questo ente. Se vi siano state o se si
intendano offrire delle commesse particolari nell'ambito delle
attività che ha in corso l'Amministrazione, o che ha qualche ente
collegato all'Amministrazione regionale della Valle d'Aosta; se
siano veritiere queste informazioni, se abbiano qualche fondamento,
che pare si debba ricollegare in qualche modo, comunque, alle
maglie strette della
spending review
e quindi alla necessità
forse di dare un'altra configurazione tecnica a questo ente; se ci
sia effettivamente questa ipotesi di spostamento in Valle, quale
fondamento abbia avuto questa dichiarazione o se sia stata solo
un'ipotesi unilateralmente formulata dalla Regione Piemonte e
quindi se ci siano delle intenzioni precise rispetto al futuro di
questa società. Non è una delle controllate di cui parliamo così
spesso in casa nostra: è una piccola partecipata, piccola per
quanto ci riguarda, ma siamo interessati, crediamo sia giusto
comunque che ci siano informazioni chiare e trasparenti sulla
politica che intende avere la Regione Valle d'Aosta nei confronti
di questo ente. Grazie.
Presidente -
Ha chiesto la parola l'Assessore Isabellon,
ne ha facoltà.
Isabellon (UV) -
Grazie Presidente.
Rispondo io in quanto tutta l'attività di collaborazione con
l'IPLA ha sempre fatto riferimento al nostro Assessorato, in
particolare al Dipartimento risorse naturali, anche per quello che
riguarda la partecipazione a progetti di cooperazione a livello di
Alcotra o a livello europeo. Ecco, è stato ricordato che questa
collaborazione...ha più di 20 anni di adesione, in effetti
l'adesione è del 18 febbraio del 1983, quindi 30 anni quasi, e in
questo caso si era adottata una sottoscrizione di 200 milioni come
inizio di collaborazione. Evidentemente la scelta all'epoca
probabilmente era stata fatta proprio per incrementare quelle che
erano le competenze locali, che avevano l'esigenza di avere dei
supporti che localmente non c'erano e quindi nel tempo tutta una
serie di attività si sono sviluppate.
Venendo al primo punto dell'interpellanza:
"se siano state
affidate commesse..."
, allo stato attuale posso riferire che
all'IPLA è stato affidato l'incarico di attività di studio e
ricerca previste nel progetto strategico Renerfor: "Iniziative di
cooperazione per lo sviluppo delle fonti di energia rinnovabili
(bosco ed acqua) nelle Alpi occidentali, il risparmio energetico e
la riduzione delle emissioni di gas ad effetto serra" nell'ambito
del programma di cooperazione territoriale transfrontaliera
Italia-Francia Alcotra 2007-2013, per un importo di 392 mila euro
circa, con deliberazione 2000 del 2010: questo è quanto allo stato
attuale è in corso. L'incarico decorre dalla data di sottoscrizione
della convenzione e dovrà essere ultimato entro il 18 gennaio
2013.
Per quel che riguarda il secondo punto:
"se siano intercorse
intese con la Regione Piemonte in merito alla ricapitalizzazione
dell'IPLA e al suo futuro gestionale"
, posso riferire che, per
quanto riguarda questa richiesta, non vi sono state intese
specifiche con la Regione Piemonte, che ha deciso di
ricapitalizzare la società per ripianare le perdite accumulate al
31 ottobre 2012, che erano pari ad oltre 1 milione 143 mila
euro.
Venendo al terzo punto:
"se sia stata effettivamente
prospettata e con quale esito l'eventualità dello spostamento in
Valle d'Aosta della sede legale o operativa dell'IPLA"
, non ci
sono stati contatti né con l'Assessore al lavoro, né con altri
esponenti della Giunta regionale del Piemonte per uno spostamento
in Valle d'Aosta della sede legale o operativa della società. Si
tratta peraltro di un'ipotesi di cui non si capiscono i possibili
benefici se parliamo in sede legale e alquanto difficile da
immaginare per quanto riguarda la sede operativa, considerato, da
un lato, quanto appena detto in merito alla composizione societaria
e ai volumi di fatturato della società e, dall'altro, che IPLA
occupa attualmente una sede di proprietà della Regione Piemonte
dotata di laboratori, archivi, biblioteche e che comprende inoltre
un'azienda agroforestale di 30 ettari.
Venendo all'ultimo punto:
"quali siano gli intendimenti della
Giunta regionale della Valle d'Aosta in ordine alla sua futura
partecipazione operativa all'attività dell'Istituto e in che modo
la stessa ritenga di dover operare per evitare la dispersione delle
competenze e delle professionalità operanti all'interno
dell'IPLA"
. Ecco, in merito a questo punto, per quanto riguarda
tale aspetto, in primo luogo bisogna dire che, dal punto di vista
societario, il Comune di Torino ha già comunicato che non
parteciperà alla ricapitalizzazione. Come Giunta regionale, stiamo
riflettendo sulla situazione e anche alla luce delle commesse
affidate in passato e delle eventuali possibili esigenze per il
prossimo futuro e le intenzioni verranno formalizzate a breve:
questo tenendo in considerazione sia le risorse disponibili, sia il
fatto che IPLA ricade appieno nell'ambito di applicazione
dell'articolo 4 del decreto legge n. 95 del 2012, convertito nella
legge n. 135 del 2012: il cosiddetto "decreto
spending
review
", che è stato, tra l'altro citato, dal Consigliere
Louvin nell'esposizione. La Giunta regionale del Piemonte, che è
bene ribadirlo è l'ente controllante di IPLA, oltre che
sostanzialmente l'unico committente della società, ha già
comunicato di essere orientata verso la messa sul mercato di IPLA;
questo è quanto allo stato attuale possiamo riferire. La Regione
Piemonte ha già comunicato di essere orientata verso la messa sul
mercato di IPLA; la risposta è stata predisposta dai nostri uffici
in collaborazione con la Segreteria di Giunta.
Presidente -
Grazie. Ha chiesto la parola il Consigliere
Louvin per la replica, ne ha facoltà.
Louvin (ALPE) -
Assessore, stiamo vivendo tempi diversi
da quelli che ha ricordato circa l'esordio della partecipazione e
del coinvolgimento della Regione Valle d'Aosta nella nascita
dell'IPLA: 30 anni dopo la situazione economica e le prospettive
concrete di sviluppo di attività esterna degli enti pubblici non
solo valdostani, ma anche piemontesi credo che siano nettamente
cambiate. Non ci sorprende sentire che ci sono atteggiamenti di
prudenza e di cautela, alcune vistose preoccupazioni però emergono
da quello che lei ci ha detto: la prima è una sorpresa per il fatto
che sia così difficile comunicare tra Torino e Aosta, salvo che sia
totalmente inventato il fatto che si stesse cercando il
Presidente...il fatto che non ci siano stati dei contatti diretti
sorprende un po', perché so che normalmente il Presidente è una
persona che comunica con il mondo esterno, comunica molto, tra
l'altro adesso ho saputo anche in via telematica, "twitta"...dopo
il Santo Padre anche il nostro Presidente della Regione si è
dedicato a queste comunicazioni
urbi et orbi
. Mi sembra
strano quindi che un Assessore della Regione Piemonte non riesca a
comunicare in tema lavoro, lascio un attimo la parte di stretta
competenza forestale...ma in tema lavoro, in tema società
controllate, che sono di competenza della Presidenza, che le due
Regioni non siano riuscite a parlarsi direttamente, a trovare una
risposta che credo, stando a quello che sappiamo da questi ultimi
giorni, della situazione di cassa integrazione in cui sono stati
messi 52 dipendenti, mi sembra doverosa. Capisco le necessità e le
riflessioni. Il Comune di Torino ovviamente non ricapitalizza...la
situazione finanziaria del Comune di Torino ci è nota, a grandi
linee leggiamo anche noi i giornali e
"la Giunta regionale della
Valle d'Aosta riflette"
. Beh, qui, Signori, si tratta di
prendere delle decisioni! Si tratta di dire qualcosa a 50 famiglie
e questo "a breve", Assessore, io confido veramente che sia molto
molto breve!
Terza questione di ordine generale: mi rivolgo per l'attenzione
che può avere su questo all'intero Governo regionale. Siamo in una
fase nella quale si stanno chiudendo tanti rubinetti: questo è
evidente. Gli enti di ricerca, di studio come questi, che non hanno
una resa economica immediata, rischiano pesantemente di essere i
soggetti più fragili, più colpiti. Siccome sono dei motori dal
punto di vista del nostro sviluppo futuro e lei ci ha richiamato
una commessa non gigantesca...insomma 300 mila euro nel quadro di
un Alcotra di tre anni fa non è una cosa colossale, è importante,
significativa, ma che riguarda le fonti di energia rinnovabili, che
riguarda i gas effetto serra, eccetera...sono problematiche che
rischiano di trovare un azzeramento se questi enti chiudono. Non ci
sono poi soggetti in campo a livello scientifico in grado di
fornire sostegno alle nostre politiche future: questo mi sembra
molto preoccupante. Vorrei capire se c'è un disegno nel nostro
futuro...che poi sia per l'industria, che sia per il turismo, che
sia per l'agricoltura...di avere dei soggetti che operano
scientificamente nel campo della ricerca applicata è fondamentale;
che non sia semplice, né forse ragionevole mettere in pista
rapidamente un trasferimento di un ente, che poi ha anche
un'azienda nel torinese è ovvio, questo è comprensibile, non siamo
qui a metterla in croce, Assessore! Il fatto però di sapere o non
sapere se vogliamo continuare ad avere nella nostra società
valdostana, nel nord-ovest, diciamo, un riferimento importante e
qualificato, o se lo lasciamo andare a peso morto, a terra, in modo
che si disperdano 30 anni - lei ci ha detto che siamo nelle
vicinanze del trentennale - di impegno, di lavoro e di ricerche mi
sembra molto grave; quindi, Assessore, su questo io credo che la
Regione abbia un dovere di risposta. La invito fermamente a dare,
quale che sia - ma comunque noi ci auguriamo che sia positiva, che
si trovino delle vie d'uscita -, rapidamente una risposta seria a
questi interlocutori e soprattutto a queste maestranze, a questi
lavoratori, ricercatori e quadri tecnici dell'IPLA. Grazie.
Presidente -
Punto 15 all'ordine del giorno.
