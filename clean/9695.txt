Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 796 del 8 novembre 1989 - Resoconto
OGGETTO N. 796/IX -
COMUNICAZIONI DEL PRESIDENTE DEL
CONSIGLIO.
BICH (Presidente del Consiglio):
Le comunicazioni della
Presidenza concernono l'attività degli organi del Consiglio dal 25
ottobre in poi.
Disegni di legge presentati:
Disegno di legge n. 119, presentato dalla Giunta regionale in
data 25 ottobre 1989, concernente: "Rifinanziamento della legge
regionale 5 marzo 1987, n. 12, recante interventi per la
realizzazione di iniziative promozionali per la commercializzazione
di prodotti regionali"
Disegno di legge n. 120,
presentato dalla Giunta
regionale in data 31 ottobre 1989, concernente: "Acquisto di unità
immobiliari site in Comune di Aosta" (1a Commissione)
Disegno di legge n. 121,
presentato dalla Giunta
regionale in data 31 ottobre 1989, concernente: "Accettazione di
una donazione e acquisto di un fabbricato sito in Comune di Ayas"
(la Commissione)
Disegno di legge n. 122,
presentato dalla Giunta
regionale in data 31 ottobre 1989, concernente: "Rifinanziamento
della legge regionale 22 dicembre 1987 n. 106 concernente
l'applicazione nella Valle d'Aosta del Regolamento CEE n. 1401 del
Consiglio del 6.5.1986 che costituisce un'azione comune per il
miglioramento dell'agricoltura in alcune zone svantaggiate" (1a e
IVa Commissione).
Disegno di legge n. 123,
presentato dalla Giunta
regionale in data 3 novembre 1989, concernente: "Rifinanziamento
del fondo di rotazione di cui alla legge regionale 28 dicembre
1984, n. 76"
Disegno di legge n. 124,
presentato dalla Giunta
regionale in data 3 novembre 1989, concernente: "Modificazione alla
legge regionale 28 novembre 1985, n. 73"
Disegno di legge n. 125,
presentato dalla Giunta
regionale in data 3 novembre 1989, concernente: "Modificazione alla
legge regionale 12 agosto 1987, n. 78"
Proposta di regolamento n. 3,
presentata dalla Giunta
regionale in data 3 novembre 1989, concernente: "Norme per la
concessione di mutui ad interesse agevolato a favore di privati nel
settore dell'edilizia residenziale"
Riunioni:
- Conferenza Capigruppo: 1
- Ufficio di Presidenza: 1
- 1a Commissione: 1
- 2a Commissione allargata ai Capigruppo: 1
- 3a Commissione: 1
- Commissione speciale in previsione della realizzazione del
Mercato Unico Europeo: 2
- Gruppo di lavoro della 5a Commissione: 1
In data 30 ottobre 1989 la Lega degli Studenti Universitari ha
presentato a questa Presidenza una petizione popolare, sottoscritta
da 604 cittadini, per chiedere la creazione in Torino di una "Casa
dello studente" e l'allargamento e l'adeguamento degli assegni di
studio per gli iscritti in sedi universitarie di altre città.
Ai sensi del terzo comma dell'articolo 36 del Regolamento
interno l'Ufficio di Presidenza del Consiglio dovrà decidere sulla
ricevibilità e ammissibilità della petizione avviandone
l'istruttoria.
In data 3 novembre 1989 il Comitato promotore contro le
tossicodipendenze ha presentato a questa presidenza una petizione
popolare sottoscritta da 2906 cittadini, contenente richieste per
il miglioramento dei servizi sociali rivolti ai tossicodipendenti,
per la realizzazione di un piano regionale per le politiche
giovanili e per interventi adeguati contro l'alcolismo.
Ai sensi del terzo comma dell'articolo 36 del Regolamento
interno, l'ufficio di Presidenza del Consiglio dovrà decidere sulla
ricevibilità e ammissibilità della petizione avviandone
l'istruttoria.
E' pervenuta alla Presidenza del Consiglio una corrispondenza
del Gruppo consiliare di Democrazia Proletaria del Consiglio
regionale della Campania, contenente le valutazioni del Gruppo
sulla sentenza della Corte Costituzionale n. 372, in data 3-6
luglio 1989, in merito all'impugnativa presentata dalle Regioni
Lombardia e Piemonte, nonché dalla Provincia Autonoma di Trento,
avverso la legge statale 2 gennaio 1989, n. 6, recante ordinamento
della professione di Guida Alpina.
La documentazione, che risulta essere stata inviata anche al
Presidente della Giunta regionale e all'Assessore regionale al
Turismo, è depositata in segreteria. Copia della stessa è stata
trasmessa alla Commissione consiliare competente.
In relazione alla mozione approvata da questo Consiglio per una
revisione dell'attuale sistema fiscale riguardante
l’ICIAP, la Presidenza del Gruppo comunista del
Senato della Repubblica ha comunicato che i gruppi parlamentari del
PCI hanno già presentato proposte di legge in proposito,
informando, inoltre, di aver inviato copia della mozione ai
senatori comunisti della Commissione Finanze e Tesoro.
Sullo stesso argomento la Presidenza del Gruppo dell'MSI -
Destra Nazionale della Camera dei Deputati ha fatto pervenire copia
della proposta di legge presentata dall'On. Rubinacci per la
soppressione dell'imposta comunale.
Il Ministero per i Beni Culturali e Ambientali ha comunicato che
la "Settimana per i Beni Culturali e Ambientali", organizzata
annualmente in tutto il territorio nazionale, si svolgerà dal 4 al
10 dicembre p.v., con proroga delle Manifestazioni sino al 17 per i
soli Istituti Periferici.
In tale periodo sarà realizzato un articolato programma di
iniziative ed incontri, atto a promuovere, specie nel mondo
giovanile, una sempre più ampia conoscenza dei problemi legati alla
tutela del patrimonio culturale nazionale.
Pregherei i colleghi Consiglieri di levarsi in piedi, per
commemorare alcuni lutti che in questi giorni hanno colpito la
nostra vita quotidiana.
Ha suscitato sgomento la notizia della scomparsa del tecnico
italiano, Roberto Ceccato, avvenuta a Tripoli in circostanze ancora
misteriose.
Le indagini sull'efferato delitto, di cui è stato vittima il
nostro connazionale, sono ancora in corso. Ci auguriamo che sia
fatta chiarezza e, soprattutto, che sia chiarita la posizione di
frange oltranziste del Governo della Jamairyah, che in questi
giorni hanno manifestato una aperta ostilità nei confronti del
nostro Paese.
Alla famiglia rinnoviamo le nostre più sincere condoglianze.
Profonda commozione ha suscitato la notizia della scomparsa
dell'On. Benigno Zaccagnini, avvenuta domenica 5 novembre a
Ravenna, sua città natale.
Benigno Zaccagnini era una delle personalità più salienti di
questi quarantaquattro anni di vita democratica, un protagonista
della storia dell'Italia repubblicana, dopo essere stato un
valoroso combattente nella lotta di liberazione.
Deputato sin dalla Costituente, militò nella Democrazia
Cristiana, di cui fu uno degli esponenti di primo piano, ricoprendo
più volte l'incarico di Ministro della Repubblica, di Presidente
del Gruppo parlamentare e di Segretario politico nazionale dal 1975
al 1980.
La sua attività di politico fu sempre ispirata ad un profondo
rigore morale. Egli infatti concepiva la politica come servizio,
come dedizione ai bisogni della gente e soprattutto dei più
umili.
Diventato Segretario politico della DC, in un momento di grandi
cambiamenti nella società italiana, seppe farsi carico di un'azione
di profondo rinnovamento del Partito.
Resse poi le sorti del Partito nei giorni più difficili e bui
del sequestro dell'On. Aldo Moro, suo amico fraterno, e fu
propugnatore del cosiddetto "fronte della fermezza" contro ogni
trattativa con le Brigate Rosse.
In questo luttuoso momento rivolgiamo un deferente pensiero a
quest'uomo generoso, al democratico convinto, al comandante
partigiano, all'alfiere della libertà e della politica del
confronto.
A nome di tutto il Consiglio rinnovo alla Democrazia Cristiana
le più sincere condoglianze.
Ha chiesto la parola il Consigliere Bondaz; ne ha facoltà.
BONDAZ (DC):
Signor Presidente, colleghi Consiglieri,
associandomi alle parole del Presidente del Consiglio, a nome del
Gruppo democristiano desidero ricordare in questo consesso la
figura dell'amico e maestro Benigno Zaccagnini, che ci ha lasciati
improvvisamente domenica scorsa, in punta di piedi, senza clamori,
così come era vissuto nella semplicità e nella riservatezza.
Con Zaccagnini scompare una grande figura di politico e di
democratico, che nel corso della sua lunga ed operosa esistenza ha
saputo dare un esempio di coerenza morale difficilmente
riscontrabile in questi tempi caratterizzati dal prevalere del
"particolare" sul generale. Il suo insegnamento è soprattutto nella
dirittura morale, che lo ha fatto amare e rispettare da amici ed
avversari, ed inoltre nelle sue doti di cattolico impegnato
nell'arduo compito di offrire (come ha ricordato l'On. Forlani nel
discorso di addio all'amico scomparso) una limpida testimonianza
politica.
Zaccagnini era amato e rispettato da tutti: amici ed avversari
politici. Basterebbe al riguardo citare le nobili espressioni del
Senatore comunista Chiaromonte che su "L'Unità" di lunedì 6
novembre affermava:
"In lui lo spirito democratico era diventato
costume di vita, atteggiamento personale, comprensione dei
sentimenti e del modo di pensare della gente semplice. Proviamo
nostalgia per il suo rigore morale".
Tutta la vita di quest'uomo è stata sempre caratterizzata da un
profondo rigore morale, mai disgiunto da una profonda fede nei
valori dell'uomo cristianamente intesi. Era convinto che compito
della politica fosse quello di aiutare l'umanità ad organizzare la
speranza, a confrontarsi in modo costruttivo nella ricerca di
risposte utili alla soluzione dei problemi e ad operare con spirito
di servizio verso le fasce più deboli ed umili della società.
Negli anni bui della dittatura perseguì con costanza la ricerca
di soluzioni alternative a quelle praticate da un regime
autoritario che cozzava contro il suo modo di concepire la vita
dell'uomo.
Di lui hanno detto che era un uomo mite: e ciò è vero; tanta
bontà, tanta comprensione scaturivano dal suo volto sempre
caratterizzato da un sorriso che denotava la speranza tutta
cristiana in un mondo migliore, in un mondo più giusto.
Zaccagnini era mite, ma la sua mitezza non significava
arrendevolezza o debolezza quando erano in gioco i principi in cui
fermamente credeva: la libertà e la democrazia.
Quest'uomo mite entrò nella Resistenza e fu un valoroso
partigiano, perché era convinto che la libertà e la democrazia
vanno difese anche con la forza.
Quest'uomo mite e buono dimostrò grande fermezza di carattere
nei giorni duri e drammatici del sequestro del suo più grande
amico, l'On. Aldo Moro, cui lo legava, oltre una profonda amicizia,
anche un comune sentire la politica come servizio.
E nel momento in cui il terrorismo folle delle Brigate Rosse
voleva piegare lo Stato democratico, non si sottrasse al dramma
della scelta, che lo segnò poi per sempre, della linea della
fermezza, che sostenne con animo straziato nei giorni in cui si
consumò la tragedia dell'amico suo più caro.
Zaccagnini aveva una visione religiosa della vita. Per lui era
indispensabile tradurre l'operato politico in costante rigore
morale.
"vengo dalla Resistenza
- amava dire spesso -
e
sento ancora oggi l'orgoglio di aver partecipato a quella esaltante
e straordinaria stagione della nostra storia e mi onoro di aver
combattuto il fascismo. Vengo dalla Costituente, e ancora ripenso
con nostalgia e commozione al clima politico ed umano di quei
tempi, quando su tutto prevalse un grande e libero confronto di
opinioni e le idealità della DC riuscirono a compenetrare la nostra
carta costituzionale, sempre fedele alla lezione del popolarismo
sturziano".
Sempre fedele alla lezione del popolarismo sturziano, operò
nella direzione della affermazione dei principi che erano alla base
dell'appello dei liberi e dei forti.
In questa ora triste per i suoi familiari e per noi tutti,
dobbiamo riflettere sull'eredità che ci lascia.
Per la DC è scomparso un Maestro che le ha insegnato la via da
seguire per non abbandonare l'identità popolare e cristiana del
Partito.
"Le virtù pubbliche e private di Benigno Zaccagnini
- ha
detto giustamente l'On. De Mita -
non vanno soltanto celebrate:
vanno rispettate ed emulate, almeno da parte nostra, perché, grazie
a personalità come Zaccagnini ed a centinaia di migliaia di
militanti, come lui onesti ed esemplari, hanno reso grande ed
insostituibile la DC nell’opinione della gente
dinanzi alla storia della democrazia italiana"
Grazie.
PRESIDENTE:
Ha chiesto la parola il Consigliere Stévenin;
ne ha facoltà.
STEVENIN (UV):
Le Groupe de l'Union Valdôtaine s'associe
également à l'hommage rendu, dans cette Assemblée, à la mémoire de
Benigno Zaccagnini. Nul ne peut oublier, au delà des clivages
politiques, l'humanisme de cet homme et l'image de probité et
d'honnêteté qu’il inspirait, qu'il nous inspirait à
tous.
Benigno Zaccagnini a su donner un espoir et un véritable nouveau
souffle à son parti, compte tenu que sa maladie ne lui a pas permis
de voir ses objectifs se réaliser.
A sa famille et à la Démocratie Chrétienne nous tenons à
exprimer ici nos plus sincères condoléances.
PRESIDENTE:
Ha chiesto la parola il Vicepresidente Dolchi;
ne ha facoltà.
DOLCHI (PCI):
Colleghi Consiglieri, anche il Gruppo
Comunista si associa alle parole del Presidente del Consiglio e del
Consigliere Bondaz. Quanto è stato detto fino ad ora esprime
chiaramente anche i sentimenti del Consiglio regionale.
Vorrei ricordare che il Consiglio si è dato come regola, per
questi casi, che le figure eminenti che vengono a scomparire sono
ricordate dal Presidente del Consiglio e da un esponente del Gruppo
politico di cui questa personalità, se è una personalità politica,
faceva parte. Ecco perché non riteniamo di dover ridire cose che
sono già state ben dette e che ci trovano concordi.
Pertanto, con questa precisazione, ci associamo e non ci
dilunghiamo, proprio perché riteniamo che, quanto affermato dal
Presidente del Consiglio e dai responsabili dei Gruppi a cui
appartengono gli scomparsi rappresenti i sentimenti di tutto il
Consiglio.
PRESIDENTE:
Ha chiesto la parola il Consigliere Milanesio;
ne ha facoltà.
MILANESIO (PSI):
Anch'io prendo la parola per esprimere e
sottolineare, a nome del PSI, il nostro cordoglio e la nostra
adesione alle parole pronunciate in questo Consiglio, vuoi dal
Presidente del Consiglio regionale, vuoi dal Consigliere Bondaz e,
per la verità, anche dal Consigliere Stévenin, con la precisazione
ricordata dal compagno Consigliere Dolchi.
PRESIDENTE:
Ha chiesto la parola il Vicepresidente Dolchi;
ne ha facoltà.
DOLCHI (PCI):
Intendo ora intervenire sulle comunicazioni
del Presidente del Consiglio, perché non mi sembrava opportuno
intervenire prima, nel corso della rievocazione della figura di
Benigno Zaccagnini, su una questione di vita interna del Consiglio
regionale e di rapporti fra l'Assemblea e l'Esecutivo.
Sarò brevissimo. Lunedì 6 novembre è stata fatta una conferenza
stampa, indetta dal Presidente della Giunta e dall'Assessore alle
Finanze, nel corso della quale è stato illustrato, alla stampa ed a
quei Consiglieri che erano stati invitati a partecipare, il
bilancio preventivo per il 1990.
Dalla lettura dei documenti legislativi presentati alla
Presidenza del Consiglio non ho sentito elencare la legge
finanziaria ed i bilanci preventivi annuale e triennale, ciò
significa che non hanno avuto la ricezione ufficiale da parte della
Presidenza del Consiglio.
Indipendentemente dal fatto se questo sia sancito o meno dalla
trasmissione, io ritengo che non sia corretto, ma che sia anzi
pregiudizievole per le prerogative del Consiglio regionale, che i
Consiglieri regionali abbiano qualche indicazione su quell'unico
documento, che l'articolo 29 dello Statuto speciale dice debba
essere approvato e discusso dal Consiglio regionale, da una
conferenza stampa e vedano che esso ha la copertina rossa
attraverso un servizio della RAI; è altresì pregiudizievole per le
loro prerogative che debbano leggere sulla stampa le cifre relative
alle entrate, alle uscite, agli aumenti delle entrate, alle
diminuzioni delle uscite, alle perplessità sui tagli ed ai
provvedimenti che l'Assessore alle Finanze intende prendere per
limitare i guasti dei tagli alle Regioni ordinarie ed in
particolare a quelle a Statuto speciale.
Ecco, io ritengo che il Consiglio regionale debba prendere atto
di questa scorrettezza.
Ricordo che una volta sono stato interpellato, come Presidente
del Consiglio, da parte dell'Esecutivo, per sapere se era logico
che un Consigliere annunciasse interpellanze, interrogazioni o
mozioni alla stampa, prima ancora di averle trasmesse alla
Presidenza del Consiglio, la quale a sua volta le avrebbe trasmesse
alla Presidenza della Giunta.
Si trattava dell'atto unilaterale di un Consigliere, che abbiamo
riconosciuto scorretto: è stato dichiarato unanimemente scorretto
parlare di una mozione o di una interrogazione presentata, prima di
averlo formalmente fatto.
Ovviamente non ci sono state sanzioni, così come non ci saranno
certamente sanzioni nei confronti del Presidente della Giunta,
dell'Assessore o dell'Esecutivo, ma io credo che il Consiglio
regionale debba rinnovare questa affermazione di scorrettezza, da
parte dell'Esecutivo nei confronti del Legislativo, di fronte ad un
fatto che travalica la prassi di certi rapporti.
Noi, Consiglieri regionali, abbiamo letto delle cifre ed abbiamo
saputo degli orientamenti, ma oggi non abbiamo ancora il più
importante documento della vita annuale del Consiglio regionale,
per poterlo esaminare come Consiglieri regionali.
La mia non è una protesta, ma è la constatazione di un certo
distacco tra Esecutivo e Consiglio, di una certa posizione di
sottomissione ad altre iniziative, che non sono quelle previste dal
Regolamento e dallo Statuto. Questo è il fatto che i Consiglieri
debbono registrare nei loro confronti da parte dell'Esecutivo.
PRESIDENTE:
Ha chiesto la parola l'Assessore alle Finanze,
Voyat; ne ha facoltà.
VOYAT (UV):
Respingo le accuse di scorrettezza da parte
dell'Esecutivo nei confronti del Legislativo avanzate dal
Consigliere Dolchi, perché il bilancio è stato approvato dalla
Giunta regionale il 27 ottobre ed è stato trasmesso alla Presidenza
del Consiglio il 31 ottobre.
Non è colpa nostra se la prassi vuole che la legge presentata
dalla Giunta regionale debba passare al vaglio dell'Ufficio
Legislativo, prima di essere distribuita ai vari Consiglieri. Noi,
in effetti, proprio nel momento dell'approvazione della legge di
bilancio, parlando della conferenza stampa che si sarebbe dovuta
fare e che è stata sempre fatta tutti gli anni, abbiamo detto:
"Aspettiamo e diamo un certo lasso di tempo, in modo che possa
essere informato anche il Consiglio". Io ritengo che quando la
Giunta regionale presenta un proprio disegno di legge, abbia tutto
il diritto di spiegarlo alla stampa; sarebbe grave se lo facesse
prima di presentarlo alla Presidenza del Consiglio. In questo caso,
avendolo presentato una settimana prima, credo che la Giunta avesse
il dovere di informarne anche la stampa.
Se poi le vicissitudini o l'iter burocratico della Presidenza
del Consiglio, stabilito dal Regolamento interno, fa sì che le
Commissioni ed i Consiglieri vengano a conoscere in ritardo le
leggi e le deliberazioni della Giunta regionale, ciò non può essere
direttamente imputabile alla Giunta.
PRESIDENTE:
Ha chiesto la parola il Consigliere Dolchi; ne
ha facoltà.
DOLCHI (PCI):
Non intendo fare né un duetto né un duello.
Il fatto è che quanto ci ha spiegato l'Assessore alle Finanze
Voyat, dimostra ancora più chiaramente questo distacco tra
Esecutivo e Consiglio, perché l'Esecutivo non conosce la prassi e
la procedura che riguardano l'iter dei disegni di legge nei
confronti del Consiglio.
Non solo la prassi, ma le norme, che il Consiglio si è dato e
che la Presidenza del Consiglio ha comunicato al Consiglio,
stabiliscono che i disegni ed i progetti di legge devono seguire un
determinato iter. Questo iter, ovviamente, comporta dei tempi e
pertanto l'Esecutivo deve sapere che non è sufficiente trasmettere
dal secondo al primo piano i progetti ed i disegni di legge, ma
deve anche conoscere l'iter che questa trasmissione comporta. E'
evidente che, se per il bilancio questo iter è un po' più lungo, se
ne deve tenere conto prima di prendere delle iniziative pubbliche,
che, secondo me, ancora una volta mortificano il Consiglio.
BICH (Presidente del Consiglio):
Non vorrei rinfocolare la
polemica, ma è indubbio che l'Ufficio di Presidenza ha stabilito
delle procedure molto precise, anzi mi sembra che ci siamo
addirittura irrigiditi nei confronti di alcune consuetudini che
consideravano i termini non in modo rigido. Noi pertanto manterremo
questa procedura, proprio al fine di garantire e vagliare
l'ammissibilità delle proposte di legge e delle norme che vengono
presentate al Consiglio.
Io penso che in questo caso ci sia stata una discordanza sulla
valutazione delle procedure, che però suppongo non si ripeterà più.
Questo almeno è il mio augurio.
