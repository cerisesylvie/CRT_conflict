Classificazione
AMBIENTE
Inquinamento
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 514 del 20 marzo 2019 - Resoconto
OGGETTO N. 514/XV - Interpellanza: "Azioni per contrastare i
pericoli da elettrosmog a favore della salute della popolazione
valdostana".
Rini (Presidente)
- Punto 19 all'ordine del giorno. Per
l'illustrazione la parola alla collega Pulz.
Pulz (ADU VDA)
- Con questa interpellanza Ambiente
Diritti Uguaglianza Valle d'Aosta vuole richiamare l'attenzione
pubblica sulla preoccupante problematica della diffusione globale
dei campi elettromagnetici per la telefonia, ma anche per la
televisione, per rendere sempre più all'avanguardia in generale i
nostri mezzi di comunicazione e, quindi, sull'allarmante questione
dell'elettrosmog a partire dalla transizione verso la tecnologia
5G
, che è già in atto e che si intende commercializzare dal
2020. Il termine 5G, come forse tutti sappiamo, sta a indicare la
rete di quinta generazione che coinvolgerà a breve, con
l'installazione di nuovi ripetitori, così dice la tabella del
Ministero per lo sviluppo economico, anche tre comuni valdostani,
Bionaz, Cogne e Perloz, a loro insaputa, come hanno dichiarato i
tre sindaci a fine gennaio a Bobine Tv che ha voluto rilanciare la
notizia e anche dedicarle uno spazio di approfondimento.
Con la delibera n. 231 dell'8 maggio 2018 l'Autorità per le
garanzie nelle comunicazioni ha definito le procedure che
regolamentano l'assegnazione delle frequenze 5G. Tale delibera
prevede letteralmente che, entro 36 mesi dalla disponibilità
nominale delle frequenze, ciascun aggiudicatario dei lotti di
frequenza in banda 700 Megahertz FDD è tenuto ad avviare il
servizio commerciale utile a soddisfare i requisiti operativi
standard, necessari a permettere ad almeno l'80 percento della
popolazione nazionale la corretta fruizione di servizi 5G, tali da
garantire lo sviluppo di applicazioni per tutti gli scenari di
impiego attesi. L'asta per l'assegnazione di tutte le bande si è
già conclusa il 2 ottobre 2018 e il Governo italiano ha incassato
6,5 miliardi di euro. Il giro complessivo degli affari che gli
operatori internazionali ricaveranno dal 5G è di 619 miliardi di
dollari, questo l'ho letto su La Stampa solo domenica scorsa. Gli
aggiudicatari dei lotti di frequenza sono specificatamente tenuti a
raggiungere, con l'avvio del servizio commerciale, almeno il 90
percento della popolazione dei comuni indicati in questa apposita
tabella diffusa dal MISE e tra i 120 comuni italiani indicati vi
sono appunto anche i nostri tre comuni di Bionaz, Cogne e
Perloz.
Questa situazione ci preoccupa alquanto, visto che il Consiglio
d'Europa, con la risoluzione n. 1818 del 27 maggio 2011, aveva già
sottolineato i pericoli per la salute umana, ma anche animale e
vegetale, rappresentati dell'elettromagnetismo in particolare
proprio del 5G, oggetto di studi allarmanti che stanno animando il
dibattito pubblico a livello internazionale. Il Consiglio d'Europa
ha richiamato gli stati membri alla necessità di valutazioni di
rischio che siano maggiormente orientate verso il principio di
prevenzione e di precauzione. Tali rischi sono stati poi
ripetutamente denunciati con forza in diverse sedi da più di 180
scienziati e medici di 36 paesi al mondo, che chiedono una
moratoria sull'installazione. Tra l'altro ci sono anche i medici
dell'ISDE e alcuni sono valdostani. Costoro sono preoccupati
dell'installazione di questa rete 5G, finché non ci saranno studi
indipendenti, ovvero non più finanziati dalle compagnie telefoniche
stesse, in un palese conflitto di interessi.
Nell'appello internazionale presentato all'ONU che si intitola
"Stop 5G dalla terra e dallo spazio", i medici scienziati scrivono:
"Se i piani del settore delle telecomunicazioni per il 5G si
realizzeranno, nessuna persona, nessun animale, nessun uccello,
insetto o pianta saranno in grado di evitare l'esposizione, non vi
sarà alcuna possibilità di fuga da nessuna parte del pianeta".
L'Organizzazione mondiale della Sanità, in accordo con lo stesso
Consiglio d'Europa, ha sottolineato come i campi elettromagnetici
di tutte le frequenze rappresentino uno degli inquinanti più comuni
e in rapido aumento nell'ambiente, perché i livelli di esposizione,
come possiamo facilmente immaginare, stanno costantemente crescendo
insieme ai rapidissimi sviluppi tecnologici. Se ne è ancora
discusso in modo molto accorato nel recentissimo primo
meeting
nazionale dal titolo "Emergenza politica di
precauzione", svoltosi poco più di quindici giorni fa a Roma e
promosso dall'Alleanza italiana Stop 5G.
Già con l'emissione spinta dei
4G
con le tecnologie
wireless
un'enorme quantità di energia elettromagnetica è
stata introdotta negli ambienti di vita quotidiana, con
caratteristiche di pervasività e pure di ubiquitarietà. Sappiamo
che la tecnologia wireless è classificata come cancerogena di
classe 2B dall'Agenzia internazionale per la ricerca sul cancro,
organo dell'OMS per lo studio dei cancerogeni ambientali e dei loro
effetti biologici. Interpelliamo quindi il Governo regionale per
avere informazioni ulteriori in merito a questo inserimento dei
comuni di Bionaz, Cogne e Perloz nella tabella del MISE, di cui
nemmeno i tre sindaci sono stati ufficialmente informati, e per
conoscere le azioni che l'Assessorato all'ambiente, ma anche
l'Assessorato alla salute e l'Assessorato all'istruzione, intendano
mettere in campo al fine di contrastare i pericoli da elettrosmog,
a favore della salute della popolazione valdostana, in particolare
per quella categoria di persone (sono soprattutto i bambini e gli
adolescenti) che sono le prime vittime dell'elettrosensibilità,
questa patologia grave che è in crescente aumento in tutto il
mondo.
La sentenza innovativa del Tar del Lazio che è stata pubblicata
solo il 15 gennaio 2019, quindi abbastanza recente, ha obbligato i
Ministeri all'ambiente, alla salute e all'istruzione, università e
ricerca a provvedere entro sei mesi a una campagna informativa
rivolta a tutta la popolazione sulle corrette modalità per l'uso
della telefonia mobile, con informazioni precise sui rischi per la
salute soprattutto dei ragazzi e per l'ambiente, al fine, come c'è
scritto nella sentenza, di salvaguardare il diritto alla salute
costituzionalmente sancito all'articolo 32.
Presidente
- Per la risposta la parola all'assessore
Chatrian.
Chatrian (ALPE)
- Cercherò di rispondere nel merito ai
quesiti che la collega mi ha posto. Nell'interpellanza si fa
riferimento alla delibera dell'Autorità per le garanzie nelle
comunicazioni con la quale l'autorità stessa ha concluso l'asta per
l'assegnazione delle bande disponibili per l'implementazione della
tecnologia
5G
, evidenziando che il Ministero per lo sviluppo
economico ha individuato nel territorio nazionale - è il MISE che
lo ha fatto - 120 comuni tra cui Bionaz, Perloz e Cogne, nei quali
l'aggiudicatario del bando è tenuto a raggiungere almeno il 90
percento della popolazione. Nel bando del MISE vengono definiti gli
obblighi di copertura del servizio 5G a seconda della banda di
frequenza assegnata. Ovviamente lo scopo finale è la copertura per
tutta l'Italia, tuttavia vengono definite delle priorità: nel caso
della banda 700 Megahertz tutti i comuni con più di 30 mila
abitanti e tutti i capoluoghi di provincia, quindi nel nostro caso
rientra Aosta, e il 90 percento della popolazione dei comuni
indicati in una tabella riportata come allegato, per la quale non
viene specificato il criterio di scelta, e dove sono indicati i tre
comuni valdostani citati nell'interpellanza. Quindi per rispondere
in maniera schietta, concreta e pragmatica alla prima domanda della
collega, la Regione non è stata coinvolta in questa scelta, credo
al pari di qualsiasi altra regione o ente locale. Però, essendo il
problema di natura sanitaria collegato all'utilizzo di tali
frequenze e apparati di carattere quantomeno nazionale, o sennò
oserei dire globale, il nostro auspicio è che il MISE,
nell'individuare le proprie scelte strategiche, si sia confrontato
con i competenti Ministeri della salute e dell'ambiente riguardo
all'eventuale adeguamento dei limiti di emissione e alla necessità
di rivedere la normativa concernente le trasmissioni in banda
millimetrica.
Per quanto riguarda invece la seconda domanda, la Regione, con
la collaborazione dell'ARPA, mantiene un costante controllo dei
livelli delle radiazioni elettromagnetiche generate dalle diverse
fonti (elettrodotti, impianti radio e televisivi, trasmissione
dati, eccetera) parimenti potenzialmente dannose per la salute
umana. A livello nazionale e regionale sono vigenti norme che
disciplinano il controllo preventivo e di emissione dei valori di
campo elettromagnetico generato da sistemi per le radio
telecomunicazioni, per la protezione della popolazione da
esposizioni indebite. La nostra legge regionale, la n. 25 del 2005,
all'interno del procedimento autorizzativo prevede l'espressione
del parere preventivo da parte dell'ARPA sul rispetto dei limiti.
La legge quadro nazionale, che è la n. 36 del 2001, indica nelle
agenzie per la protezione dell'ambiente gli enti preposti al
controllo delle emissioni. Il sistema nazionale per la protezione
dell'ambiente, che mette in rete l'istituto superiore alla
protezione dell'ambiente e tutte le ARPA, sta affrontando il
problema delle modalità per eseguire le stime previsionali e i
monitoraggi sul territorio dei segnali 5G, sempre nel rispetto
delle leggi tecniche di settore che sono in fase di emanazione a
livello internazionale, quindi non nazionale. L'ISPRA ha
partecipato il 26 febbraio, quindi qualche settimana fa, a nome del
sistema delle ARPA a una audizione della IX Commissione
parlamentare, trasporti, poste e telecomunicazioni proprio sul tema
del 5G, volta alla definizione di tali modalità. Al momento
dell'installazione di tali nuovi impianti e in coerenza con le
metodiche stabilite dal sistema nazionale per la protezione
dell'ambiente, sarà avviata una specifica campagna di monitoraggio
del livello di emissioni di tali sistemi di trasmissione dati,
proprio per verificare la presenza di eventuali esposizioni
potenzialmente pericolose per la cittadinanza, derivanti da
radiazioni elettromagnetiche emesse da apparati 5G.
Termino dicendo che sicuramente la questione è molto delicata e
non va nella maniera più totale sottovalutata. Abbiamo la nostra
agenzia, oltretutto con del personale molto qualificato, e abbiamo
la possibilità di verificare, vista la delicatezza, quelle che sono
le emissioni. Io penso che da questo lato la nostra agenzia stia
facendo il suo mestiere al meglio e comunque, come dicevo in
premessa, è un tema assolutamente da non sottovalutare. Per quanto
riguarda la prima domanda penso di avere risposto nel merito, così
come mi è stato comunicato da parte degli addetti ai lavori.
Presidente
- Per la replica la parola alla collega
Pulz.
Pulz (ADU VDA)
- Grazie Assessore per le puntuali
informazioni che ci ha fornito. Noi crediamo che si debba cercare e
trovare il punto di equilibrio tra le straordinarie e rapidissime
innovazioni tecnologiche che creano progresso, che però allo stesso
tempo ci espongono a un
far west
di impianti nocivi per la
salute umana, ma anche animale, ma anche vegetale. Noi non siamo
certo contro il progresso, ma non per il progresso a tutti i costi,
soprattutto se c'è in gioco la salute. Crediamo che la politica
abbia in questo una grossa responsabilità, soprattutto per il
rispetto del principio di precauzione e per il principio che tutta
la popolazione va sensibilizzata, a partire da indicazioni precise
su come gestire nella vita quotidiana la convivenza con tutti
questi campi elettromagnetici in tutti gli ambienti possibili.
Certo, la nostra regione non può affrontare da sola questa
enorme problematica, ma crediamo che debba prendere immediatamente
contatti con il MISE attraverso l'ARPA e quant'altro e con il
Governo italiano in generale, perché anche la nostra regione faccia
sentire la sua voce forte e chiara! O siamo autonomi solo quando
non serve? Scusate questa piccola punta polemica, perché qui stiamo
parlando, come piace dire alla collega Nasso, di un brodo che in
questo caso però è un brodo elettromagnetico senza precedenti nella
storia dell'umanità, nel quale rischia di affogare la salute di
tutti.
La tecnologia
5G
è ancora priva di sufficiente
sperimentazione e qui il famoso principio di precauzione non è in
alcun modo contemplato, né dalle aziende fornitrici che chiaramente
ci guadagnano tantissimo, né dai governi ospitanti. Sulle
conseguenze dei campi elettromagnetici tutto il mondo scientifico è
allertato, allarmato: vi sono allo studio leggi a livello nazionale
per ridurre l'esposizione dei cittadini e a esse dovremmo
ispirarci, forse anche noi a livello locale, per garantire la
salute di tutti a partire dalle nuove generazioni. Noi vogliamo una
"Valpelline 5G free" - scusate per il campanilismo, ma in questo
caso è sano - e più in generale una Valle d'Aosta 5G free, anche
perché parliamo delle nostre località di vita quotidiana, di
località turistiche e pure di un parco nazionale, quello del Gran
Paradiso, non in assoluto, ma almeno finché non vi saranno evidenze
scientifiche maggiori e certezze in merito agli effetti appunto
della nuova tecnologia 5G.
Presidente
- Grazie collega. Possiamo sospendere i
lavori. Ci rivediamo alle ore 15:30, grazie.
La seduta termina alle ore 12:56.
