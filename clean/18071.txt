Classificazione
FORESTE E TERRITORI MONTANI


Resoconto integrale del dibattito dell'aula
Oggetto del Consiglio n. 1164 del 23 febbraio 2000 - Resoconto
OGGETTO N. 1164/XI Approvazione dei programmi di interventi
dei cantieri dipendenti dal Dipartimento risorse naturali, dalla
Direzione forestazione, dalla Direzione del Corpo forestale
valdostano e dal Servizio gestione risorse naturali per l'anno
2000.
Deliberazione Il Consiglio
Richiamata la legge regionale 27 luglio 1989, n. 44, concernente
"Norme concernenti i cantieri forestali, lo stato giuridico e il
trattamento economico dei relativi addetti";
Preso atto che, come stabilito dall’articolo 3
della suddetta legge, il Dipartimento Risorse Naturali, la
Direzione Forestazione, la Direzione del Corpo Forestale
Valdostano, il Servizio Gestione Risorse Naturali hanno predisposto
gli allegati programmi degli interventi per lavori da eseguirsi in
economia diretta per l’anno 2000;
Precisato che i lavori elencati nella proposta di programma
comportano l’occupazione complessiva di n. 729
addetti idraulico-forestali con contratto di lavoro sia a tempo
determinato che indeterminato e che risultano così suddivisi:
Direzione Forestazione
- addetti agli interventi di forestazione, sentierazione e alte
vie n. 284
- addetti agli interventi di manutenzione vivai forestali
e alberi monumentali n. 20
- addetti agli interventi Mont Avic, FRIO, FOSPI n. 158
- addetti rilievi piani di assestamento n. 100
- impiegati n. 32
Direzione del Corpo Forestale
- addetti alla gestione fauna selvatica e edilizia forestale n.
18
- addetti agli interventi antincendio boschivo n. 2
- impiegati n. 12
Servizio Gestione Risorse Naturali
- addetti agli interventi del verde pubblico e
sistemazione
ambientale zone umide n. 66
- addetti agli interventi di manutenzione giardini alpini e
castelli n. 10
- impiegati n. 7
Dipartimento Risorse Naturali
- impiegati n. 20;
Preso atto che la programmazione dei lavori, a causa del loro
carattere prevalentemente stagionale e della loro tipologia, è da
ritenersi comunque in via previsionale e potrebbe subire nel corso
dell’anno delle variazioni;
Visto il regolamento regionale 28 marzo 1994, n. 2, come
modificato dal regolamento regionale 5 dicembre 1995, n. 8;
Richiamato il provvedimento dirigenziale n. 151 del 26 gennaio
2000, concernente l’approvazione di un primo impegno
di spesa per il pagamento degli oneri retributivi, contributivi,
previdenziali e dell’accantonamento del trattamento
di fine rapporto agli addetti idraulico-forestali;
Richiamata la deliberazione della Giunta regionale n. 25 del 13
gennaio 2000 concernente l’approvazione del bilancio
di gestione per l’anno 2000 e per il triennio
2000/2002, con attribuzione alle strutture dirigenziali di quote di
bilancio e degli obiettivi gestionali correlati e di disposizioni
applicative;
Richiamata la legge regionale 7 dicembre 1979, n. 66 ed in
particolare l'articolo 1, lett. h);
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere favorevole rilasciato dal Coordinatore del
Dipartimento Risorse Naturali, ai sensi del combinato disposto
degli articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della III Commissione consiliare permanente;
Delibera
1) di approvare i programmi degli interventi per lavori da
eseguirsi in economia diretta per l’anno 2000
redatto dal Dipartimento Risorse Naturali, dalla Direzione
Forestazione, dalla Direzione del Corpo Forestale Valdostano e dal
Servizio Gestione Risorse Naturali, come da allegati alla presente
deliberazione, dando atto che per il pagamento delle retribuzioni
agli addetti forestali si provvederà con successivo provvedimento
dirigenziale sui seguenti capitoli di spesa:
- 38950 "Spese per retribuzioni al personale addetto alla
manutenzione dei vivai forestali e alla gestione e valorizzazione
delle risorse naturali (Contratti Nazionali Collettivi di
Lavoro)";
- 39700 "Spese per retribuzioni al personale addetto alla cura e
alla manutenzione straordinaria degli alberi monumentali e dei
castagni da frutto, alla realizzazione e manutenzione del verde
pubblico, delle aree e dei percorsi attrezzati e alla gestione dei
giardini alpini (Contratti Nazionali Collettivi di Lavoro)";
- 38820 "Spese per la prevenzione e la lotta agli incendi dei
boschi e per la ricostituzione dei boschi percorsi dal fuoco";
- 50150 "Spese per la costruzione di infrastrutture tecniche per
il parco Mont-Avic";
- 64901 "Spese per la realizzazione di opere volte a promuovere
lo sviluppo alpinistico ed escursionistico";
- 65920 "Spese per il restauro e manutenzione straordinaria di
beni mobili ed immobili di interesse artistico e storico, nonché
installazione impianti e sistemazione museale (comprende interventi
rilevanti ai fini IVA)";
- 39670 "Spese per manutenzione ordinaria del verde pubblico,
delle aree e percorsi attrezzati e delle aree naturali";
- 39660 "Spese per interventi di insediamento del verde
pubblico, delle aree e dei percorsi attrezzati e per il recupero
ambientale di aree degradate";
- 64990 "Spese sui fondi assegnati dallo Stato per lavori sugli
immobili che interessano il patrimonio storico e artistico";
- 66060 "Spese per restauri e per opere di manutenzione del
patrimonio archeologico";
2) di approvare l’esecuzione dei lavori suddetti
in amministrazione diretta, a cura e sotto la direzione del
Dipartimento Risorse Naturali, della Direzione Forestazione, della
Direzione del Corpo Forestale Valdostano e del Servizio Gestione
Risorse Naturali, con l’impiego di addetti forestali
assunti con rapporto di lavoro di natura privatistica regolato dal
Contratto Collettivo Nazionale di Lavoro, dal Contratto Integrativo
regionale di Lavoro e ai sensi della legge regionale 27 luglio
1989, n. 44;
3) di autorizzare la Giunta regionale ad apportare con proprie
deliberazioni eventuali successive parziali variazioni ed ulteriori
integrazioni ai programmi degli interventi, in relazione al
verificarsi di sopravvenute priorità, nel limite dei fondi
stanziati per gli interventi di cui si tratta.
Allegati
(Omissis)
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Gli interventi compresi nel programma
consistono soprattutto in interventi di interesse pubblico e sono
pertanto rivolti soprattutto alle proprietà regionali e comunali.
Il piano lavori del 2000 è stato strutturato in base alle esigenze
espresse dai Comuni, dalle Comunità montane e dalle stazioni
forestali competenti per territorio. I nostri uffici hanno poi
raggruppato il tutto e fissato delle priorità di intervento.
I lavori elencati nella proposta di programma comportano
l'occupazione di 729 persone, così distribuite: il totale degli
operai è di 558, di cui 95 a tempo indeterminato, gli impiegati
sono 71, di cui 29 a tempo indeterminato, in più ci sono gli
addetti ai piani economici (sono generalmente degli studenti,
calcolati in numero di 100).
Illustrerò anche brevemente i principali interventi nel settore
della forestazione, sentieristica, vivaistica, assestamento
forestale ed alberi monumentali nel cui capitolo abbiamo previsto
una spesa di 10.560 milioni: per il verde pubblico e giardini
alpini 1.650 milioni, per la Direzione del Corpo forestale, cioè
manutenzione delle caserme del Corpo forestale e dei bivacchi,
1.050 milioni; alte vie 500 milioni; Mont-Avic 500 milioni; FRIO
1.783 milioni; FOSPI 316 milioni; antincendio boschivo 150 milioni;
sentierazione delle riserve naturali 80 milioni; interventi sul
Castello di Sarre 100 milioni; sul Castello di Aymavilles 300
milioni; per la sentierazione del Gargantua 200 milioni ed il
Servizio museografico 260 milioni, per un totale di spesa di 17.450
milioni.
Illustrerò molto brevemente i principali interventi e vorrei
sottolineare soprattutto l'importanza della collaborazione tra i
funzionari dell'Assessorato dell'agricoltura e risorse naturali ed
i funzionari degli altri assessorati della Regione, nonché la
collaborazione già annunciata tra il nostro Assessorato, i Comuni e
le Comunità montane.
I lavori che riguardano la forestazione comportano soprattutto
interventi consistenti in tagli colturali, fitosanitari, cure
colturali e tagli integrali lungo le fasce di occupazione delle
nuove piste forestali, nonché una parte di attività di esbosco,
rimboschimenti e rinfoltimenti. Questi interventi sono fatti
generalmente da équipes di bûcherons altamente specializzati, che
molto spesso sono chiamati anche ad effettuare tagli su piante
pericolanti lungo strade regionali o presso edifici pubblici o
edifici di culto.
Nel detto programma sono previsti anche i due campi scuola: uno
è ubicato a Ivéry di Pont-Saint-Martin e l'altro a Plan D'Avie di
Aosta, campi scuola che si svolgono in estate ai quali può accedere
una notevole quantità di ragazzi, che sono guidati in questi campi
dai nostri istruttori. Praticamente gli interventi del settore
selvicolturale interessano 44 comuni e nell'ambito di tali cantieri
lavorano 149 operai.
C'è poi tutta l'attività della vivaistica, che è strettamente
legata agli interventi selvicolturali proprio per la fornitura di
materiale vegetale necessario per i rimboschimenti; i nostri vivai
si trovano a Quart, a Gignod e a Etroubles, mentre in località
Saumont sono coltivate delle piante ornamentali che vengono poi
messe a dimora nelle aree verdi di proprietà regionale.
Per quanto riguarda l'assestamento forestale, cioè i cosiddetti
"piani economici", continua l'attività di censimento dei
popolamenti forestali; la mano d'opera è costituita essenzialmente
da giovani studenti, che sono assunti nel periodo estivo a turni di
20 giorni. Si prevede l'assunzione di circa 100 ragazzi.
L'ufficio delle piante monumentali si occupa della
classificazione e della cura delle piante monumentali, in più della
gestione dei due arboretum, uno è La Bornaz a Verrès e l'altro è
l'arboretum Vescoz a Verrayes. Le piante monumentali classificate
sono 303, di queste 88 sono situate in parchi e giardini di
proprietà pubblica e privata.
Per il settore ripristino sentieri con muratura gli interventi
interessano 14 comuni; si tratta di interventi finanziati da
programmi speciali FRIO e FOSPI; la mano d'opera in questo caso è
costituita da operai specializzati nella realizzazione di opere di
muratura.
Per il ripristino di sentieri e alte vie gli interventi
interessano 57 comuni e i lavori consistono essenzialmente in
operazioni di pulizia dei sentieri intercomunali e comunali, nonché
delle alte vie.
Per quanto concerne il verde pubblico, gli interventi
interessano sia proprietà regionali che proprietà comunali, il
verde delle stazioni forestali, delle aree di interesse storico e
il verde delle aree attigue ai castelli di Quart, Sarre,
Aymavilles, Fénis, Ussel, Baron Gamba, Issogne, Verrès, Forte di
Bard, nonché di altre proprietà regionali.
Si sta avviando anche una convenzione fra la Regione e la
Diocesi per predisporre un programma di interventi per la cura
delle aree attigue ai luoghi di culto. Il servizio prevede altresì
l'effettuazione di interventi specifici di ripristino e rifacimento
delle aree verdi nei giardini dei Castelli di Sarre e di
Aymavilles.
Non va dimenticata anche la collaborazione dei nostri servizi
nell'allestimento degli stand dei vari assessorati, così pure gli
interventi sulle aree attrezzate e sui percorsi della salute in
vari comuni della Valle d'Aosta.
Per i giardini alpini gli interventi della squadra forestale
interessano essenzialmente il giardino e l'area attigua al Castel
Savoia e al giardino Paradisia; con il Parco c'è un accordo per la
cura e la gestione del giardino Paradisia.
Per quanto concerne i cantieri della direzione del corpo
forestale, sono cantieri che intervengono per interventi di
manutenzione delle stazioni forestali e dei bivacchi, nonché per la
gestione dell'area del centro di riabilitazione degli animali
feriti che si trova nel comune di Quart. Inoltre la direzione del
corpo forestale provvede al funzionamento del museo Beck Peccoz e
all'officina di Plan Félinaz dove si riparano i mezzi del Corpo
forestale.
Per quanto concerne gli interventi dei cantieri invernali, vi
lavorano gli operai a tempo indeterminato, generalmente si tratta
di operai qualificati, cioè di bûcherons che provvedono nel periodo
invernale a realizzare nel capannone di Chavonne a Villeneuve
soprattutto attrezzature per le aree verdi e per le aree
attrezzate, oppure una parte sono meccanici che provvedono nei
periodi invernali alla manutenzione delle numerose macchine
operatrici e degli attrezzi che poi servono per i cantieri.
Per far funzionare tutta questa macchina disponiamo di 71
impiegati forestali, che si occupano in parte dell'attività di
gestione del personale e in massima parte della gestione dei
cantieri, circa 80, dispersi su tutto il territorio regionale.
Président
La discussion est ouverte.
La parole au Conseiller Tibaldi.
Tibaldi (FI)
Penso che tutti quanti qui abbiamo a cuore la
tutela dei boschi e della montagna, delle aree verdi, la
salvaguardia ambientale nel suo insieme, quindi quanto ci è stato
relazionato dall'Assessore Perrin in merito a questa deliberazione
nella sostanza non può che trovarci d'accordo.
L'Assessore si è soffermato sul dettaglio degli interventi
previsti per l'annata in corso, che sono stati suddivisi per
tipologia con un'elencazione puntuale delle ore di lavoro e dei
cantieri che sono stati elencati in allegato.
Da parte nostra - e non è il primo anno che interveniamo su tale
questione - se quanto è stato elencato è più che mai trasparente,
rileviamo che c'è molta opacità per quanto concerne le modalità di
recrutamento del personale qui indicato, 729 persone, con contratto
di lavoro, come si legge in premessa, sia a tempo determinato che a
tempo indeterminato. Le modalità di recrutamento a noi non è dato
conto conoscerle; probabilmente le conoscerà meglio il Consigliere
Cerise che per anni ha ricoperto un incarico importante presso la
Direzione della forestazione regionale. Tuttavia ci risulta che per
l'accesso nei ruoli della pubblica amministrazione e la
Costituzione e leggi che ne derivano hanno sempre richiesto il
bando di concorso. Qui vengono assunti a tempo determinato e a
tempo indeterminato un numero di persone cospicuo quest'anno, un
centinaio in meno circa dello scorso anno, comunque pur sempre un
numero cospicuo.
Già lo scorso anno, sollecitato sulla questione, l'Assessore
aveva detto che ci avrebbe dato qualche informazione in più;
peraltro nel corso di quest'anno abbiamo assistito, su
sollecitazione di persone direttamente interessate, a certe
situazioni che si sono verificate dove lavoratori forestali assunti
a tempo determinato si sono visti promuovere improvvisamente con
contratto a tempo indeterminato, e quindi sono stati reclutati
"full time" nell'organico dell'Amministrazione regionale. Peraltro
anch'io personalmente ho sentito i dirigenti competenti del
settore, ma risposte chiare non ce ne sono ancora state.
Noi continuiamo a puntare il dito su questa formula, che ci
appare, ripeto, tutt'altro che trasparente. Se nella sostanza
possiamo condividere l'intervento di tutela e di salvaguardia di
boschi e di foreste, di aree verdi, di istituzioni di piste
tagliafuoco che servono pur tuttavia a preservare il nostro
ambiente montano che è una risorsa di inestimabile valore per la
Valle d'Aosta, d'altro canto non riusciamo a comprendere, ma non
siamo solo noi consiglieri, anche persone che hanno fatto domanda
di assunzione oppure si sono trovate reclutate con contratto di
lavoro a tempo determinato e poi hanno visto magari dei loro
colleghi essere promossi, qual è il criterio di fedeltà che
permette la promozione.
Pertanto la domanda è qual è il criterio di fedeltà che permette
la promozione. Quando c'era il Consigliere Cerise a ricoprire quel
ruolo, quello era il criterio che veniva preso in considerazione;
qual è il criterio che viene preso in considerazione oggi, se è il
medesimo, se questa fedeltà è commisurata al tempo, agli anni che
si susseguono, non so una fedeltà di carattere diverso,
meritocratico, politico. Questo documento oggi lascia questa
importante incognita ancora aperta. Assessore, ci dia lei qualche
giustificazione per poter dire che questo documento non solo da un
punto di vista sostanziale, ma anche come formula trasparente di
assunzione e di recrutamento può essere condiviso.
Sappiamo che comunque queste 729 assunzioni assumono una loro
importanza per l'aspetto occupazionale che hanno, ma l'aspetto
occupazionale esige in un momento di crisi particolare qual è
l'attuale il rispetto delle regole fondamentali. Quelle regole
fondamentali che sappiamo esistono e che devono essere osservate
nel buon funzionamento, nell'imparzialità e nel buon andamento
della pubblica amministrazione.
Président
La parole à la Conseillère Squarzino
Secondina.
Squarzino (PVA-cU)
Certamente il programma dei lavori
predisposti per l'anno 2000 contiene una serie di interventi
interessanti, per la maggior parte condivisibili, nel senso che si
tratta di interventi utili, necessari in alcuni casi per
salvaguardare, mantenere e tutelare il nostro territorio. Penso
alla manutenzione dei sentieri, alla forestazione, agli interventi
di rimboschimento; penso ad alcuni sentieri in particolare, che mi
sembra che non siano abbastanza seguiti, quelli delle alte vie, che
potrebbero essere ancora curati maggiormente; penso al mantenimento
delle aree verdi attorno ai castelli o agli altri beni culturali e
architettonici. Credo che siano tutti interventi estremamente
interessanti, non sto ad elencarli tutti.
Io credo anche che i soldi spesi per tutelare e mantenere questo
territorio siano soldi spesi bene, questo che sia chiaro!
Detto questo, vorrei fare ad alta voce alcune osservazioni. Da
anni questi lavori vengono proposti con più o meno la stessa
organizzazione e la stessa impostazione.
Pertanto vorrei sapere se è stata fatta una verifica sulla
validità dell'impostazione complessiva, perché so che in questi
anni si sono fatti alcuni correttivi, per esempio, per quanto
riguarda i cantieri scuola, dove si è intervenuti sia per diminuire
il periodo di durata del cantiere, sia per diminuire la
retribuzione degli addetti. Come pure la Regione è intervenuta
proprio per curare la preparazione di operai specializzati, i
bûcherons, a cui accennava prima l'Assessore. Quindi sicuramente su
alcuni settori si è intervenuti.
Ma la mia domanda è: per quale motivo l'impianto complessivo non
è stato modificato? Perché c'è stata una valutazione
complessivamente positiva? E allora, quando è stata fatta questa
valutazione, da chi, quali risultati ha ottenuto?
Sappiamo che ormai in tutti i settori dell'Amministrazione
regionale si parla di valutazione interna ed esterna, proprio
perché c'è l'esigenza di vedere come meglio spendere i soldi che
servono per raggiungere un certo obiettivo, perché si tratta di
verificare l'adeguatezza degli strumenti e delle risorse
finanziarie al raggiungimento degli obiettivi. Ricordo che qui
spendiamo 17,5 miliardi, una cifra notevole. È vero che diamo
lavoro a tempo indeterminato a circa 100 persone e, a tempo
determinato, quindi come lavoro stagionale, a 463 persone; non
calcolo i 100 studenti perché quello è un discorso a parte.
La domanda che io le faccio, Assessore, è: qual è l'obiettivo di
questo piano di lavoro oltre alla tutela dell'ambiente, oltre ai
lavori di ripristino?
Mi sembra che qui ci sia un valore sociale; si vuole venire
incontro alle esigenze lavorative di fasce sociali più in
difficoltà? Allora in questo caso la Regione diventa un
ammortizzatore sociale; è questo l'obiettivo prioritario? Ma se
questo è il vero obiettivo, tale da essere addirittura esente da
ogni valutazione, rilevo una contraddizione all'interno del modo in
cui la Regione si pone; sempre più la Regione si pone come un ente
che organizza, che programma, che coordina, che dà indirizzi, e
sempre meno deve conservare la sua funzione di gestione diretta.
Qui mi sembra che ancora rimanga questo compito di gestione
diretta.
Quindi chiedo se su questi aspetti c'è stata una riflessione,
una scelta, una decisione, perché penso che questi interrogativi
l'Assessore se li sia posti e anche la Giunta; probabilmente,
presentando questo piano in questo modo, hanno dato un certo tipo
di risposta, per cui sarebbe interessante capire i contenuti e il
senso della risposta.
Ancora, sarebbe interessante capire che rapporto c'è fra questo
piano, fra questa impostazione e alcune iniziative interessanti che
sono sul piano sessennale dell'agricoltura; cioè nel momento in cui
affidiamo agli agricoltori la cura e la gestione diretta del loro
territorio, in quale rapporto si colloca l'obiettivo che è stato
voluto dal piano pluriennale sull'agricoltura con questo piano dei
lavori?
Infine chiedo in quale limbo è finita quell'ipotesi che qui
tante volte è stata prospettata, ricordo che in alcuni accordi di
programma si era affrontato quell'argomento, l'ipotesi cioè di
attribuire a soggetti esterni all'Amministrazione non dico tutte,
ma una buona parte di queste attività. Cioè questa ipotesi che in
qualche modo sgraverebbe la Regione da una gestione diretta e
consentirebbe di stimolare la nascita di una imprenditoria locale
su questo settore, in che limbo è andata a finire? È scomparsa del
tutto? È ancora presente?
Su queste domande aspetto dall'Assessore la risposta.
Président
La parole au Conseiller Cerise.
Cerise (UV)
Volevo fare un intervento che più che altro
poteva portare qualche spunto alla discussione, ma spunto di
chiarimento.
Vorrei solo ripercorrere un attimo la storia dei cantieri
forestali, ma proprio per chiarimento. Il cantiere forestale nasce
nel secolo scorso e nasce effettivamente come ammortizzatore
sociale, e gli si affida l'esecuzione di lavori molto semplici come
sono quelli di rimboschimento. Per tradizione il cantiere forestale
era il cantiere che faceva le piantagioni e su questa linea ha
continuato anche se attorno agli anni trenta assistiamo a una sua
verticalizzazione, nel senso che gli vengono affidati anche
interventi più nobili come sono le sistemazioni idrauliche; abbiamo
degli splendidi esempi in Valle d'Aosta di arginature che furono
fatte con i cantieri forestali.
Si iniziava però anche a dare al cantiere forestale un altro
ruolo, quello cioè di fermare l'emorragia della gente di montagna.
Con il cantiere forestale molta gente che stava in montagna e che
aveva difficoltà di realizzare un reddito, poteva integrare il
proprio reddito attraverso un'occupazione. Questo aspetto ha avuto
un incremento attorno agli anni '50 con la legge n. 991, cosiddetta
"legge sulla montagna" o "legge Fanfani".
E così sono andate le cose, fino ad arrivare agli anni '70,
quando in Valle d'Aosta succede una cosa interessante, cioè si
comincia ad avere una crisi industriale in bassa Valle. A quel
momento la Regione fa una scelta, che è quella di occupare queste
maestranze che restano senza lavoro sui cantieri forestali.
Naturalmente questo è stato un giro di svolta, perché ha
completamente modificato la struttura sociale e l'organizzazione
del cantiere forestale. Io queste cose le ho vissute in prima
persona, per cui posso dire che di colpo ci siamo trovati a vedere
sui cantieri forestali queste masse di operai che provenivano da
fabbriche, con alto tasso di sindacalizzazione, con una concezione
del lavoro che era quello organizzato in una fabbrica, e che
venivano immessi in un mondo di lavoratori che era organizzato con
dei criteri di tipo contadino, cioè quando c'erano degli altri
lavori si stava a casa. Questi invece volevano lavorare, perché
dovevano realizzare nel vero senso della parola.
Da qui è partita tutta un'azione per cercare di amalgamare
questi due mondi e fare in modo che il processo di
sindacalizzazione che intanto si stava avviando non fosse di
pregiudizio a un modo di gestire la conduzione dei cantieri
forestali.
Arriviamo agli anni '80 e si assiste ad un processo ancora
diverso. Capita che vengono a mancare delle forze lavoro
specializzate per affrontare invece delle emergenze che si
presentano in montagna, cioè si comincia ad avere mancanza di
muratori che rimettano a posto muri, che facciano interventi
sistematori, che facciano dei lavori specializzati nel settore
delle sistemazioni idrauliche; contemporaneamente viene a cessare
la necessità di fare dei rimboschimenti, per contro c'è la
necessità di fare interventi altamente qualificati nei boschi
esistenti.
A questo punto il cantiere forestale subisce un processo di
sdoppiamento. Da una parte rimane in piedi questa valenza di
ammortizzatore sociale, per dare una risposta tout court alla
disoccupazione, perché ci siamo trovati ad assumere gente che
lavorava in un maglificio, il giorno dopo gli dai un falcetto, è
chiaro che la resa di questa persona in termini di lavoro è
piuttosto bassa; dall'altra parte, per dare risposte a questa
mancanza di mano d'opera specializzata che non c'era più nella
montagna, il cantiere forestale assume un assetto più
produttivistico, cioè avere bisogno di muratori, di bûcherons,
eccetera. Da qui è partita tutta la formazione di questo tipo di
maestranze, con un intendimento e questo lo voglio richiamare; noi
partimmo in quegli anni con dei corsi di formazione, ma
l'intenzione era quella di formare degli addetti che poi avremmo
restituito all'iniziativa privata.
Purtroppo questo progetto non si è riusciti a realizzarlo,
perché formavamo della gente, qualcuno formato andava a finire con
le imprese private oppure trovava altri posti di lavoro, o rimaneva
con noi. Ma i tentativi che facemmo per mettere in piedi delle
iniziative private, purtroppo non hanno dato dei grandi
risultati.
Il cantiere forestale ha continuato in questi ultimi anni su
queste due direttrici, e quale ammortizzatore sociale ricordo che
quando arrivò la crisi delle imprese alla fine degli anni '80, noi
ci siamo trovati con centinaia di operai sulla strada in bassa
Valle; non successe niente grazie alla possibilità data dal
cantiere forestale di recuperare questa gente. Da qui partì un
progetto del FRIO, che consentì di utilizzare pienamente queste
maestranze, si trattava di mano d'opera che era tecnicamente capace
di affrontare certi tipi di interventi come la muratura, eccetera,
quindi fu un'opportunità per entrambe le parti.
Adesso il cantiere forestale entra in una terza fase.
Contrariamente a quello che si pensa, e qui i dati statistici sono
a disposizione, guardate che il cantiere forestale ha assunto
relativamente pochissimi giovani, con il risultato che oggi ci
troviamo nei cantieri forestali gente che è vecchia, se non vecchia
di età, vecchia fisiologicamente per fare un certo tipo di lavoro.
Tenuto conto della loro provenienza, ci troviamo con gente che sì
ha 50 anni, ma è inidonea a continuare a fare certi tipi di lavoro
sui cantieri forestali, fra cui i bûcherons, i lavori di muratura,
eccetera. Si impone adesso la necessità di dare del lavoro a queste
persone che sono inidonee a stare sul cantiere forestale, da qui la
necessità di dilatare degli spazi occupazionali nelle aree verdi,
in tipi di lavoro cioè che non richiedono un'efficienza fisica come
altri tipi di lavoro.
Da questo punto di vista mi pare che ci sia un percorso che
mette in crisi l'efficienza del cantiere forestale.
Mi preoccuperei meno sulla possibilità di convivenza fra
cantiere forestale e piano di sviluppo agrario, là dove questo
prevede degli interventi fatti dagli agricoltori; non c'è
possibilità secondo me di concorrenza e vi do qualche dato. Abbiamo
50.000 ettari di foreste che hanno bisogno di interventi, con le
nostre squadre non riusciamo ad intervenire su 1.000, quindi capite
che lo spazio per il lavoro di altri sicuramente c'è, e quando
parlo di 50.000 ettari di foreste dico che prevalentemente si
interviene sulle foreste pubbliche, mentre tutta la foresta privata
è da esplorare e saranno altri 30.000 ettari all'incirca.
Analogo discorso vale per i sentieri, perché la rete
escursionistica regionale ha una dimensione di quasi 2.000 km di
sentieri. Voi capite che questo da solo può offrire necessità di
interventi all'una o all'altra categoria di lavoratori.
Un'ultima annotazione per quanto riguarda la questione degli
operai a tempo indeterminato. Per far funzionare i cantieri c'era
anche bisogno di avere una specie di colonna vertebrale fatta da
operai che erano non solo specializzati, ma anche gente che
conoscesse molto bene come organizzare una squadra; allora, tenuto
conto che tutti gli anni si procedeva a licenziamenti e a
riassunzioni, naturalmente licenziamento e assunzione per questo
tipo di operai avveniva in un lasso di tempo molto breve, cosa che
poneva un problema di ordine sindacale. Si è trovata la formula,
peraltro prevista dalla stessa legge regionale che disciplina
l'assunzione nei cantieri forestali, di fare ricorso al contratto a
tempo indeterminato, che non significa indefinito: qualcuno ha
detto che questi vengono a far parte dell'organico
dell'Amministrazione regionale, è assolutamente sbagliato! Questi
hanno un rapporto di tipo privatistico, il giorno che la Regione
non finanzia più questo settore, loro vanno a casa.
Questo meccanismo non va visto come un'occasione per fare del
favoritismo; è stata semmai un'opportunità per l'Amministrazione
regionale per legare a sé delle maestranze che le erano
assolutamente indispensabili per poter rispondere meglio a queste
necessità di intervento, tant'è vero che sovente operai con il
contratto a tempo indeterminato particolarmente bravi finiscono per
lasciare il cantiere forestale e trovare occupazioni in altri
posti.
Président
D'autres conseillers qui souhaitent intervenir
en discussion générale?
La discussion est close.
La parole à l'Assesseur à l'agriculture et aux ressources
naturelles, Perrin.
Perrin (UV)
Ringrazio innanzitutto il Consigliere Cerise
per l'illustrazione e per la parte di risposte che ha già dato.
Brevemente, vorrei ribadire che gli operai forestali non fanno
parte dell'organico della Regione. Il rapporto di lavoro è regolato
da un contratto di natura privatistica, un contratto del tutto
particolare.
Questo nostro piano è concordato anche con il sindacato e il
nostro obiettivo fondamentale in questo momento è quello di
mantenere nel limite del possibile l'occupazione.
Hanno priorità nell'assunzione tutti gli operai che hanno già
lavorato nei cantieri negli anni precedenti, quindi eventuali nuove
assunzioni sono solo ipotetiche e comunque sono fatte tramite il
collocamento con figure professionali specifiche, cioè non sono
fatte a discrezione dell'Assessore o dei funzionari
dell'Assessorato. Questo solo per sgomberare il campo da ogni
dubbio.
Per quanto riguarda il passaggio invece degli operai da tempo
determinato a tempo indeterminato, anche qui abbiamo un certo
numero di persone che sono occupate a tempo indeterminato, un
numero fisiologico proprio per mantenere la struttura, per fare nel
periodo invernale quei lavori di preparazione che servono per avere
tutto pronto per l'organizzazione dei cantieri nel momento in cui
iniziano l'attività sul territorio.
Diciamo che questi passaggi vengono fatti su richiesta, ma
tenendo conto e dell'anzianità di servizio di questi operai e delle
loro specializzazioni, quindi è chiaro che se c'è la necessità di
sostituire due bûcherons per la preparazione di tutta una serie di
attrezzature, si sostituiscono con due bûcherons. Quindi ci sono
dei criteri ben precisi e questo viene poi deliberato dalla Giunta.
Questo solo a chiarimento delle domande del Consigliere
Tibaldi.
Credo che questo programma si possa considerare minimale;
giustamente il Consigliere Cerise diceva che la manutenzione del
territorio comporterebbe la necessità di una forza lavoro molto più
cospicua che non quella di cui disponiamo, quindi il programma
risponde ad una necessità di presenza sul territorio e di
manutenzione del territorio.
All'interno di questo settore ci sono delle professionalità ben
specifiche, parlo dei bûcherons, parlo dei muratori, cioè di coloro
che intervengono nel settore della sentieristica, e quindi è vero
che i cantieri forestali hanno anche la funzione di ammortizzatore
sociale proprio per la spiegazione che dava il Consigliere Cerise,
cioè vi è tutta una serie di persone che hanno lavorato nel tempo
nei boschi e in cantieri particolarmente disagiati ma che oggi non
hanno dal punto di vista fisico le caratteristiche per poter
lavorare ancora in quei posti, pertanto li possiamo destinare a
lavorare nelle aree verdi. Questo non per squalificare il lavoro,
perché ho avuto modo, visitando i cantieri, di vedere che le nostre
squadre forestali fanno dei lavori meritevoli, eseguiti con molta
professionalità.
Per il futuro, chiaramente non credo neppure io nel conflitto di
occupazione fra gli agricoltori e le squadre forestali; sul
territorio di lavoro ce n'è davvero per tutti. Alcuni esperimenti
di appalti sono stati fatti, cioè alcuni bûcherons preparati
proprio dalle nostre squadre forestali si sono trasformati in
artigiani e appaltano dei lotti di esbosco o di tagli colturali.
Queste sono altre risorse, non sono all'interno del piano; però
dimostrano che la preparazione professionale sia servita a creare
delle professionalità che iniziano a fare in proprio i lavori delle
squadre forestali. Però bisogna anche dire che tutta una serie di
lavori particolari, tipo quelli della sentieristica, non hanno fino
ad oggi avuto delle alternative, perché non ci sono in loco delle
imprese specializzate che vadano a fare quei lavori specifici.
Manca questa professionalità e probabilmente manca anche
l'interesse delle nostre imprese ad andare a fare questo tipo di
lavoro, che pur non necessitando di grosse attrezzature,
necessitano di persone molto ben preparate.
Noi dobbiamo senz'altro anche per il futuro mantenere almeno
l'ossatura di questa organizzazione, per garantire quel minimo di
interventi sul territorio. Ciò non toglie che non si possa iniziare
a privatizzare alcuni di questi interventi, sempre che riusciamo a
creare le professionalità sul territorio, che poi pian piano
possano per certi aspetti sostituirsi al lavoro che oggi fanno le
nostre squadre forestali.
Ritengo comunque che le esigenze attuali siano soddisfatte in
modo opportuno proprio dalla presenza di queste squadre forestali.
Il Consigliere Cerise diceva che le squadre forestali hanno
garantito l'occupazione in montagna, ma la garantiscono in parte
anche oggi; i cantieri forestali sono dislocati su tutto il
territorio della Valle, infatti quasi tutti i comuni sono
interessati all'opera delle nostre squadre forestali, quindi anche
questo è un fatto importante, cioè una certa garanzia di
occupazione sul territorio.
Président
La parole au Conseiller Frassy pour déclaration
de vote.
Frassy (FI)
L'anno scorso nel commentare l'atto analogo a
quello che stiamo per votare lo avevamo definito "atto di routine",
e avevamo peraltro detto che la definizione collideva e contrastava
con la quantità di risorse finanziarie impiegate e con il
meccanismo che veniva indotto da questo tipo di assunzioni.
L'Assessore, l'anno scorso - mi dispiace di non avere i verbali
della replica dell'Assessore - aveva detto che in effetti qualcosa
andava cambiato e che si sarebbe impegnato a verificare nel corso
dell'anno che ci separava dal provvedimento che oggi riesaminiamo
se c'erano dei percorsi diversi.
Noi gli avevamo dato fiducia, l'Assessore Perrin era alla sua
prima esperienza nel settore, perciò volevamo credere che
l'Assessore quanto meno avesse verificato percorsi alternativi.
Nell'illustrazione della delibera e nella sua replica
l'Assessore Perrin non ha dato risposte agli impegni che egli
stesso aveva assunto, sollecitato dalla discussione avvenuta lo
scorso anno, ma ha avallato la coraggiosa analisi fatta dal
Consigliere Cerise. Perché coraggiosa? Perché quell'analisi è oggi
l'analisi di un Consigliere regionale, indipendentemente dal fatto
che questo Consigliere abbia rivestito in tempi passati i panni di
funzionario e di dirigente responsabile e il dirigente sappiamo
bene che è vincolato al quadro politico. Oggi come oggi il
Consigliere Cerise ha fatto delle affermazioni che hanno un peso
politico che non possiamo ignorare, perché ha tratteggiato in
maniera chiara la funzione dei cantieri forestali e la funzione nei
fatti di queste assunzioni.
Riteniamo che sia molto grave quello che è emerso, non perché lo
ha detto il Consigliere Cerise, perché poi lo ha avallato
l'Assessore Perrin e ha fatto proprie, di conseguenza, queste
affermazioni. Diventa difficile allora capire come si possa oggi
chiedere al Consiglio di votare un provvedimento che impegna
qualcosa come oltre 14 miliardi per assunzioni di 729 persone, di
cui la gran parte sono inidonee per le funzioni che dovrebbero
svolgere, nel senso che probabilmente basterebbero 300 persone per
svolgere le funzioni che finanziamo a 700 e passa persone.
Lo ha detto l'Assessore, lo ha detto Cerise, tant'è che la
motivazione delle assunzioni a tempo indeterminato è stata
giustificata con la necessità di mantenere, qualcuno ha detto la
"colonna vertebrale", l'ossatura della struttura, ossia con il
privilegiare quelle maestranze esperte. Ora quello che sta
accadendo è incredibile; in tutti gli accessi alla pubblica
amministrazione - e l'Assessore dice che queste persone non entrano
in organico, ma questo aspetto lo affrontiamo dopo - si fanno delle
prove di idoneità. Noi oggi abbiamo acclarato che per entrare in
forestale non serve l'idoneità; per entrare in forestale è
sufficiente essere stati assunti una volta, per avere diritto ad
essere assunti da qui all'eternità. Anche se poi non è sempre così
e il Consigliere Cerise ne sa qualcosa.
Allora dov'è il rispetto dei principi dell'efficienza e
dell'efficacia, ai quali deve essere improntata l'azione della
pubblica amministrazione? Per non parlare poi della trasparenza,
perché se è vero che le assunzioni sono gestite attraverso le
strutture del collocamento, è altrettanto vero che il collocamento
svolge una funzione tecnica, perché non ci venga a dire l'Assessore
che sulle assunzioni non ci sono delle interferenze, delle
gestioni, delle valutazioni che vanno al di là degli automatismi
del collocamento.
Oggi abbiamo finalmente avuto una risposta politica su come
funziona il meccanismo delle assunzioni nei cantieri forestali, ed
è un meccanismo che rifiutiamo per due motivi: perché non è
funzionale all'Amministrazione, a quell'azione di efficacia e di
efficienza che dovrebbe improntare l'azione dell'amministrazione
pubblica; perché risponde a delle logiche che, non essendo di
efficacia e di efficienza, sono logiche che nella migliore delle
ipotesi qualcuno definisce di "ammortizzatori sociali", o meglio,
noi vorremmo aggiungere, socio-politici, perché poi questa è la
conclusione dell'analisi che ne ricaviamo!
In Italia e in Europa si va a privatizzare, in Valle d'Aosta no;
qui si dice assumiamo per i cantieri forestali senza far entrare
negli organici queste persone, ma nei fatti ripercorriamo strade
note, che sono le strade del Casinò, che si dice non è una
struttura gestita in questo momento dall'Amministrazione regionale,
ha una sua personalità giuridica di diritto privato, a parole,
perché nei fatti il Casinò sappiamo come funziona e come viene
gestito. Questo vale per i forestali. Non si può sostenere che il
fatto che non siano nella pianta organica li porti al di fuori di
quella che è la logica della gestione del personale che
l'Amministrazione regionale persegue, anche perché alla fine le
finanze sono le medesime.
Dice l'Assessore che non ci sono aziende; ma come fanno ad
esserci delle aziende in questa regione che si occupano di
forestazione, quando noi assumiamo ogni anno fra i 700 e gli 800
operai forestali? Il mercato è occupato "manu militari" da queste
campagne di acquisto, che annualmente sono portate al cospetto del
Consiglio regionale.
Dirò di più, e qualcuno la prenda magari come una provocazione.
Sarebbe stato molto più serio che le 700 persone fossero state
assunte una volta per tutte. Il meccanismo della riassunzione
ciclica annuale è un meccanismo che tiene le persone appese ad un
filo, ed è il filo della politica che interferisce sulla sfera del
privato.
Avevamo espresso un giudizio negativo lo scorso anno; quest'anno
ribadiamo il giudizio negativo e riteniamo di poter promettere
all'Assessore che la discussione il prossimo anno non avverrà nei
medesimi termini, perché se l'Assessore l'anno scorso si era
impegnato a creare il presupposto di un confronto politico che
facesse trasparenza e chiarezza sui meccanismi di funzionamento dei
cantieri forestali, e se questa promessa è rimasta lettera morta,
noi ci sentiamo di poter promettere al Consiglio che prima che
questa delibera venga reiterata per l'ennesima volta porteremo
all'attenzione del Consiglio una proposta di legge che cerchi di
confrontare le posizioni politiche, perché su aspetti di questo
genere non si può continuare, di anno in anno, a recitare la
propria parte.
Siamo stufi di venire a recitare la parte di quelli che si
alzano e vengono guardati come i marziani calati nell'aula
consiliare.
Non si possono spendere 14 miliardi, sostenendo che si tratta
semplicemente di mantenere l'occupazione.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Credo che il Consigliere Frassy capisca
veramente solo ciò che vuole. Anzitutto nego che si assumano delle
persone inidonee, perché ciascuno presenta la rispettiva idoneità
al lavoro che gli viene affidato. Noi assumiamo le persone secondo
quanto prevede il contratto, e non andiamo assolutamente al di
fuori di una virgola di quello che stabilisce questo contratto.
Quindi rimando al mittente tutte le supposizioni che il Consigliere
Frassy ha fatto.
Posso condividere la sua parte finale, cioè che ci sia la
necessità di andare ad individuare delle forme diverse per
garantire meglio per certi aspetti la manutenzione del territorio.
Ma oggi abbiamo una struttura che ha dato dei risultati, ci sono
delle persone qualificate che lavorano in questa struttura e credo
che il Consigliere Cerise abbia ben spiegato qual è stato l'itinere
formativo delle squadre forestali e della loro acquisizione di
professionalità.
Quindi il discorso dell'ammortizzatore sociale chiaramente per
una parte è vero, non lo posso negare, lo abbiamo detto, però io
credo che l'opera di queste squadre specializzate sia per il
momento insostituibile.
Questo non significa che non si possano trovare delle soluzioni
che vadano verso la preparazione professionale per coloro che
potranno in prima persona assumere anche il compito del
mantenimento del territorio.
Président
Je soumets au vote la délibération:
Conseillers présents: 30
Votants: 28
Pour: 26
Contre: 2
Abstentions: 2 (Martin, Squarzino Secondina)
Le Conseil approuve.
