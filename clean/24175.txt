Classificazione
CASA DA GIOCO



Oggetto del Consiglio n. 3154 del 19 dicembre 2007 - Resoconto
OGGETTO N. 3154/XII - Interrogazione: "Mancata osservanza di
norme contenute nel disciplinare per la gestione della Casa da
gioco".
Interrogazione
Ricordato che il Disciplinare per la Gestione della Casa da
Gioco di Saint-Vincent, approvato con deliberazione del Consiglio
regionale n. 3176/XI del 14 aprile 2003 prevede, all'articolo 13,
la contabilità dettagliata ed analitica per tavolo delle mance e
che non sussiste alcuna vertenza giudiziaria che possa rinviarne
l'applicazione;
Evidenziato che, il 23 gennaio 2007, l'Assessore competente
richiedeva "di conoscere quali ragioni ostacolino ancora la conta
delle mance tavolo per tavolo previste dal Disciplinare vigente" al
Presidente della "Casinò de La Vallée S.p.A.", con attesa di un
sollecito riscontro;
Ribadito come il controllo tavolo per tavolo sia l'unico che
consenta dati sufficienti a garantire il corretto svolgimento del
gioco e, così sia garanzia ai giocatori, gli impiegati tecnici,
alla società di gestione, all'Amministrazione regionale;
i sottoscritti consiglieri regionali
Interrogano
la Giunta regionale competente per conoscere:
1) quale risposta abbia dato il Presidente del Consiglio di
Amministrazione della Casinò S.p.A. per giustificare il mancato
controllo tavolo per tavolo delle mance;
2) quali provvedimenti siano stati presi da parte della
Giunta regionale, nel caso di una risposta mancata o insufficiente,
per contestare l'inadempienza del Disciplinare da parte del
Consiglio di amministrazione della Casinò S.p.A.;
3) se abbia acquisito dei pareri legali, dall'ufficio legale
della Regione o da consulenti esterni, al fine di tutelare la
Regione dai danni che tale violazione del Disciplinare potrebbe
aver comportato all'Amministrazione regionale;
4) quali disposizioni siano state impartite ai controllori
regionali perché vigilino sui movimenti di denaro ai tavoli dei
giochi lavorati, in attuazione delle disposizioni del
Disciplinare.
F.to: Sandri - Fontana Carmela
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Non è la prima volta che il Consiglio
regionale si sofferma su questo argomento, ci sono state delle
precedenti iniziative da parte del collega Bortot e di altri
consiglieri in merito a un aspetto del disciplinare, ma avremo modo
di parlarne.
È una vicenda che parte dal 2003, ovvero dai primi mesi
dell'anno in cui è stato approvato il nuovo disciplinare, e direi
che da un certo punto di vista la situazione non è mai mutata. Già
allora in data 2 luglio 2003 l'allora amministratore delegato
scriveva al presidente della regione, avv. Louvin: "Le confermo di
aver acquisito il parere dello studio Stanchi, che da anni è il
nostro legale di fiducia in materia di lavoro e che è perfettamente
a conoscenza delle particolarità della nostra attività. Tale parere
come potrà constatare - parere che trasmetteva al Presidente - ha
in modo inequivocabile evidenziato quanto le posizioni assunte
dalle organizzazioni sindacali in relazione alla conta mance per
tavolo non siano destituite di fondamento, ma al contrario possano,
nell'eventuale prosecuzione del contenzioso già minacciato dai
dipendenti, vederci impegnati in una difficile difesa e una
probabile soccombenza, dopo aver subito presumibili azioni
sindacali e scioperi.
Ad abundantiam
e visto l'esito del
parere, ho pensato di sottoporre analoghe considerazioni in modo
seppur limitato ai soli dati sensibili e quindi solo in materia di
rispetto della privacy, all'avvocato prof. Giovanni Villani,
ordinario di diritto del lavoro presso l'Università di Torino, che
ha confermato nel parere allegato l'infondatezza delle richieste
avanzate dai dipendenti in relazione alla privacy e nel contempo ha
precisato che un'eventuale mia richiesta di parere esteso alle
ulteriori questioni poste dalle organizzazioni sindacali avrebbe
avuto una risposta sicuramente a noi sfavorevole, analoga a quella
ottenuta dal parere dell'avv. Stanchi, parere del quale, è bene
precisare, il prof. Villani non era e non è al corrente".
Termino la citazione testuale: "L'esame del parere dello studio
legale interpellato ha evidenziato che le posizioni assunte dalle
organizzazioni sindacali in relazione alla conta mance per tavolo
sono dalle stesse sostenibili in considerazione del fatto che la
conta è una procedura contrattuale da negoziare fra le parti: è in
tema di diritto che le pattuizioni specifiche del disciplinare sono
improduttive di effetti rispetto agli impiegati tecnici di gioco o
loro organismi di rappresentanza sindacale. Come si sa, l'articolo
n. 1372, comma 2 del Codice Civile, il contratto non produce
effetto rispetto ai terzi che nei casi previsti dalla legge. In
conclusione gli impiegati di gioco e i loro organismi di
rappresentanza sindacale non sono vincolati dalle previsioni in
esame del disciplinare e dal punto di vista teorico hanno ragione
di ritenere che le modalità di raccolta e di conteggio delle mance,
materia contrattualmente regolata è suscettibile di modifica solo
negozialmente da parte di soggetti legittimati".
Abbiamo avuto modo di confrontarci anche in sede di dibattito
sul disciplinare, rispetto a questo tema, tant'è che la II e la IV
Commissione in modo corretto hanno introdotto da un lato questa
esigenza, ma hanno contemperato questo discorso introducendolo nel
rispetto della normativa e della disciplina in materia di lavoro.
Quindi già tutto questo era patrimonio dell'Amministrazione
regionale nella precedente legislatura; ora abbiamo proseguito tale
attività e da questo punto di vista battiamo il passo, perché
nessun passo avanti è stato fatto nella modifica del contratto di
lavoro e bisognerà, alla luce della approvazione del nuovo
disciplinare, cercare di rimettersi al tavolo. Se vogliamo fare un
passo avanti su questo argomento, dobbiamo cercare di mantenere un
tavolo di confronto e non fare delle azioni di forza e non fare
delle azioni che possano non produrre un proficuo confronto.
Rispetto a questo, quindi, l'Amministrazione regionale, avendo
acquisito - e lo dico dando già la risposta al punto 3 - i pareri
legali forniti alla Casa da gioco e ritenuti fondati, ha continuato
ad esortare il Consiglio di amministrazione a procedere nella
trattativa, ma non essendoci un atto concreto, nulla abbiamo potuto
fare.
Rispetto alla quarta domanda, i controllori regionali hanno
proseguito nell'attività di controllo che hanno sempre effettuato e
hanno preso atto che la conta delle mance tavolo per tavolo non
veniva fatta. Quindi anche nel passato l'allora commissario dice
(ho agli atti questa risposta): "Ad oggi manteniamo l'attività di
controllo che abbiamo fatto, la legittimità delle operazioni che
sono state fatte, prendiamo atto che la conta delle mance tavolo
per tavolo non viene fatta".
Presidente
- La parola al Consigliere Sandri.
Sandri (PD)
- Chiedo la verifica del numero legale,
perché adesso è veramente una cosa indecorosa.
Presidente
- Collega Segretario, può procedere
all'appello nominale?
Procedutosi all'appello nominale dei Consiglieri da parte del
Consigliere Segretario Maquignaz, constatato che sono presenti 23
Consiglieri su 35, il Presidente dichiara valida la seduta ed
invita il Consiglio a continuare la trattazione
dell'oggetto.
Presidente
- Con 23 presenti possiamo proseguire i
lavori. La parola al Consigliere Sandri.
Sandri (PD)
- Ringrazio l'Assessore per la risposta che
ha voluto darci a questa interrogazione, soprattutto per la parte
che riguarda i pareri legali che ha letto in aula e di cui le
chiederei copia, perché sono molto importanti.
Condividiamo con lui la necessità su questo tema di trovare una
soluzione positiva, ragionata, e credo che sia i sindacati che la
"Casinò Spa", se il disciplinare verrà approvato nel testo che è
stato licenziato dalla commissione, troveranno sicuramente un
segnale positivo in questo senso, perché alla dizione controllo
mance per gioco e per tavolo sono state associate le parole:
compatibilmente con la normativa del lavoro. Credo che questo sia
un segnale di attenzione nei confronti della componente sindacale
della "Casinò Spa", che il Consiglio regionale ha voluto fare.
D'altra parte adesso ci aspettiamo un gesto di disponibilità e
di collaborazione da parte sia dei sindacati che da parte
dell'amministrazione della società che gestisce la Casa da gioco,
perché credo che questo sia un tema estremamente importante, per
cui occorre trovare il modo per arrivare a un controllo da parte
dell'Amministrazione regionale su queste mance, perché sono una
entrata non solo per il personale, ma anche per l'Amministrazione
regionale direttamente o indirettamente attraverso la Casa da
gioco. Credo, pertanto, che sia importante che ci sia chiarezza su
tutti i punti: la Casa da gioco è di per sé una struttura molto
delicata e molto sensibile dal punto di vista della correttezza, e
credo che ci sia la necessità che il Casinò diventi un casinò di
vetro, dove tutte le procedure siano chiarificate. Non è un caso
che nel disciplinare stesso ci siano una serie di norme che
prevedono, a seconda del tipo di gioco, le percentuali massime di
incidenza delle mance sugli introiti, al di là delle quali scatta
una norma di allerta. Vuol dire che le mance non sono un
divertissement
, ma sono una cosa molto delicata ed
importante.
Da questo punto di vista credo che si possa ipotizzare un
percorso a due vie: abbiamo preso la strada della collaborazione e
del confronto per arrivare a una soluzione, ma questa non può
essere una via a tempo indeterminato che riporterà altri 5-10 anni
in cui questo conteggio deve essere fatto. Ci si deve dare una
scadenza abbastanza a breve termine nell'arco di qualche mese, dopo
di che bisogna essere pronti a intraprendere un'altra via, cioè chi
non fa rispettare il disciplinare deve essere redarguito e
sottratto alle responsabilità che gli sono state conferite. Non è
possibile che nella Casa da gioco su questo tema ci sia una volontà
di nascondere i dati al Consiglio regionale, perché questo suscita
delle perplessità, per non dire dei sospetti, sulla totale
correttezza di quel tipo di conteggio solo per gioco. Da questo
punto di vista credo che i controllori regionali debbano e possano
avere un ruolo assolutamente fondamentale, cioè quella di
assicurare comunque nel momento della chiusura dei tavoli una
valutazione per quanto riguarda anche l'incidenza delle mance:
attraverso procedure, che loro sicuramente possono mettere in atto,
poter dare comunque all'Amministrazione regionale una valutazione
di qualità dei dati raccolti per gioco. Credo che questo si possa
fare, c'è un addetto a questo, credo che insieme con le
associazioni sindacali qualcosa in questo senso si possa costruire
da adesso.
Rimane un ultimo dato importante: capire poi come l'Assessorato
difende gli interessi della Regione. Nel giro di qualche mese
l'Assessore si dovrebbe impegnare, e io glielo richiedo formalmente
prima della scadenza della legislatura, a un richiamo formale su
questo tema con gli amministratori.
