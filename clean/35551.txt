Classificazione
AMBIENTE
Flora e fauna



Oggetto del Consiglio n. 51 del 24 luglio 2013 - Resoconto
OGGETTO N. 51/XIV - Interpellanza: "Iniziative per una
riduzione significativa della popolazione di cinghiali presenti sul
territorio regionale".
Presidente -
Per l'illustrazione, la parola al collega
Ferrero.
Ferrero (M5S)
- Grazie Presidente.
Beh, abbiamo ricevuto diverse segnalazioni e ci siamo resi conto
personalmente dei danni che di recente sono stati causati dai
cinghiali, soprattutto in alcune zone della Bassa Valle, in
particolare i danni hanno interessato gli alpeggi ed i pascoli in
alta quota. Sono danni gravissimi, alle volte si tratta di ettari
ed ettari di pascoli che sono stati quasi arati dai cinghiali.
Questo ha causato agli agricoltori un problema gravissimo perché,
come ben sappiamo, per il ripristino dei terreni montani, i
contributi che vengono erogati dalla Regione sono comunque
insufficienti e sono erogati posteriormente al danno che è stato
effettuato dagli animali. Questo per danni di grande entità crea un
grande problema alle aziende agricole che non possono reperire i
fondi presso le banche, perché sappiamo bene qual è il problema
attuale del sistema bancario.
C'è poi un'altra questione, che è la presenza dei cinghiali in
frazioni anche vicine di Aosta, sono stati segnalati e hanno
addirittura causato dei danni nella collina di Aosta: parliamo di
Signayes, di Entrebin, e alle volte hanno ovviamente causato anche
dei problemi addirittura alle persone che si aggiravano
tranquillamente passeggiando.
Vediamo che a partire dal 2002 sono stati approvati dei
programmi di controllo della popolazione dei cinghiali presente in
Valle d'Aosta. Dal 2002, sono passati un po' di anni, sono passati
oltre 10 anni, se andiamo a vedere il numero degli animali che sono
presenti, stimati sul territorio, vediamo che la situazione è
peggiorata tantissimo. Sono stati spesi dei soldi, non sono stati
ottenuti dei risultati, di recente sappiamo che già quest'anno si è
rivisto il piano delle iniziative per limitare la popolazione dei
cinghiali, però risultati non ne vediamo ancora. Non siamo per,
diciamo, sterminare i cinghiali, ma ovviamente ci sono dei sistemi
di contenimento anche nelle aree protette tramite trappole, recinti
elettrificati, ci sono tutta una serie di sistemi incruenti che
possono essere utilizzati anche dove normalmente non si può
effettuare la caccia. Finora quindi soldi spesi inutilmente e
energie spese parimenti inutilmente.
Vorremmo avere delle garanzie sul fatto che in un prossimo
futuro l'Amministrazione regionale adotti dei provvedimenti che
siano veramente efficaci e, nel caso in cui i danni ammontino ad
una, diciamo, percentuale che potrebbe essere ad un montante sopra
i 30 mila euro, che non si aspetti ad indennizzare l'agricoltore
dopo la realizzazione dei lavori, ma si possa prevedere un anticipo
delle somme in maniera tale da consentire l'inizio dei lavori con
un sostegno. Sappiamo bene che si innesta sulla questione poi il
problema del
de minimis
, vengono considerati dei contributi
che vanno, diciamo, a sommarsi a quanto eventualmente già l'azienda
agricola ha percepito, però veramente qui ci vuole un intervento
che sia immediato e che sia risolutivo.
Président -
Pour la réponse, la parole à l'Assesseur
Testolin.
Testolin (UV) -
In merito all'interpellanza in oggetto,
fornisco le seguenti informazioni. La specie cinghiale è ormai una
componente faunistica stabile sul territorio regionale, la
popolazione presente in Valle d'Aosta deriva verosimilmente da
soggetti spontaneamente irradiatisi dalla Savoia e, in epoca più
recente, dal confinante Piemonte. La crescita della popolazione è
dovuta principalmente al ritorno del bosco in zone precedentemente
utilizzate per l'agricoltura e al diverso uso del territorio da
parte dell'uomo, con lo spopolamento delle aree di media montagna.
Da segnalare inoltre la probabile introduzione negli anni passati
di cinghiali a fini venatori. Attualmente i cinghiali presenti in
Valle d'Aosta possono considerarsi tutti animali selvatici, la
popolazione regionale non risulta essere sostenuta da rilasci in
natura e si ritiene che il numero di cinghiali da una decina di
anni a questa parte sia costante, con fluttuazioni essenzialmente
dovute alla maggiore o minore presenza di cibo in natura. Non si
conosce il numero effettivo dei cinghiali presenti sul territorio a
causa delle difficoltà di realizzare censimenti attendibili,
tenendo conto dei dati degli abbattimenti degli ultimi anni, circa
600 in media all'anno, possiamo ritenere che il numero dei
cinghiali sul territorio valdostano sia intorno al migliaio.
La specie di cinghiale in Valle d'Aosta ha colonizzato ormai
aree che non gli sono proprie, quali terreni agrari e coltivi, come
giustamente affermato dal collega Ferrero, fino a quote che
superano effettivamente i 2.000 mila metri, arrecando di
conseguenza danni alle produzioni agricole e ai pascoli di alta
montagna. I danni riguardano circa l'80 percento dei comuni
valdostani e sono concentrati effettivamente soprattutto nella
Bassa Valle. La ripartizione percentuale degli eventi di danno per
le diverse tipologie colturali mostra una netta prevalenza per i
prati da pascolo e da sfalcio che insieme subiscono quasi l'80
percento dei danni registrati.
Per far fronte ai danni provocati dalla specie, la Regione ha da
sempre posto in essere una strategia a triplice azione: il
contenimento della specie, così come richiesto nell'interpellanza,
con la sua massima riduzione soprattutto nelle aree agricole e
negli ambienti faunistici di pregio, il risarcimento dei danni e ha
cercato anche di incentivare la protezione delle colture e dei
terreni.
Per quanto concerne la risposta puntuale al primo quesito, si
evidenzia che il prelievo del cinghiale è disciplinato dalla legge
statale 157 del 1992, e dalla legge regionale 64 del 1994. La
normativa nazionale fissa modalità e periodi temporali cui devono
attenersi le Regioni senza possibilità di programmare azioni e
tempi differenti rispetto a quanto già attuato in questi anni, nel
senso che la Regione ha già adottato delle misure suppletive
rispetto a quanto previsto dalla legge nazionale. Per quanto
attiene al prelievo venatorio in Valle d'Aosta, esso è esercitato
in maniera individuale da metà settembre a novembre, in base ad uno
specifico piano di prelievo selettivo, e in battuta da dicembre a
gennaio, all'interno di specifici settori, ed effettuato da squadre
designate dal Comitato regionale per la gestione venatoria. Nel
restante periodo dell'anno, fuori dal periodo venatorio, la specie
è inoltre soggetta ad attività di controllo condotte da parte del
Corpo forestale della Valle d'Aosta e da cacciatori esperti. Dal
2002 tra caccia e controllo sono stati prelevati, come dicevo
prima, in media 600 esemplari all'anno, di cui 400-500 con
l'attività di caccia e 100-150 indicativamente all'anno per
attività di controllo, con un massimo di 1.203 animali nel 2003 e
un minimo di 489 esemplari nel 2009, lo scorso anno sono stati
abbattuti circa 780 esemplari. L'attuale prelievo della specie
cinghiale utilizza al massimo le possibilità offerte dalla legge.
Non è possibile far praticare ai cacciatori l'esercizio venatorio
in autonomia per tutto l'anno. La normativa infatti pone delle
limitazioni in tal senso a protezione della restante fauna
selvatica da una parte, dell'ambiente naturale e soprattutto della
pubblica sicurezza in relazione alle altre attività antropiche che
interessano il territorio; di fatto, però, con l'attività di caccia
e quella di controllo la specie cinghiale è comunque già soggetta a
prelievo durante tutto l'anno.
Per quanto concerne il secondo punto, l'ammontare dei
risarcimenti erogati dalla Regione per i danni alle colture e ai
terreni agricoli causati dalla specie cinghiale dal 2004 a oggi è
di poco superiore ai 700 mila euro, per un valore medio annuo
intorno agli 80 mila euro. È vero che non tutti i danni sono
segnalati e conseguentemente indennizzati e si ha ragione di
ritenere che tale frazione non sia preponderante e quindi le cifre
illustrate sono sufficientemente rappresentative della portata
economica del problema a livello regionale. Fino al 2011 il valore
dell'indennizzo copriva il 100 percento del danno subito,
comprensivo della perdita di produzione e degli eventuali costi di
ripristino; a seguito della
spending review
, dal 2012 la
quota di indennizzo è ovviamente scesa anche per questo tipo di
rimborso al 90 percento. Occorre precisare che tale tipologia di
aiuto alle imprese agricole non è riconosciuta dalla CE e quindi
può essere erogata solo, giustamente come è stato sottolineato da
Ferrero, in regime di
de minimis
, con il massimo di 7.500
euro nei tre anni a soggetto richiedente. In media le domande di
risarcimento si aggirano sulle 80 all'anno per un danno medio per
domanda attorno ai mille euro. Le domande che hanno superato i
5.000 euro, come da richiesta nell'interpellanza, sono state una
nel 2011 e sei nel 2012.
La norma regionale prevede l'indennizzo per i lavori di
ripristino, che è erogato a lavori eseguiti dopo l'accertamento
degli stessi da parte della stazione forestale
competente...ovviamente, trattandosi di somme di denaro pubblico,
non si ritiene possibile erogare parte dell'indennizzo prima
dell'esecuzione dei lavori stessi. Infine, considerati i tempi e le
modalità per i lavori di ripristino, ragionevolmente effettuati in
una sola volta e su tutta l'area danneggiata, non si ritiene di
dover ipotizzare procedure specifiche di erogazione dell'indennizzo
secondo stati di avanzamento.
Al di là di queste considerazioni puntuali su quello che è stato
richiesto, mi rendo conto che la problematica è di estrema
attualità e ho già cercato personalmente di informarmi in merito a
quelle che sono le situazioni reali sul territorio, o per valutare
assieme ai dirigenti se vi siano delle strategie ulteriori da poter
applicare, quindi anche a questo penso di dedicare la massima
attenzione. Grazie.
Président
- Pour la réplique, la parole au collègue
Ferrero.
Ferrero (M5S)
- Grazie Presidente.
Beh, è ovvio che ci sono dei paletti come quello del
de
minimis
che limitano molto l'azione che può essere fatta
posteriormente ai danni. Bisogna intensificare quella che è
l'attività di controllo, perché il cinghiale non fa parte della
fauna autoctona, quindi c'è anche un danno alla fauna che è la
fauna tipica della Regione Valle d'Aosta e poi ovviamente...certo,
non si possono corrispondere in base agli stati di
avanzamento...però questo è un grosso problema, ecco, perché
bisogna trovare, diciamo, dei sistemi alternativi per intensificare
le verifiche. Sappiamo bene che una parte dei cinghiali è
inserita...l'emigrazione dei cinghiali dalle regioni
vicine...insomma sappiamo che l'incidenza è minima, sappiamo che i
cinghiali arrivano in Valle d'Aosta perché vengono inseriti da
qualcuno li scarica da automezzi e li pone all'interno dei nostri
boschi. Ovviamente qui c'è una carenza di controllo, controllo che
deve essere intensificato da parte del Corpo forestale valdostano
e, da questo punto di vista, è ovvio che l'input che deve venire
dalla Giunta regionale è quello di intensificare questo tipo di
controllo. Noi non vogliamo fare la strage dei cinghiali, come ho
detto, ci sono dei sistemi alternativi di cattura che non
necessariamente fanno ricorrere all'abbattimento, si possono
studiare anche questi sistemi, basta andare a vedere quello che
succede in Toscana o in altre regioni...devono convivere, stanno
convivendo da anni, da decenni con questi fenomeni e riescono
comunque a limitarli, quindi non vedo come mai da noi sia
impossibile ottenere dei risultati dopo ben 12 anni di interventi e
dopo la marea di soldi che sono stati spesi. Grazie.
Président
- Point 35 à l'ordre du jour.
