Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1672 del 19 dicembre 1990 - Resoconto
OGGETTO N. 1672/IX - Riduzione del transito dei TIR in Valle
d’Aosta e opposizione all’ipotesi di
raddoppio del tunnel del Monte Bianco.
(Interpellanza)
Presidente - Do lettura dell’interpellanza
presentata dal Consigliere Riccarand:
Interpellanza
Ricordata la deliberazione n. 1403 del 13 luglio 1990 con cui il
Consiglio regionale ha espresso un parere nettamente negativo sulle
ipotesi di raddoppio del tunnel stradale del Monte Bianco ed ha
impegnato la Giunta regionale a verificare, entro la fine
dell’anno, le iniziative da assumere per ridurre il
transito dei TIR attraverso la nostra Regione;
Ricordato che negli scorsi mesi il Consiglio regionale,
raccogliendo le preoccupazioni dei firmatari di una petizione
popolare, ha nuovamente ribadito la necessità di una riduzione del
transito dei TIR;
Appreso che, nonostante le deliberazioni del Consiglio II
regionale, proseguono studi ed incontri per un raddoppio stradale
del Monte Bianco ed è previsto un incontro su tale argomento a
Chamonix di tutti di sindaci della Valdigne a metà dicembre;
Rilevato che nello scorso mese di ottobre il livello di transito
dei TIR ha battuto ogni record, con 81.946 camions che hanno
attraversato il tunnel del Monte Bianco;
Evidenziato, infine, che siamo ormai giunti alla fine del 1990
ed occorre fare il punto sulle iniziative decise;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) quali decisioni concrete sono state assunte per ottenere, nel
corso del 1991, una riduzione del transito dei TIR attraverso la
Valle d’Aosta;
2) in che modo la Giunta regionale ha esplicitato, in tutte le
sedi opportune ed anche in occasione dell’incontro
di Chamonix citato in premessa, la contrarietà del Consiglio
regionale al raddoppio del Tunnel Stradale del Monte Bianco;
3) in che modo si intende utilizzare l’occasione
della Circolare sul trasporto delle merci, che il Presidente della
Giunta regionale deve emanare a fine anno e per tutto il 1991, per
ottenere la riduzione del transito dei TIR.
Presidente -
Ha chiesto di illustrare
l’interpellanza il Consigliere Riccarand, ne ha
facoltà.
Riccarand (VA)
- Questa interpellanza affronta una
questione più volte dibattuta dal Consiglio, il problema del sempre
più intenso traffico di TIR attraverso la Valle
d’Aosta e la necessità di ridurlo, e il problema
dell’ipotesi di un raddoppio stradale del tunnel del
Monte Bianco. Il Consiglio regionale si è già espresso in modo
molto chiaro su questi due problemi; con la deliberazione del 13
luglio 1990 n. 1403 il Consiglio regionale
"esprime netta e
ferma opposizione a progetti di raddoppio stradale del tunnel del
Monte Bianco"
e con la stessa deliberazione ha impegnato la
Giunta regionale a verificare entro fine anno la possibilità di
iniziative per ridurre il transito dei TIR attraverso la nostra
Regione. Successivamente l’8 novembre 1990, con
deliberazione n. 1551, il Consiglio regionale, recependo una
petizione sottoscritta da 5330 cittadini, si è nuovamente espresso
in modo negativo sul raddoppio stradale del tunnel del Monte Bianco
ed ha impegnato la Giunta regionale ad assumere concreti
provvedimenti perchè si realizzi una inversione di tendenza
rispetto al costante incremento del traffico dei TIR.
Queste sono le decisioni del Consiglio regionale e gli impegni
che erano stati assunti, rispetto ai quali era stato chiesto alla
Giunta di arrivare con delle proposte concrete entro la fine
dell’anno, e siamo arrivati al momento in cui si
tratta di verificare quali iniziative concrete si intendono
assumere.
Nel frattempo c’è da rilevare che
l’evoluzione del traffico non è andata sicuramente
nelle intenzioni auspicate finora dal Consiglio; per quanto
riguarda il traffico dei TIR è stato superato nel corso del mese di
ottobre ogni record di passaggio di camion nel tunnel del Monte
Bianco da quando esiste il traforo, sono transitati cioè 81.946
camions pari ad una media giornaliera di 2643 camion, comprese
anche le domeniche; se escludiamo le domeniche, arriviamo ad una
media giornaliera di 3000 camion e ci sono stati dei giorni,
esattamente 4 giorni, in cui è stato superato un traffico di 4000
camion: 4096, 4140, 4234 e il 23 ottobre sono transitati attraverso
il tunnel 4239 TIR, che costituiscono un nuovo record assoluto.
Quindi siamo ancora in una fase di espansione di questo traffico
con tutte le conseguenze negative che comporta; pertanto siamo in
attesa di sapere cosa si intende fare rispetto a questa situazione
anche per rispettare quella che era una decisione del
Consiglio.
Per quanto riguarda il raddoppio stradale del tunnel del Monte
Bianco si è svolto proprio ieri un incontro a Chamonix, promosso
dalla società francese del Traforo del Monte Bianco, a cui hanno
partecipato tutti gli amministratori dei comuni della Valle di
Chamonix fino a Le Faillet, e gli amministratori comunali della
Valdigne per la Valle d’Aosta, nel corso del quale
sono stati presentati tre progetti di raddoppio stradale del tunnel
del Monte Bianco, ognuno dei quali portava una serie di varianti
per un insieme di una dozzina di opzioni concernenti diverse
soluzioni stradali.
In questo incontro la posizione di tutti gli amministratori
comunali della valle di Chamonix è stata di netta contrarietà
rispetto a questa ipotesi, con una ferma richiesta di un
collegamento ferroviario fra Le Faillet e Pré-Saint-Didier; rimane
però il fatto grave che questi progetti vengono riproposti,
affinati, ritirati fuori in tutte le circostanze.
Da qui l’interpellanza per capire cosa intende
fare di concreto a questo punto la Giunta regionale rispetto alla
questione del traffico dei TIR e rispetto agli strumenti
individuati in questi mesi per poi arrivare ad una concreta
riduzione del traffico, in che modo si intende stoppare questa
continua pressione rispetto ad una nuova ipotesi di tunnel stradale
del Monte Bianco, e invece si intende caldeggiare o prendere in
esame seriamente e finalmente queste opzioni di collegamento
ferroviario con la Savoia e con l’Alta Savoia, che
sono viste con molto favore dalla parte francese, e su cui dovremmo
riuscire a chinarci con molta attenzione e molta serietà.
Presidente -
Ha chiesto di parlare
l’Assessore all’Industria, Commercio,
Artigianato e Trasporti Fosson, ne ha facoltà.
Fosson (DC)
- Cercherò di dare una risposta precisa alle
tre domande del Consigliere Riccarand, prendendo atto delle
premesse circostanziate che il Consigliere ha esposto.
La verifica richiesta dal Consiglio regionale circa
l’esistenza di condizioni atte a permettere una
riduzione dei transiti dei TIR attraverso la Valle
d’Aosta, che doveva effettuarsi entro la fine del
corrente anno, è avvenuta e i risultati della stessa sono:
1) un disegno di legge regionale concernente provvedimenti sul
transito dei veicoli nel rispetto della sanità e della sicurezza,
che prevede fra l’altro convenzioni con le grandi
aziende di trasporto, incentivi e iniziative per
l’introduzione di dispositivi antiinquinanti e la
desaturazione del traffico sul percorso valdostano. Il disegno di
legge sarà presentato nella Giunta regionale di dopo domani e di
conseguenza verrà presentato alle commissioni consiliari competenti
e al Consiglio secondo i tempi che sono previsti dal regolamento
consiliare;
2) un’iniziativa per ottenere
l’esame a livello comunitario del problema del
transito internazionale in Valle d’Aosta, che sarà
esplicitata sempre a gennaio, previa intesa con il competente
ministero (sono in corso le procedure per l’intesa)
poichè si tratta di una iniziativa di carattere internazionale;
3) un programma operativo di confronto e di cooperazione fra
autorità di confine.
L’insieme delle iniziative sarà portato a
conoscenza sia della commissione consiliare competente, sia della
pubblica opinione entro le prossime settimane.
Le trattative con le autorità frontaliere per la disciplina dei
passaggi dei TIR sono tuttora in corso, così come le altre
iniziative per trovare alternative a breve termine e naturalmente a
termine più lungo, come ad esempio le convenzioni ferroviarie e i
progetti di collegamento ferroviari ad alta velocità che sono già
noti a questo Consiglio e che anzi costituiranno oggetto di una
mozione presentata a questo Consiglio per un collegamento
ferroviario fra la Valdigne e la Savoia.
Per quello che riguarda la seconda richiesta del Consigliere
Riccarand, devo dire che la contrarietà del Consiglio regionale al
raddoppio del tunnel stradale del Monte Bianco è stata esplicitata
da parte della Regione coerentemente in tutte le sedi possibili,
soprattutto al Ministero dei Trasporti con una nota che è stata
consegnata dal Presidente della Giunta in un incontro con il
Ministro Bernini il 4 ottobre 1990. La nota comprendeva una serie
di temi riguardanti i trasporti in Valle d’Aosta,
ivi compreso il collegamento Santhia-Ivrea-Aosta-Martigny, e fra i
suoi punti conteneva appunto la presa di posizione da parte del
Consiglio regionale contraria al raddoppio del traforo.
Per quanto riguarda la terza domanda del Consigliere Riccarand
il calendario annuale dei divieti di circolazione, che viene
emanato alla fine di ogni anno dal Ministro dei Lavori Pubblici,
viene attuato dal Presidente della Giunta regionale mediante un
decreto ai sensi dell’articolo 3, primo comma, del
DPR 393/1959 che è il testo unico delle norme sulla circolazione
stradale. Tale norma stabilisce che il prefetto deve conformarsi
alle direttive del Ministro dei Lavori Pubblici, pertanto si tratta
di applicare nel territorio valdostano le direttive prescritte del
Ministro, senza nulla aggiungervi o togliervi.
Per la riduzione del transito dei TIR possono adottarsi deroghe
o modifiche, ma soltanto per motivi contingenti e non di carattere
ordinario e generale, e comunque le deroghe devono formare oggetto
di preventivi accordi con il Ministro competente. In questo senso
le nostre esigenze sono ampiamente sostenute presso il Ministero,
ma non si è ancora trovata una soluzione adeguata perchè ostano le
norme comunitarie in materia di libera circolazione fra gli stati
della comunità.
Presidente -
Ha chiesto di parlare il Consigliere
Riccarand, ne ha facoltà.
Riccarand (VA)
- Non sono assolutamente soddisfatto della
risposta della Giunta regionale perchè le proposte che vengono
formulate sono molto generiche e agli effetti pratici non sono in
grado di incidere così come vengono formulate. Sono trascorsi sei
mesi da quando il Consiglio regionale ha approvato una
deliberazione con cui impegnava la Giunta a presentare delle
proposte concrete, ma queste proposte sono del tutto vaghe.
Verificheremo anche nel concreto quali disposizioni contiene questo
disegno di legge, ma non capisco bene come con questo disegno di
legge si possa riuscire ad ottenere questo dato, che è la riduzione
del transito dei TIR. Lo verificheremo nel dettaglio, ma da come è
stato esposto mi sembra una cosa molto vaga e indeterminata e non
utile a questo scopo.
Soprattutto non ho sentito nessuna indicazione rispetto agli
strumenti primi che devono essere adottati ai fini di una politica
di riduzione del transito. Abbiamo uno strumento che è il più
efficace e il più semplice da adottare e il meno traumatico di
tutti ed è quello della politica tariffaria al tunnel del Monte
Bianco, ovvero delle tariffe che vengono applicate, e non dico
neanche delle tariffe ma delle agevolazioni che attualmente vengono
date ai TIR perchè passino pagando di meno al tunnel del Monte
Bianco. Oggi infatti le società di TIR più passano attraverso il
tunnel e meno pagano, in quanto hanno una serie di agevolazioni,
compreso il cosidetto premio di fedeltà, dato anche in accordo con
l’Autoporto di Aosta, per cui le compagnie di TIR
hanno non solo tariffe di abbonamento già scontate ma hanno un
premio ulteriore più alto è il numero di passaggi che
effettuano.
Capisco che nella logica aziendale della società del Traforo del
Monte Bianco questo possa andare bene, però dal punto di vista dei
nostri obiettivi che sono quelli di andare a ridurre il transito,
quello è il primo punto su cui intervenire, tanto più che non è una
cosa difficile abolire un premio. Quindi
l’intervento sulle politiche tariffarie attuate al
tunnel del Monte Bianco è il primo intervento che mi aspettavo
venisse indicato, ma su questo vedo che non c’è
niente.
Per quanto riguarda la questione del decreto che il Presidente
deve fare a fine anno per tutto il 1991 sui giorni vietati al
transito, è vero che qui c’è una circolare del
Ministro dei Lavori Pubblici a cui bisogna attenersi, però esiste
una competenza dei prefetti, in particolare del prefetto della
Valle d’Aosta che è anche presidente della giunta,
di adeguare questa circolare a delle esigenze particolari che
possono essere presenti sul territorio.
Allora, certamente abbiamo un problema particolare in Valle
d’Aosta, certamente abbiamo un afflusso turistico la
domenica e nei giorni prefestivi che va ad ostacolarsi con il
traffico dei TIR, per cui una proposta di estendere il divieto non
solo a poche ore della giornata di domenica ma ad esempio al giorno
prefestivo è una proposta realistica, che va incontro alle nostre
esigenze reali. Quindi è una proposta che va introdotta con forza
in una circolare di questo tipo. Ci saranno opposizioni, certo, ma
se si vogliono fare degli interventi innovativi bisogna anche avere
la volontà di andare ad uno scontro su queste cose, perchè non si
potrà affrontare seriamente questo problema ed ottenere dei
risultati se non c’è una volontà di andare ad
incidere. Il governo austriaco non ha certo pubblicato un articolo
su un giornale per annunciare che intendeva fare una politica di
restrizione; ha messo in moto coerentemente un meccanismo che ha
portato a dei blocchi, a degli scontri, a delle tensioni
internazionali, però sta andando avanti per la sua strada, che è
poi una scelta di civiltà, che consiste nel dire meno TIR sulle
strade e più trasporto merci sulla ferrovia. Quella stessa scelta
che viene indicata adesso con pubblicità su tutte le pagine dei
giornali con grandi titoli da parte delle ferrovie dello stato.
Ma allora se tutti siamo d’accordo su questa
scelta che va fatta, pratichiamola. Il traffico di TIR attraverso
la Valle d’Aosta è ormai diventato il traffico più
intenso di una vallata alpina, perchè siamo ai livelli del Tirolo
austriaco; essi hanno aperto una grande battaglia internazionale
rischiando anche di non poter entrare nella comunità europea a
causa delle loro posizioni sui TIR perchè avevano un traffico di
4-5000 TIR al giorno, su autostrada fra l’altro, e
noi che abbiamo un traffico di 4000 e oltre TIR al giorno su strada
statale non assumiamo nessun provvedimento?
Devo dichiarare una completa insoddisfazione rispetto alla
risposta data dalla Giunta e credo anche che qui ci troviamo di
fronte ad una questione su cui non possiamo girare molto intorno,
perchè tutte le forze politiche sono chiamate a rispondere rispetto
a delle decisioni prese in Consiglio. Il Consiglio ha dato un
preciso impegno alla Giunta e l’esecutivo deve
studiare dei meccanismi che siano efficaci. A me sembra che questi
sei mesi siano passati invano; anzi, non sono passati invano perchè
il traffico è aumentato ma gli strumenti per intervenire non solo
non sono proposti oggi al Consiglio ma non sono neanche vagamente
individuati. Quindi ribadisco un giudizio completamente negativo su
questa risposta.
***
