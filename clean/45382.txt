Classificazione
ASSISTENZA SOCIALE
SPORT E TEMPO LIBERO
Manifestazioni sportive



Oggetto del Consiglio n. 2136 del 12 gennaio 2023 - Resoconto
OGGETTO N. 2136/XVI - Interrogazione: "Destinazione delle
derrate alimentari acquistate per i partecipanti alla Coppa del
Mondo di Sci a seguito dell'annullamento della gara.".
Bertin (Presidente) -
Punto n. 15. Risponde l'assessore
Jean-Pierre Guichardaz.
Guichardaz J. (FP-PD) -
Come precisato nella risposta
alla vostra precedente interpellanza, la fondazione per la
formazione professionale turistica non è stata incaricata del
servizio di ristorazione per l'evento Coppa del Mondo, bensì il
Café Quinson di Agostino Buillas. Come già ricordato, il
proprietario dei pasti è a tutti gli effetti il comitato
organizzatore della Coppa del Mondo che ha stipulato un contratto
proprio con lo chef Buillas. La fondazione ha collaborato alla
realizzazione dei piatti previsti e si è occupata, dopo
l'annullamento dell'evento, di concerto con lo chef Buillas e il
comitato organizzatore della Coppa del Mondo, di trovare una
destinazione che potesse soddisfare i seguenti requisiti. Uno,
evitare qualunque tipo di spreco; si ricorda che una parte delle
preparazioni non sono finite ma necessitano di un intervento da
parte di una équipe che possa rigenerarle e comporle per la
consumazione finale. Due, donarle a un ente che possa assicurare
una distribuzione equa e condivisa dei pasti. Tre, non limitarsi al
soddisfacimento della necessità di nutrirsi, ma aumentare le
possibilità di generare solidarietà da un evento annullato. Sono
state dunque previste alcune soluzioni, è stata individuata la
Fondazione comunitaria della Valle d'Aosta come ente atto a
prendere in carico la complessiva organizzazione della destinazione
degli alimenti, in collaborazione con una pluralità di soggetti
pubblici e privati.
In primo luogo è prevista l'organizzazione di cene di
beneficenza volte alla raccolta dei fondi. La prima di queste cene
si terrà il 18 gennaio 2023 alle ore 20:00 presso la scuola
alberghiera di Châtillon e proporrà un menu di alta cucina, creato
proprio dai cuochi Agostino Buillas e Alfio Fascendini,
appositamente per la ristorazione dell'area vip della Coppa del
Mondo di sci alpino.
Le cene di solidarietà fanno parte di un progetto che è stato
denominato "La Coppa del Mondo della solidarietà" e i proventi
verranno destinati a progetti di natura solidaristica, ovvero
attività di interesse generale definite ai sensi dell'articolo 5
del codice del terzo settore. L'obiettivo manifestato dalla
Fondazione comunitaria è che la Coppa del Mondo della solidarietà,
da occasione estemporanea, possa diventare poi un appuntamento
ricorrente di riflessione, di solidarietà e promozione del dono,
nonché riflettere sull'importanza del cibo e delle reti di
volontariato per la promozione dei beni comuni. Per prenotare la
cena e sostenere il progetto sarà possibile effettuare le proprie
donazioni con bonifico sul conto corrente intestato alla Fondazione
comunitaria della Valle d'Aosta.
Per gli studenti della scuola, così come sarebbe stato se la
Coppa del Mondo si fosse svolta e così come è avvenuto nelle altre
gare di coppa del mondo svoltesi in Valle d'Aosta, sarà l'occasione
di vivere un'esperienza didattica che permetterà loro, in cucina di
vedere concluse le preparazioni iniziate con gli chef con la
finitura dei piatti, in sala di occuparsi del servizio al tavolo.
In questo modo verrà dunque completato il processo di apprendimento
che era alla base della disponibilità della scuola a partecipare
all'evento.
Sarà anche l'occasione per trattare i temi legati allo spreco
alimentare, alle forme di solidarietà, al saper trarre un
insegnamento positivo anche da un annullamento. Ricordo infatti che
il fatto di vedere annullata la prenotazione di una camera di
albergo, di un tavolo al ristorante, di un pranzo per un
matrimonio, di un evento importante, e dover trovare delle
soluzioni, fa proprio parte della gestione normale delle attività
in ambito ristorativo, alberghiero e di organizzazione degli
eventi. L'annullamento ha dato dunque la possibilità alla scuola di
trattare quest'aspetto, consentendo di raccontare il dietro le
quinte della Coppa del Mondo e permettendo di puntare i riflettori
sull'école hôteliére, portando alla realizzazione, come avrà potuto
verificare, di servizi televisivi apparsi su testate come
Rainews24
,
Studio Aperto
,
Media Infinity
e di
articoli su riviste come
Il Corriere
,
Sciare
Magazine
,
Italia a tavola
, solo per citarne
alcune.
La seconda destinazione di una parte consistente delle derrate
alimentari riguarda la loro diretta allocazione a favore delle
mense solidali, quali quelle gestite dalla Fondazione Caritas e
dalla Associazione Jole Castiglioni legata alla parrocchia di
Saint-Vincent.
Infine, una terza destinazione più residuale concerne la
distribuzione di parte del cibo a favore degli ospiti di comunità
residenziali per minori e donne vittime di violenza domestica e
persone con disabilità, al fine di regalare loro qualche momento in
più di spensieratezza.
L'invito che rivolgo, approfittando di questa risposta, a voi
colleghe e a tutti i colleghi, è di partecipare alla prima cena che
si svolgerà la prossima settimana il 18 gennaio presso l'école
hôteliere, per testimoniare anche la vostra vicinanza ai temi della
solidarietà e dello spreco alimentare. In seguito, ne verrà poi
organizzata un'altra di cui non sono ancora definiti i
particolari.
Presidente -
Replica la consigliera Minelli, ne ha
facoltà.
Minelli (PCP) -
Grazie all'Assessore per la risposta.
Avevamo depositato questa interrogazione il 30 dicembre, per avere
un aggiornamento rispetto a quanto avevamo chiesto in aula con un
question
time
discusso il 2 di novembre. L'Assessore
lo ha ricordato, ci aveva risposto che il comitato organizzatore
aveva lasciato i prodotti nella disponibilità dello chef del Café
Quinson incaricato della preparazione dei pasti, e che si poteva
presumere - questa era stata la sua risposta - che il cibo sarebbe
stato devoluto ad associazioni caritatevoli. Poi, dopo aver
depositato quest'interrogazione, abbiamo appreso da un primo
articolo comparso il 2 gennaio sulla
Gazzetta Matin
, a cui
nei giorni successivi hanno fatto seguito altri articoli e altri
servizi sulle varie testate, che le derrate acquistate per la Coppa
del Mondo saranno utilizzate per le iniziative che lei ci ha
illustrato.
Valutiamo positivamente che si sia scelto di andare in quella
direzione che avevamo auspicato a novembre, in particolare che si
invieranno gli alimenti alle mense solidali e che si organizzeranno
le cene per i minori ospiti nelle case famiglie, per le donne
vittime di violenze e ospiti della Casa Rifugio e poi, lei ha
aggiunto, anche per alcune persone con disabilità. Quello che non
ci è del tutto chiaro, così come non lo era stato nella risposta
che lei aveva dato a novembre, è il ruolo che la Regione ha avuto
in tutto ciò. Nella risposta di allora lei aveva fatto riferimento
esclusivamente al comitato organizzatore e allo chef responsabile
della preparazione pasti, tralasciando completamente il ruolo della
Regione. Ora, sia dalla lettura degli articoli che abbiamo
menzionato, sia dalle sue parole, appare invece chiaro che la
Regione è parte attiva nel progetto denominato "Coppa del Mondo
della solidarietà", promosso dalla Fondazione comunitaria; c'è
proprio scritto anche negli articoli che abbiamo visto e lei lo ha
detto, che Fondazione comunitaria ha promosso queste cose con la
collaborazione dell'Ecole hôteliere e della Regione Valle
d'Aosta.
Quindi, mi sembra che un ruolo della Regione ci sia. Bene, è
positivo, però forse già a novembre si sarebbe dovuto chiarire che
le scelte circa la destinazione del cibo non utilizzato non
dipendevano esclusivamente da questo chef, che non avrà deciso da
solo come abbiamo capito, e lo pensavamo già allora, ma riguardano
anche la Regione che sicuramente ha contribuito anche
economicamente, e non solo, dando dei suggerimenti, immagino.
