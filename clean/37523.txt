Classificazione
ISTRUZIONE PUBBLICA



Oggetto del Consiglio n. 1274 del 10 giugno 2015 - Resoconto
OGGETTO N. 1274/XIV - Interpellanza: "Percorsi di studi
attuati presso l'Istituto musicale pareggiato della Valle
d'Aosta".
Presidente
- Per l'illustrazione, la parola alla
Consigliera Certan.
Certan (ALPE) -
Grazie Presidente. Manca
l'Assessore...non so se volete passare al prossimo punto e
poi...
Presidente
- Prego Consigliera Certan.
Certan (ALPE) -
...com'è noto, la Regione Valle d'Aosta
sostiene con una legge regionale per 2 milioni e 200 mila euro
l'AFAM, il
Conservatoire de la Valle d'Aoste
; inoltre
finanzia, senza aver operato in questi anni dei tagli o un
ridimensionamento economico, per circa 1 milione e mezzo di euro
interamente una scuola amatoriale privata, che è la SFOM, sempre
chiaramente musicale. Sostiene inoltre, chiaramente in modo molto
più generalizzato, tutta la formazione musicale che viene fatta
nelle scuole secondarie di primo e di secondo grado, perché
comunque attraverso dei progetti e tutta una serie comunque di
attività ci sono anche dei finanziamenti che ogni anno scolastico
vengono preventivati. Dopo questa fotografia...diciamo, questa è un
po' la fotografia di quanto a livello pubblico c'è in Valle d'Aosta
come offerta, poi chiaramente ci sono bande, corali e tutta una
serie di altre opzioni. Ora, senza sindacare sulle diverse
mission
che possono avere questi enti, sui diversi ruoli e
opportunità, insieme al collega Fabbri volevamo conoscere e capire
quali sono le intenzioni dell'Amministrazione regionale e del
Governo regionale al riguardo in particolare al
Conservatoire de
la Vallée d'Aoste
, perché, avendo avuto occasione di leggere
sia la la relazione programmatica del Presidente del
Conservatoire
legata al bilancio di previsione 2015, sia la
relazione sempre del bilancio del revisore dei conti, siamo un po'
preoccupati, e siamo preoccupati perché? Beh, intanto perché viene
detto che sarebbe necessario avere un aumento per il prossimo anno
accademico delle iscrizioni, ma non è stato previsto perché c'è già
stato nel 2014-2015 un aumento del 20 percento, quindi le quote di
iscrizione non possono essere aumentate. C'è una carenza dei
servizi amministrativi, viene evidenziata in questa relazione, sto
passando un po' velocemente, ma solo per enucleare un paio di
fattori critici. Ci sono vari ricorsi giudiziari che l'ente deve
sostenere nel corso del 2015, che, diceva la relazione, potrebbero
portare ad un ulteriore aggravio di bilancio. Ci sono poi delle
voci non così certe da parte del Ministero, delle voci di entrate,
così certe, e quindi che lasciano dei dubbi, ci sono poi...e nella
relazione il Presidente chiedeva, entro la fine di febbraio, di
avere un po' una certezza riguardo ai contributi della Regione,
perché si dice nella relazione:
"al fine di garantire il
pareggio di bilancio, è stato disatteso quasi completamente il
piano generale dell'attività di istituto deliberato dal consiglio
accademico e in particolare tutti i vari corsi volti a migliorare e
qualificare l'offerta didattica per gli allievi delle varie classi,
master..."
, eccetera. Per poter rimanere in piedi questo
bilancio di previsione, quindi aveva avuto bisogno di una bella
sforbiciata soprattutto per quanto riguarda le attività didattiche,
così mi pare di aver interpretato le parole abbastanza chiare che
venivano scritte nella relazione... Nella relazione poi del
revisore dei conti il parere favorevole è condizionato
all'assunzione entro il mese di aprile - e siamo a giugno - di
nuove entrate:
"...entro l'inizio dell'iscrizione al nuovo anno
accademico, mese di aprile, senza indugio di ogni necessario ed
opportuno provvedimento, altrimenti deve essere prevista la
chiusura dell'Istituto medesimo e con la raccomandazione di
monitorare costantemente in corso d'anno l'andamento delle
spese"
, tant'è che il bilancio andava fino al 31 ottobre 2015:
sto parlando, Assessore, del bilancio di previsione. Infatti noi
nell'interpellanza, viste queste note che sono scritte nero su
bianco, vogliamo proprio capire quali sono le intenzioni
dell'Amministrazione rispetto all'attivazione dei corsi per l'anno
scolastico 2015-2016, visto che l'anno accademico...diciamo che ci
sono i finanziamenti solo per questo fine anno accademico, perché
dal 1° al 31 luglio sono aperte - e quindi il 31 luglio scadono -
le iscrizioni all'anno accademico 2015-2016. Immagino quindi che
sia le famiglie che gli studenti debbano sapere se iscriversi per i
prossimi anni ancora al
Conservatoire de la Vallée d'Aoste,
oppure se non ci sono più risorse e quindi dovranno essere presi
altri provvedimenti. Queste sono in linea di massima le due
preoccupazioni.
A mio avviso, poi sarà interessante anche capire a lungo termine
che cosa pensa di fare l'Amministrazione regionale, sempre che
questo Governo regionale ragioni a lungo termine, perché sappiamo
che l'AFAM è comunque...diciamo è un impegno che la Regione ha
preso con lo Stato attraverso il decreto legislativo n. 136 del
2007, dove si dice proprio che dell'AFAM se ne occupa la Regione
Valle d'Aosta, tenendo anche conto che nel documento della buona
scuola, in particolare all'articolo 2 del documento che è andato in
discussione al Senato si parla comunque di un contributo che mi
pare sia anche stato aumentato rispetto all'anno precedente, perché
ci sarebbe un incremento di 7 milioni di euro annui dal 2015 al
2022 disposto a favore del fondo di funzionamento amministrativo e
didattico delle istituzioni statali dell'alta formazione artistica
e musicale. Tenuto conto anche di questo, quindi vorremmo capire
quali sono le intenzioni per il futuro. Vorremmo anche capire se
c'è una volontà di andare ad invertire quel dato che nel bilancio è
molto alto e che in qualche modo penalizza tutti gli altri, è vero
che rispetta abbastanza il bilancio regionale ed è quello del costo
del personale, che è l'86,27 percento dell'intero investimento,
quindi, ad esempio, le spese per investimenti sono allo zero
percento. Chiaramente...sì, certo, per la struttura dove sono non
hanno bisogno, ma anche le spese, ad esempio, per la formazione mi
pare che fossero di 1.000 o 2.000 euro, quindi erano delle cifre
veramente banali. Vorremmo quindi anche capire se si sta lavorando
per riuscire ad invertire questo dato.
Presidente -
La parola all'Assessore Rini.
Rini (UV)
- Grazie Presidente.
Collega Certan, le risponderò prima in maniera puntuale a quelli
che sono i quesiti che ci aveva esposto nell'interpellanza per
iscritto e poi, se me lo consente, farò una risposta, un quadro più
di tipo politico alle considerazioni che lei ha fatto in
chiusura.
Per quanto riguarda il primo punto, l'intenzione
dell'Amministrazione regionale è di concedere all'Istituto musicale
pareggiato le risorse necessarie per l'attivazione dei corsi
previsti per l'anno scolastico 2015/2016, dovrebbe saperlo perché
in tal senso con la recente deliberazione della Giunta regionale,
la n. 753, è stata approvata in particolare la proposta del
Consiglio regionale dell'attribuzione nell'ambito della legge
regionale di assestamento, quindi ormai è notizia nota...di
prossima emanazione della somma di 440.000 euro in più quindi allo
stanziamento iniziale, che si va a sommare...che copre l'intera
richiesta fatta dall'Istituto, quindi mettere in dubbio la volontà
di concludere non corrisponde alla realtà dei fatti di oggi. Mi
permetterò dopo di fare qualche altra precisazione. Tale somma,
sentito anche il Presidente dell'Istituto, come le dicevo, è
sufficiente a garantire in maniera completa l'attivazione dei corsi
per l'anno scolastico 2015/2016.
Per quanto riguarda il secondo punto, in considerazione di
quanto ho appena esposto, si garantisce sin d'ora, ossia prima
della decorrenza del termine delle iscrizioni, il mantenimento
dell'apertura dell'Istituto di alta formazione artistica e
musicale. Una precisazione peraltro: nella richiesta che è stata
inviata alle famiglie c'era già la dicitura:
"previa verifica
delle risorse disponibili"
. Oggi quindi sappiamo che le risorse
disponibili ci sono e quindi prima della scadenza dei termini
possiamo garantire l'apertura di tutti i corsi. Si rassicura
inoltre per il futuro che questo Governo regionale si impegnerà a
far sì che i corsi si svolgano con regolarità coerentemente con
l'entità della domanda. A tal proposito si informa però che sono
attualmente allo studio dell'Assessorato alcune ipotesi di
rimodulazione dei corsi che consentano, da un lato, di mantenere la
buona offerta di insegnamenti da parte dell'Istituto in relazione
ad un ragionevole domanda formativa e, dall'altro, di privilegiare
le tipologie di corsi pienamente coerenti con percorsi di studio
destinati a concludersi con il rilascio di titoli, che, come lei
ben sa, sono titoli di livello universitario, ovviamente nel dovuto
rispetto della normativa statale in materia. Tale intendimento
ovviamente deve perseguire anche, visto il periodo che stiamo
attraversando, la razionalizzazione e quindi anche quello che è il
contenimento dei costi dell'Istituto. Perché non è stato fatto
subito? Proprio perché abbiamo cercato - anche coerentemente con
quello che si sta facendo in altri settori importanti e delicati:
penso al settore sociale e sanitario -, in totale e piena
collaborazione anche con i vertici dell'Istituto, di ragionare se e
come si potesse fare una razionalizzazione anche in corso di
quest'anno. Ci siamo incontrati, abbiamo fatto diverse riunioni,
tra l'altro, in presenza sia delle forze sindacali che anche dei
rappresentanti dell'Istituto, un po' di mesi fa già, riunione nella
quale sono stati rassicurati per quello che riguarda soprattutto la
volontà, come le ho appena detto, di questo Governo di continuare a
credere in questa formazione.
Ovviamente dovremo fare un discorso più generale. Lei ha parlato
di scelte a lungo termine. Le assicuro che se c'è una priorità che
cerco e che cerchiamo di darci quotidianamente, è proprio quella di
ragionare pensando a lungo termine e quindi di non fare scelte fini
a sé stesse e forse la volontà di prendersi del tempo e di poter
ragionare avendo una panoramica ampia di tutta quella che è la
formazione musicale. Lei l'ha citata prima, vi è anche la SFOM e
vorrei cogliere quest'occasione per ricordare quanto sia anche
questo segmento per noi importante di avvicinamento dei nostri
ragazzi ad una fascia pre-accademica, ad una fascia che sia di un
livello sicuramente diverso, ma non meno importante per quello che
riguarda proprio l'avvicinamento alla musica. Io quindi le assicuro
che il lavoro su questo dossier è da parte nostra molto puntuale,
collega, e molto attento per quello che ci riguarda. Le garantisco
quindi che c'è stata da subito un'attenzione molto forte su questo
tema e credo che la risposta che siamo riusciti a dare in fase di
costruzione della legge di assestamento, che adesso è alla vostra
attenzione, credo che sia una risposta seria a questo settore.
Grazie.
Presidente
- Per la replica, la parola alla Consigliera
Certan.
Certan (ALPE)
- Sì, grazie Assessore.
Io ho avuto l'informazione che qualcosa si stesse facendo, che
ci fosse stata una convocazione e una presa di posizione...
(interruzione dell'Assessore Rini, fuori microfono)
...no, ma recentemente lei sa...lo dico per gli spettatori
perché qualche volta potremmo passare un po' per...non per gli
spettatori, per gli auditori, scusate...potremmo passare un po' per
superati. Noi facciamo le interpellanze 10 giorni prima del
Consiglio, poi chiaramente c'è tempo per fare tutta una serie di
azioni. Io le dico la verità, lei mi ha parlato della delibera di
Giunta del?
(nuova interruzione dell'Assessore Rini, fuori
microfono)
...n. 753 del 9 maggio. Io la cercherò, devo dirle la verità,
non l'ho...
(nuova interruzione dell'Assessore Rini, fuori
microfono)
...nell'assestamento, sì, probabilmente è in quella lì...va
bene. Non sono andata...sapevo che c'era, non l'ho trovata e non
l'ho citata prima, comunque verificheremo. È sicuramente...ripeto:
sappiamo che 10 giorni fa qualcosa si è mosso, perché sa benissimo
anche lei, sollecitati anche noi dai genitori che non sapevano se
iscrivere...
(nuova interruzione dell'Assessore Rini, fuori
microfono)
...no, non tanto tempo fa, ripeto: 10-15 giorni fa c'era tutta
una serie di genitori che non sapevano se iscrivere per il prossimo
anno accademico i propri figli e gli studenti non sapevano se
iscriversi qui per il prossimo anno che parte dal 1° novembre 2015,
oppure se dover scegliere altre strade: ecco perché ci interessava
avere una puntualizzazione. Adesso siamo tutti più tranquilli e ci
fa molto piacere questa lunga prospettiva, questo ragionamento a
lungo termine che state facendo. A mio avviso, sarebbe anche
interessante magari avere...non è urgentissimo adesso, però magari
alla fine dell'estate sarebbe interessante e auspicabile avere un
confronto in commissione anche per approfondire tutto il discorso
magari più pedagogico e didattico e anche di formazione dei vari
percorsi. Credo che potrebbe essere interessante anche per
confrontarlo con altre Regioni, sa che è molto diversa la
situazione fra la Regione Valle d'Aosta e quella di altre Regioni,
quindi sarà interessante anche fare un discorso di comparazione.
Grazie.
Presidente
- Punto 23 all'ordine del giorno.
