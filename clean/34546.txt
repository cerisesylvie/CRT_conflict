Classificazione
ASSISTENZA SANITARIA E OSPEDALIERA



Oggetto del Consiglio n. 2299 del 21 marzo 2012 - Resoconto
OGGETTO N. 2299/XIII - Interrogazione: "Individuazione delle
cause dell'elevata incidenza dei tumori alla pelle in Valle
d'Aosta".
Interrogazione
Appreso che l'incidenza del melanoma in Valle d'Aosta (27
casi ogni centomila abitanti nel 2010, con un picco di 33 nel 2008)
risulta nettamente superiore alla media nazionale (8 casi ogni
centomila abitanti) ed alla media europea (15 casi);
Considerato che nel 2008 è stato avviato uno screening
nell'ambito del "Progetto sole: prevenzione e diagnosi precoce dei
tumori della pelle" curato dal reparto di dermatologia
dell'ospedale Beauregard di Aosta, indirizzato alle persone
maggiormente esposte ai raggi solari per ragioni professionali al
fine di capire quanto il sole incida sull'insorgenza di tumori
della pelle anche gravi come il melanoma;
Evidenziato che i risultati di tale screening non hanno
rilevato particolari legami tra il sole e l'insorgenza del melanoma
e che pertanto rimane inspiegata l'alta incidenza dei tumori alla
pelle in Valle d'Aosta;
Preoccupati di trovare la causa dell'insorgenza
particolarmente elevata di tali tumori nella nostra
regione;
I sottoscritti Consiglieri regionali
Interrogano
l'Assessore competente per sapere se è già stato previsto
l'avvio di ulteriori ricerche al fine di approfondire le possibili
cause dell'elevata incidenza dei tumori alla pelle in Valle
d'Aosta.
F.to: Carmela Fontana - Donzel - Rigo
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Di tumore, oggi, ci si ammala di più, ma si muore di meno.
Questo grazie alla maggiore prevenzione, primaria (stili di vita
più sani) e secondaria (programmi di screening), ma soprattutto
grazie ai progressi compiuti nell'ambito della ricerca scientifica
e della tecnologia applicata in campo diagnostico e terapeutico e
all'efficacia delle linee guida sempre più aggiornate. La lotta ai
tumori, tuttavia, si avvale anche di un più razionale coordinamento
e sviluppo dei servizi di diagnosi, cura e assistenza. Il problema
della cura dei tumori, infatti, rimane uno dei nodi più impegnativi
per il Servizio Sanitario Pubblico e naturalmente in questo senso
ci stiamo impegnando. Se dal punto di vista clinico non mancano
incertezze e criticità, in termini organizzativi e gestionali, i
problemi che ne derivano risultano altrettanto complessi.
Contro i tumori della pelle (come il melanoma) la prevenzione e
la diagnosi precoce sono molto importanti. I tumori della pelle
sono, infatti, nel loro complesso i più frequenti nella nostra
popolazione, intesa l'Italia, dove ogni anno 9.000 sono le nuove
diagnosi di melanoma. Considerato un tumore raro fino a pochi anni
fa, negli ultimi dieci anni si è visto un aumento dell'incidenza
del melanoma del 15% a livello nazionale. Tra le cause principali
di questo incremento del melanoma c'è un'errata esposizione al sole
e ai raggi ultravioletti e soprattutto ultimamente si tirano in
ballo le lampade abbronzanti senza un adeguato fattore di
protezione (mancato impiego di filtri solari ed altra
protezione).
Per quanto riguarda la Valle d'Aosta, occorre precisare che lo
screening per la prevenzione dei tumori cutanei dei soggetti a
rischio denominato
Progetto Sole
, condotto dalla struttura
complessa di dermatologia dell'Ospedale Beauregard è riferito ad
alcune categorie: i maestri di sci, le guide alpine e le guardie
forestali, che per ragioni professionali si espongono per lunghi
periodi al sole. I risultati hanno confermato l'aumento
dell'incidenza di tali neoplasie cutanee, quindi non solo i
melanomi, ma anche i carcinomi squamosi, i carcinomi basocellulari
e i carcinomi
in situ
, notoriamente correlate alla
fotoesposizione nel corso degli anni, cioè più uno è esposto al
sole in alta quota più rischia l'insorgenza di questi tumori della
pelle. Questo dato è in totale accordo con quanto suggerito dalla
letteratura scientifica internazionale, che indica l'esposizione
cronica ai raggi ultravioletti come causa primaria per lo sviluppo
di tali neoplasie. Va rimarcato, fra l'altro, come in questi tumori
i soggetti più colpiti risultano essere nello studio coloro di età
più avanzata, confermando pertanto che il rischio di sviluppare
carcinomi cutanei è in stretta dipendenza alla dose totale di raggi
ultravioletti che hanno colpito la cute nel corso della vita.
Per quanto concerne il melanoma, si ricorda che lo studio ha
riguardato le categorie di cui abbiamo parlato prima, mentre
l'incidenza alta (27 casi ogni 100.000 abitanti) è data dal numero
di tumori della pelle riscontrati in Valle d'Aosta, che
ricomprendono anche categorie diverse da quelle ricordate.
Rimangono quindi da approfondire con tale studio che è stato
avviato di screening, portato avanti parallelamente con la rete
oncologica Piemonte Valle d'Aosta, l'alta incidenza dei melanomi in
Valle d'Aosta, per i quali si pensa di intensificare ed allargare i
controlli alla popolazione generale, attraverso l'ambulatorio
espressamente dedicato alla diagnosi precoce del melanoma e allo
stretto monitoraggio dei nei sospetti, che svolge la propria
attività ambulatoriale il venerdì mattina presso la struttura di
Dermatologia del Beauregard, al quale si accede senza prenotazione,
questo proprio per dare una rapidità di risposta nel momento in cui
ci siano dei dubbi. Questo screening comunque sarà interessante
perché permetterà di approfondire tale aspetto che è stato
giustamente sottolineato. Grazie.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per la risposta
molto dettagliata, anche se sono stupita di questo fenomeno che in
Valle d'Aosta, sempre grazie all'attenzione dello screening che si
sta facendo, è venuto fuori, ovvero che abbiamo un alto livello di
malati di tumore alla pelle. Da una parte mi dà l'idea che l'USL ha
fatto e sta facendo un gran lavoro, però è paradossale nello stesso
tempo che abbiamo un impianto di fototerapia dal 2008, che è
costato 30.000 euro, e ce lo abbiamo fermo...
(interruzione dell'Assessore Albert Lanièce, fuori
microfono)
...comunque può funzionare anche per la pelle, queste sono
dichiarazioni che ho letto. Può servire anche per questo, oppure
no?
(nuova interruzione dell'Assessore Albert Lanièce, fuori
microfono)
...allora è scritto sbagliato, le chiedo scusa, è quello che ho
letto su notizie di stampa. Il mio auspicio è che non si fermi
sulla ricerca, anche perché è una problematica molto sentita.
Grazie.
