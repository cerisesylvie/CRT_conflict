Classificazione
SPORT E TEMPO LIBERO
TURISMO E INDUSTRIA ALBERGHIERA



Oggetto del Consiglio n. 2857 del 12 ottobre 2023 - Resoconto
OGGETTO N. 2857/XVI - Interpellanza: "Acquisizione della
documentazione relativa al sondaggio realizzato nei mesi estivi
nell'alta Val d'Ayas per raccogliere le opinioni di escursionisti e
turisti".
Bertin (Presidente) -
Punto n. 56. Ha chiesto la parola
la consigliera Minelli, ne ha facoltà.
Minelli (PCP) -
Dai mormorii ho capito che tanta gente
era in attesa di quest'interpellanza.
Come è noto, durante l'estate, in particolare nei mesi di luglio
e agosto, su iniziativa del Comitato "Ripartire dalle Cime Bianche"
e dal CAI valdostano, è stato realizzato un interessante sondaggio
per raccogliere le opinioni degli escursionisti e dei turisti
frequentatori dell'Alta Val d'Ayas. Durante la conferenza stampa
che è stata indetta dalle due associazioni il 5 settembre scorso a
cui i gruppi consiliari regionali erano stati invitati erano state
date alcune anticipazioni degli esiti che poi sono stati illustrati
ampiamente ad Ayas nell'incontro per il 16 settembre scorso. In
quell'occasione è emerso che sono state 692 le persone che hanno
risposto al questionario, circa la metà giusta tra uomini e donne,
di questi la stragrande maggioranza proviene da fuori Valle,
soprattutto da Lombardia e Piemonte, 44 sono risultati i
Valdostani, i due terzi circa degli intervistati, 499 dichiarano di
essere sciatori. Le domande contenute nel questionario che è stato
distribuito riguardavano vari aspetti dell'offerta turistica di
Ayas: dal valore del paesaggio ai trasporti, dalla valutazione
degli impianti presenti a quella della manutenzione e la fruibilità
dei sentieri, all'offerta enogastronomica, alle proposte culturali,
sportive e via di seguito.
Una parte del questionario era riservata alle opinioni sulle
ipotesi di collegamento intervallivo nel Vallone di Cime Bianche.
Un lavoro serio e apprezzabile riguardante un campione
significativo dei frequentatori della Val d'Ayas e noi riteniamo
che sarebbe di notevole interesse l'acquisizione di copia dei dati
scaturiti dal questionario che ho citato e un loro esame presso la
Commissione consiliare permanente, anche perché attualmente, da
quello che ci risulta, non sono stati effettuati degli altri
rilevamenti circa l'opinione dell'utenza turistica, cioè di coloro
che sarebbero poi i principali destinatari dell'opera ipotizzata.
Interpelliamo dunque la Giunta regionale per sapere se c'è
intenzione di acquisire questa documentazione relativa al sondaggio
e promuovere un esame e una valutazione degli esiti del documento
presso la Commissione consiliare competente.
Presidente -
Risponde l'assessore Grosjacques.
Grosjacques (UV) -
Collega Minelli, vado subito alla
risposta. Non è intenzione di questa maggioranza acquisire tale
documentazione per promuoverne l'esame e la discussione nella
Commissione consiliare competente. Nel merito il questionario, pur
con il giusto e doveroso rispetto che si deve tanto ai quasi 700
sottoscrittori quanto a coloro che ne hanno proposto la raccolta
delle firme, non aggiunge nulla all'ampia e articolata discussione
effettuata nelle competenti Commissioni consiliari nel corso
dell'esame della petizione "Salviamo le Cime Bianche".
Nel corso delle audizioni effettuate su quel tema le posizioni
del Comitato "Ripartire dalle Cime Bianche" e del CAI, che sono
anche promotori del questionario oggetto dell'interpellanza, come
lei ha correttamente citato, sono state esplicitate in modo molto
chiaro e fortemente negativo per quanto riguarda l'ipotesi di
costruzione del collegamento intervallivo Cime Bianche, posizione
fortemente negativa assolutamente legittima che viene ovviamente
ribadita dal risultato del questionario sul cui contenuto non
voglio minimamente intervenire se non per affermare, contrariamente
a quanto da lei evidenziato nelle premesse dell'interpellanza e
senza alcun intento polemico, cosa che però rilevo che lei si è
corretta nella sua esposizione non citando più l'offerta turistica
della Valle d'Ayas ma solo di Ayas. Lei ha parlato di Ayas
nell'esposizione e di Valle d'Ayas nella premessa
dell'interpellanza, faccio notare che non vi era nessuna domanda
specifica sui vari aspetti dell'offerta turistica della Valle
d'Ayas se non quella relativa alla frequentazione o soggiorno
abituale in Valle d'Ayas, la prima domanda, mentre vi erano due
quesiti nella sezione C e uno nella sezione D riferiti
specificatamente al Comune di Ayas, che, se lo riterrà utile e
opportuno, potrà eventualmente tenere in debita considerazione le
suggestioni emerse. Pertanto, se si decidesse di aprire nuovamente
la discussione nella competente Commissione consiliare, allo stesso
modo ci si dovrebbe comportare per eventuali e analoghe iniziative
sulla stessa tematica anche di indirizzo diametralmente opposto e
cioè a sostegno dell'iniziativa riguardante il collegamento
intervallivo Cime Bianche, quindi rischieremmo di non esaurire mai
il dibattito sul tema. Su tale questione viceversa il Governo e la
maggioranza regionale hanno le idee chiare sulla volontà di
proseguire nelle attività e tale decisione sarà esplicitata
all'interno del DEFR 20204-2026, che ha iniziato il proprio
percorso all'interno della competente Commissione consiliare e che
approderà in quest'aula nelle prossime sedute, non ravvisando la
necessità di acquisire ulteriore documentazione sia essa a favore o
contro tale iniziativa.
Presidente -
Per la replica, la parola alla consigliera
Minelli.
Minelli (PCP) -
Assessore, ovviamente la sua risposta non
ci sorprende. Era una risposta che avevamo naturalmente messo in
conto, rilevo però che in qualche modo questo questionario è stato
esaminato, anche con attenzione, tant'è vero che lei è sceso nei
particolari dei quesiti della sezione C e della sezione D, segno
che questo questionario o, meglio, gli esiti di questo questionario
in qualche maniera un interesse, sia pure per bocciare
un'iniziativa come questa, ce l'hanno e ce l'hanno avuto.
Fa specie che, a fronte di tante dichiarazioni che noi abbiamo
sentito nel tempo relative alla disponibilità, al confronto, alla
discussione, eccetera, adesso lei ci venga a dire che si è deciso
di non acquisire né questo e neanche altri pareri perché la volontà
della maggioranza è chiara e nel DEFR sarà esplicitata.
Io rilevo una cosa: noi abbiamo fatto il 3 di aprile, se non
sbaglio, la Commissione in cui si è discusso dello studio e
precedentemente - era gennaio mi sembra - abbiamo discusso
relativamente alla petizione, ma l'argomento non è certo chiuso,
perché ad aprile noi abbiamo ricevuto una prima illustrazione
sommaria e in quella Commissione in diversi - non sto parlando
soltanto del nostro gruppo consiliare - abbiamo sottolineato che
c'era necessità di avere approfondimenti sulle singole parti, cosa
di cui poi non abbiamo più saputo niente.
L'altra cosa che rilevo e che è curiosa è che nella sua
esposizione lei ha detto nel merito: "Il questionario, pur con il
rispetto che è dovuto ai 700 intervistati e a chi ha svolto il
lavoro, nulla aggiunge a quanto è già stato detto nelle Commissioni
e nelle audizioni perché il CAI e il Comitato si sono espressi con
una posizione fortemente negativa". Le 700 persone (692 per essere
precisi) che hanno risposto al questionario non mi risultano essere
aderenti in 700 al Comitato o al CAI, magari qualcuno lo sarà,
magari tanti saranno anche iscritti al CAI, questo non lo so, ma di
sicuro tutti non lo sono, perché altrimenti sarebbe fin troppo
bello se ci fossero 700 aderenti al Comitato che hanno le stesse
idee.
Lei ha detto che io ho parlato di Val d'Ayas, guardi che io
nella mia interpellanza ho scritto chiaramente: "Alta Val d'Ayas".
L'ho detto nella prima parte, dopo ho saltato la Val d'Ayas, l'ho
scritto qui, l'ho saltata ma io stavo parlando di quello. In ogni
caso il contenuto di quel questionario - e io non sono entrata nel
merito della posizione sul collegamento intervallivo - è utile per
tanti aspetti, perché non si parla solo del collegamento, ma anche
di questioni che io spero che almeno il Comune di Ayas prenderà in
considerazione, che ci sia un'apertura superiore rispetto a quella
che si vede qui, che, come dicevo, era in qualche modo
preventivabile. Faccio presente anche questa cosa che si può
desumere dal sito, o meglio dalla pagina
Facebook
del
Comitato. I questionari sono stati somministrati durante tutta
l'estate, nei mesi di luglio e di agosto, ma è stato scelto
volutamente di non distribuire i questionari nella giornata in cui
alcune organizzazioni ambientaliste avevano programmato una salita
al Vallone, perché altrimenti sarebbe stato troppo facile avere le
opinioni favorevoli alla posizione così negativa come lei l'ha
definita del Comitato e contro l'ipotesi di collegamento. È stato
proprio scelto di evitare per dare modo invece di fare un'analisi,
sia pure su un campione limitato, ma più oggettiva. Evidentemente
l'interesse non c'è, è stato chiarito, così come è stato ribadito
che nel DEFR che andremo ad analizzare nelle prossime settimane si
ribadisce questa volontà, che dovrà essere, per andare avanti,
supportata da tutta una serie di altri elementi e soprattutto dovrà
andare avanti l'esame nella Commissione, perché lì siamo fermi.
Presidente -
Ha chiesto la parola il consigliere
Padovani, ne ha facoltà.
Padovani (FP-PD) -
Per chiedere una sospensione per una
riunione dei gruppi di maggioranza.
Bertin (Presidente) -
Il Consiglio è sospeso
brevemente.
La seduta è sospesa dalle ore 18:55 alle ore 19:03.
