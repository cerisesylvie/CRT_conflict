Classificazione
COMMERCIO
Fiere, mostre e mercati
TURISMO E INDUSTRIA ALBERGHIERA



Oggetto del Consiglio n. 777 del 10 ottobre 2014 - Resoconto
OGGETTO N. 777/XIV - Inizio della discussione generale sul
disegno di legge: "Disposizioni per la partecipazione della Regione
autonoma Valle d'Aosta/Vallée d'Aoste all'iniziativa EXPO Milano
2015".
Presidente -
Qualcuno chiede la parola per
l'illustrazione? Chiede la parola il Consigliere La Torre, ne ha la
facoltà.
La Torre (UV) -
Grazie Presidente.
Mi accingo a presentare una relazione sulla partecipazione e
sulle norme di partecipazione della Regione Valle d'Aosta all'EXPO,
e lo faccio anche con reverenza riconoscendo al momento una grande
importanza, perché l'argomento che stiamo per trattare è un
argomento che non solo porta tutto il nostro Paese, l'Italia, a
essere partecipe di un evento mondiale straordinario, che deve
vedere onorata l'Italia stessa di aver avuto questa grande
opportunità riconosciuta da tutti i paesi del mondo, ma
soprattutto, in qualche modo, deve riempire anche di volontà e di
orgoglio la Valle d'Aosta, per avere questa chance di poter giocare
all'interno di questo grande quadro, che sarà l'EXPO nazionale del
2015, nazionale...internazionale mondiale del 2015, un ruolo che
noi attraverso questa presentazione del D.L. 38 vorremmo che possa
raggiungere degli obiettivi qualificanti per la nostra Regione. La
relazione la trovate allegata, comunque mi accingo a leggerla e
avremo modo poi sicuramente di dibattere all'interno del Consiglio
le relative posizioni, che so che ci sono.
L'EXPO universale 2015, che si terrà a Milano dal primo maggio
al 31 ottobre, con il tema "Nutrire il pianeta. Energia per la
vita", è un evento di rilevanza mondiale, di importanza
straordinaria e vedrà il nostro paese, l'Italia, presentare il
meglio delle sue identità ed eccellenze culturali, territoriali e
turistiche, promuovendo i settori agro-alimentari, commerciali e
imprenditoriali, al fine di far conoscere in tutto il Mondo la
cultura, il territorio, il Made in Italy e lo stile di vita
italiano.
La Regione Valle d'Aosta, considerando l'importanza e l'unicità
dell'evento EXPO 2015, aderisce e sostiene l'esposizione universale
di Milano, insieme alle altre Regioni italiane e con il disegno di
legge 38 emana le disposizioni per la partecipazione della Regione
autonoma Valle d'Aosta-Vallée d'Aoste all'iniziativa EXPO Milano
2015.
Il disegno di legge 38 supporta perciò la presenza della Regione
Valle d'Aosta all'EXPO 2015, con l'obiettivo di cogliere i massimi
risultati dalla partecipazione della nostra Regione all'evento
mondiale, al fine di valorizzare e far conoscere il territorio
valdostano, le sue produzioni, promuovendo nel contempo la
visibilità turistica e culturale della Valle d'Aosta, su un piano
internazionale, favorendo lo sviluppo di sinergie imprenditoriali e
commerciali, diffuse in diversi settori di impresa.
L'unicità dell'evento EXPO impone, perciò, la costituzione di un
comitato di scopo operativo, che coinvolga al massimo le forze
sociali e imprenditoriali valdostane e che possa agire, visto
l'evento straordinario, in tempi brevi, in modo snello e
trasparente, dotandosi di personalità giuridica ed operativa
immediata, avendo ben chiaro che in un momento di particolare
difficoltà economica del paese, i denari pubblici destinati dalla
nostra Regione all'impegno dell'EXPO dal d.l. 38 dovranno essere
investiti con oculatezza, privilegiando il territorio valdostano,
garantendo il miglior sviluppo per la nostra Regione e la sua più
diffusa conoscenza turistica a livello mondiale. Il comitato di
scopo ha caratteristiche uniche e definite, la scadenza fissata per
il 31 dicembre 2017, il vincolo che i Consiglieri regionali
designati dal Consiglio di amministrazione non percepiscano nessun
emolumento per questa carica, l'obbligo di utilizzare il personale
e i locali della Regione, per l'operatività e l'impegno a servirsi
di competenze e professionalità già presenti nel comparto unico e
nelle diverse controllate e partecipate regionali, che saranno
coinvolte nell'evento EXPO 2015. Grazie. Mi riservo chiaramente
ulteriori interventi.
Si dà atto che dalle ore 11,53 assume la presidenza il
Vicepresidente Follien.
Follien (Presidente) -
Grazie Consigliere La Torre per la
sua esposizione.
Apriamo la discussione generale. La parola al Consigliere
Bertin.
Bertin (ALPE) -
Grazie Presidente.
Non mi soffermerò sull'EXPO e su quest'importante appuntamento a
livello internazionale. Tutti conosciamo e tutti possiamo anche
immaginare le ricadute economiche che ci possono essere da questo
importante avvenimento. Mi concentrerò essenzialmente sullo
strumento che è stato scelto per dare seguito alle iniziative in
Valle d'Aosta, EXPO 2015 S.p.A.. Quella che andate a costituire è
la cinquantesima società pubblica regionale, un record per una
piccola Regione come la nostra. Società che si occupano di tutto,
credito, informatica, gioco d'azzardo, ristorazione, immobiliare
alberghiero, eccetera, eccetera, di tutto e di più. Inoltre, con
questa società, si supera un nuovo confine. I politici direttamente
nella gestione. Se può essere positivo coinvolgere il Consiglio, e
quindi anche la minoranza, negli indirizzi da dare ad EXPO come nel
controllo, nell'attuazione degli indirizzi, diverso, invece, che i
politici gestiscano direttamente la questione. Da tempo denunciamo
la presenza delle scelte dettate soltanto dalla politica, per i
vari CdA delle società pubbliche, composte da pensionati o
"trombati" della politica, chiedendo che, invece, vengano scelti
con criteri diversi. Tra l'altro non mi pare neanche una situazione
molto innovativa, quella che viene presentata, un po' utilizzando
un vocabolario da prima Repubblica, un po' di consociativismo, e
vedi anche alla voce lottizzazione. Non credo che sia la soluzione
migliore. Siamo l'unica Regione che ha scelto di costituire una
società ad hoc per EXPO 2015. Tutte le altre Amministrazioni
pubbliche gestiranno EXPO attraverso le proprie strutture, senza
bisogno di costituire nuove società pubbliche. Lo ripeto, siamo
l'unica Regione che ha fatto questa scelta, tutte le altre agiranno
in modo diverso.
Ma questo, vien da chiedersi, è perché la burocrazia regionale
valdostana è peggiore di quella delle altre Regioni? A mio avviso
no. Quest'idea, però, di una burocrazia allo sfascio è accreditata
da diverse parti. Tra l'altro, anche la linea difensiva del
Presidente Rollandin in occasione del processo per abuso d'ufficio,
che lo vede protagonista per il parcheggio dell'ospedale tende ad
accreditare quest'idea, stampanti che non funzionano, dirigenti
pasticcioni ed incapaci che non controllano e Rollandin che a sua
insaputa, a sua insaputa, procura un ingiusto profitto e un
rilevante guadagno patrimoniale a Tropiano e alla cricca. Tutta
colpa delle strutture dirigenziali. Una situazione francamente
tragicomica. Non credo che la burocrazia valdostana sia peggiore
delle altre e sono convinto che possa gestire come fanno tutte le
altre Regioni le iniziative di EXPO 2015 anche per la Valle
d'Aosta. I politici è meglio che diano gli indirizzi e non si
sostituiscano ai manager o ai dirigenti. Per queste e per altre
ragioni, non voterò il d.l. 38. Grazie.
Si dà atto che dalle ore 11,58 assume la presidenza il
Vicepresidente Rosset.
Rosset (Presidente) -
Ci sono altre richieste di
intervento? Siamo in discussione generale. Altre richieste?
Qualcuno chiede l'intervento? C'è anche l'ordine del giorno
allegato al disegno, se...dovesse essere preso in considerazione da
chi lo ha presentato. Nel frattempo...sto chiedendo se qualcuno ha
intenzione di prendere la parola. Ha chiesto la parola la
Consigliera Fontana, ne ha la facoltà.
Fontana (PD-SIN.VDA) -
Grazie Presidente.
Voglio dire il motivo perché in Commissione ho votato contro a
questo disegno di legge. Per quanto ci riguarda siamo favorevoli,
sono d'accordo col Consigliere La Torre, che è un'occasione unica e
che bisogna fare il possibile per far conoscere la Valle d'Aosta.
Non sono molto convinta di questo disegno di legge, e dico le
motivazioni, perché. Intanto perché è arrivato talmente in fretta
in Commissione, che non abbiamo avuto nemmeno il tempo di poter
valutare quello che conteneva questo disegno di legge. Però, a
prima vista, noi riteniamo, siamo contrari a una società, anche
perché in questo Consiglio ci siamo sempre battuti sulle società
partecipate, non riesco a capire come possiamo sostenere una cosa
del genere. Per quanto mi riguarda non me la sento, non perché sono
contraria al lavoro che state facendo, anche perché eravamo
d'accordo, e lo voglio dire, e il lavoro si sta facendo, però su
questo disegno di legge secondo me c'è stato poco confronto e non
solo per quello, ma anche per le risorse che vengono messe. Cioè,
io ritengo che in una situazione così importante, intanto, non
bisogna arrivare alla fine e mettere lì sul tavolo questi disegni
di legge, senza avere il tempo di poterli almeno condividere e
discutere, anche perché sono molto importanti, ci sono tantissime
risorse, e secondo me ci voleva più tempo. È questa la motivazione
che io non condivido questa legge e non la voterò. Non perché sono
contraria, però questa legge non mi convince.
Un altro dubbio che ho: parliamo tanto di turismo, parliamo
tanto di far conoscere la Valle d'Aosta, io avrei voluto vedere
anche un programma. Come facciamo a far venire i turisti con la
questione dei trasporti che abbiamo qui. Qual è l'itinerario? Qual
è il progetto? Mi sarebbe piaciuto vedere queste cose, prima di
presentare un disegno di legge. Secondo me è stato troppo
affrettato, e noi non voteremo questo disegno di legge per questo
motivo.
Presidente -
Grazie Consigliera Fontana.
Ci sono altre richieste di intervento? Chiederei per cortesia di
prenotarsi, siamo in discussione generale sul disegno di legge 38.
Altri interventi? Se non ci sono altri interventi...ha chiesto la
parola il Consigliere Viérin, ne ha la facoltà.
Viérin L. (UVP) -
Merci Monsieur le Président.
Mah, l'EXPO è stato sottolineato, non solo negli interventi, in
alcuni interventi, oggi in quest'aula, ma anche nei primi incontri
che sono stati organizzati sul territorio, in particolare
l'incontro organizzato a Courmayeur, è una opportunità incredibile
per l'intera economia, non solo della Valle d'Aosta, non solo
italiana, ma a livello mondiale, e soprattutto è sicuramente un
evento, non solo quello del 2015, ma esistono poi tutta una serie
di iniziative correlate, che rappresentano un indotto e una
possibilità di visibilità e di valorizzazione in base al tema che
ogni volta viene scelto. Nella storia, non abbiamo bisogno di
andare a scomodare grandi esempi come la Tour Eiffel, ma la Tour
Eiffel fu costruita in occasione dell'EXPO Universelle di Parigi, e
se noi guardiamo i contorni di quella EXPO Universelle ci rendiamo
conto che non solo chi viveva a Parigi, chi aveva Parigi come luogo
di valorizzazione della propria identità o delle proprie attività,
è stato valorizzato dall'EXPO. Ma basti pensare alla zona dello
Champagne, dove un'azienda famosa come la Mercier si inventò questo
viaggio a cavalli trasportando le famose botti, e solo il viaggio
di Mercier a Parigi fece diventare questa azienda famosissima per
questo evento. Ecco perché la Valle d'Aosta deve assolutamente
sfruttare questa occasione di EXPO, non solo perché siamo da un
punto di vista limitrofo incredibilmente vicini a Milano, non è che
questa EXPO è a Roma o in Sicilia, dove sicuramente ci sarebbe
un'opportunità da valorizzare, ma, forse da un punto di vista anche
di ricadute sul turismo di prossimità che è poi quello che spesso
ci interessa, non avrebbe quelle ricadute. Ma il fatto di essere
vicini così al luogo di EXPO, ci dà la possibilità effettivamente
di prestarci alle più disparate occasioni di valorizzazione, prima
dell'EXPO, durante l'EXPO e anche dopo l'EXPO. Ecco, nelle ultime
EXPO noi non eravamo presenti. Saragozza aveva il tema dell'acqua e
abbiamo perso una grande opportunità, una grande opportunità. La
Valle d'Aosta sull'acqua avrebbe potuto dire tanto, sia da un punto
di vista storico, che di opportunità oggi dal punti di vista
contemporaneo, e poteva effettivamente giocare un ruolo.
Su quest'EXPO si è...di quest'EXPO si è parlato tanto, ecco. Noi
crediamo però che si sia fatto poco, purtroppo. Perché
l'impressione che abbiamo avuto in quella riunione, in
quell'incontro di lancio dell'EXPO a Courmayeur, sì voi ci avete
raccontato delle belle cose, ma noi non abbiamo visto concretamente
che cosa si stia facendo per l'EXPO, e noi crediamo che si siano
dormiti i sonni tranquilli, sull'EXPO, in questi ultimi due anni, e
adesso chiaramente all'ultimo minuto bisogna fare qualcosa, bisogna
fare qualcosa e correre ai ripari. Quindi il comitato esisteva,
perché bisogna ricordarci che c'è un comitato e avevamo, e abbiamo,
tutt'oggi, nel comitato un rappresentante di maggioranza che è il
collega La Torre e anche uno di opposizione, che è il collega
Cognetta. E questo comitato ha cercato di portare le istanze, le
idee che dovevano appunto essere rappresentative dell'intero agone
politico, all'Assessorato di riferimento. Qualcosa non deve aver
funzionato, è questo che noi vi chiediamo e che sia esplicitato,
perché al di là delle Commissioni, il Consiglio regionale è il
luogo dove bisogna dirsi in tutta franchezza quello che succede.
Allora, noi lo capiamo politicamente, che la soluzione di correre
ai ripari, noi la condividiamo. La condividiamo, nel senso che c'è
oggi una presa di coscienza che su EXPO bisogna muoversi e che il
Governo che è impegnato in tante cose, ha sicuramente un ruolo di
coordinamento, ma che se c'è un'opportunità per un comitato,
per...in questo caso avete scelto la società di scopo come formula,
e su questo si è aperto da quanto abbiamo capito anche un
dibattito. Però al di là di questo politicamente il messaggio che
noi condividiamo, e che un po' la battaglia che abbiamo fatto in
questo anno, è che siamo sempre lì a lamentarci che la Giunta fa
tutto, per una volta che la Giunta rinuncia a un pezzo di spazio e
credo che anche per l'Assessore Marguerettaz non sia stato così una
passeggiata, ecco, rinunciare a una prerogativa in capo al suo
Assessorato, per dire: benissimo, noi rinunciamo a questo pezzo,
visto che questo evento è importante, e lo affidiamo ad una
società, ad un comitato, dove ci sono dei Consiglieri. Allora, noi
su questo principio siamo d'accordo, perché si sottrae un pezzo di
prerogativa al Governo e finalmente si valorizzano,
indipendentemente, poi da chi va in questa società perché poi c'è
anche chi magari non c'è e vorrebbe esserci, lì lo vedremo. Però,
da un punto di vista del principio, noi crediamo che sia una
operazione che valorizza il ruolo dei Consiglieri regionali, che
spesso, lo si sa, sono forse un po' sminuiti, costretti a
ratificare o a prendere atto delle decisioni del Governo. Quindi
noi su questo principio sicuramente siamo d'accordo.
È chiaro che capiamo anche che è una scelta obbligata, proprio
perché bisognava intervenire, ma noi abbiamo dei dubbi, abbiamo dei
dubbi e ne abbiamo parlato anche con il collega La Torre, perché ci
sono certe parti che non ci convincono. Non ci convince, l'ha detto
la collega Fontana, la tempistica, ecco. La tempistica, avremmo
preferito e avevamo chiesto un rinvio di un Consiglio proprio
perché c'erano delle questioni da approfondire sulle modalità. Vi
faccio un esempio: è vero che portiamo al Consiglio questa
prerogativa, però poi le nomine sono fatte dalla Giunta. Allora,
per esempio, non abbiamo avuto il tempo in Commissione, avevamo
chiesto un giorno in più, per poter presentare degli emendamenti,
l'aula non ci sembrava il luogo dove andare, insomma, a intervenire
tutti su delle questioni tecniche, ma per esempio le nomine di chi
poi va a fare parte, ecco, noi avremmo gradito che fossero di
competenza del Consiglio, in modo, appunto, da presentare la
sensibilità.
La questione delle spese, noi abbiamo chiesto all'Assessore in
Commissione se c'erano, dal punto di vista del personale delle
spese in più, perché noi al di là della formula che si adotta, ma
anche se si fa una società di scopo e questa non ha spese, per noi
va benissimo, perché non è che adesso bisogna avere dei preconcetti
nei confronti delle partecipate o delle società di scopo. Noi
diciamo che le partecipate vanno fatte funzionare in modo diverso,
con trasparenza, con dei crismi diversi, le società di scopo, se
hanno uno scopo che siano in sinergia con l'Amministrazione e che
siano ottimizzabili anche da un punto di vista delle risorse umane,
che non andiamo a spendere per consulenze, per dipendenti, quando
abbiamo già le risorse professionali interne, sia dirigenziali che
di dipendenti. Ma non abbiamo avuto le rassicurazioni da parte
dell'Assessore, anzi, l'Assessore ha detto che questa società darà
consulenze, si avvarrà di personale esterno, e noi su questo non
possiamo essere d'accordo. Perché noi crediamo che se si fa una
società di scopo, questa si raccorderà con Finaosta, come è scritto
all'articolo 6, ci saranno le strutture dell'Assessorato, di
Finaosta, che saranno lì a disposizione di questa società di scopo,
per fare sinergia, e noi su questo non siamo convinti. Perché non
abbiamo avuto le rassicurazioni del caso, non solo da voi colleghi,
ma anche soprattutto dall'Assessore. Quindi, noi crediamo che
ancora qualche zona d'ombra ci sia, anche la collega Fontana,
giustamente ha parlato di programma, a noi interessano i contenuti,
ha ragione, cioè noi su questo magari vi chiediamo un impegno di
poter lavorare in Commissione, come gruppi, per poter
effettivamente portare le nostre idee all'interno di EXPO, perché
noi qualche idea ce l'abbiamo. Poi sarà un'idea parziale,
dell'Union Valdôtaine Progressiste, del nostro gruppo, delle nostre
sensibilità, da un punto di vista culturale, turistico, di
valorizzazione del prodotto Valle d'Aosta in tutte le sue
sfaccettature, però qualche idea noi la sottoporremo. Sarà ritenuta
valida o meno, questo ce lo diranno i colleghi, noi sicuramente ci
sentiamo rappresentati dal collega Cognetta, all'interno di questo
comitato, e probabilmente all'interno di questa società, perché la
nostra scelta all'epoca era andata in quella direzione e noi
crediamo che proprio l'appartenenza politica al Movimento Cinque
Stelle del collega Cognetta sia una garanzia, per certi versi, di
trasparenza, di regole, e di evitare sprechi, e questo lo diciamo
politicamente per noi è importante, che ci sia questa figura,
perché rappresenta una sensibilità politica, anche all'interno
dell'opposizione, ma all'interno di questo Consiglio, che concilia
la maggioranza con una parte di opposizione, che è abbastanza
estrema, tanto per dirla tutta. Quindi, questo perché si evinca ed
emerga in modo chiaro che noi ci asterremo su questo provvedimento,
ma non perché siamo contrari, anzi, perché le uniche remore che
abbiamo, che sono comunque remore sono i tempi, sono questi dubbi
da un punto di vista procedurale, ma crediamo che siano delle
discrepanze fra l'Assessorato e questa nuova società, che
probabilmente nasce anche con qualche difficoltà anche di
incardinamento politico, perché capiamo che è uno dei primi casi in
cui si sottrae qualcosa alla Giunta.
Però, questo non vuol dire che noi non siamo disponibili a
lavorare per e su questo dossier, con un atteggiamento propositivo
e per ricreare, e concludo, anche l'indotto. Perché abbiamo detto
tante volte che qui abbiamo tagliato gli eventi, abbiamo tagliato
la cultura, abbiamo tagliato il turismo, e non possiamo poi essere
contrari ad un investimento che va proprio in quei campi, perché
c'è gente che vive su queste cose. Al di là di quello che si
organizzerà fuori, noi abbiamo capito che ci saranno una serie di
manifestazioni, magari anche cambiamo nome, perché forse la
manifestazione viene spesso banalizzata, pensando che è uno spot,
poi finisce tutto lì, ecco. Io dico: una...degli eventi o comunque
una sinergia di cose che si organizzeranno sul territorio, che
daranno ossigeno a chi vive di cultura, ai professionisti della
cultura, a chi ha investito la propria vita su quel settore e che,
purtroppo, l'abbiamo denunciato tante volte, per la crisi e per
anche per scelte in questi ultimi anni, in questo ultimo periodo,
hanno visto un settore completamente sacrificato. Quindi è chiaro
che noi saremo attenti a vigilare anche sulla trasparenza, su ciò
che saranno le regole, per, diciamo, affidare tutto ciò che sarà
l'indotto, però noi crediamo che una boccata d'ossigeno, come
questa deve poi arrivare negli altri settori, chiaramente, non è
che...perché quando c'è la crisi si ha spesso tendenza a mettere un
settore contro l'altro, ecco dice: adesso aiutate questi e noi no.
Quindi, noi crediamo che sia un bel messaggio, un bel messaggio per
poter dare la possibilità effettivamente di rilanciare questo
settore turistico sfruttando l'occasione di EXPO, che per noi è
un'occasione unica. Grazie.
Presidente
- Ha chiesto la parola il Consigliere
Cognetta, ne ha la facoltà.
Cognetta (M5S) -
Grazie Presidente.
Mi associo chiaramente a quanto detto dal collega Laurent
Viérin, ma non soltanto da lui, anche le perplessità sollevate
dagli altri gruppi di opposizione, cioè da ALPE e PD-Sinistra VdA,
ci hanno visto, comunque, in una posizione nella quale abbiamo
dovuto riflettere, rispetto a ciò che abbiamo votato favorevolmente
in Commissione e per il quale voteremo favorevolmente in
quest'aula. Quello che...su cui qui viene posto l'accento, sono due
gli argomenti, il primo è costituire una nuova società, partecipata
e controllata, posso dirlo tranquillamente, noi non siamo mai stati
contrari alle società partecipate e controllate in quanto tali, noi
siamo estremamente contrari alla loro gestione fatta come è stata
fatta fino a oggi, in tantissime, fortunatamente non in tutte, le
controllate e partecipate regionali. Per noi nessuno, come magari è
successo, magari in campagna elettorale...ho sentito persone che
dicevano che noi volevamo, per esempio, chiudere INVA. Così, mi si
è avvicinata una persona, un giorno: volete chiudere INVA, io non
vi voto perché voi volete chiudere INVA. Io voglio chiudere INVA?
Sarebbe un'assurdità già solo pensarlo, rispetto a quello che fa.
Poi secondo me non lo fa nella maniera corretta, non fa quello che
doveva fare come
mission
, doveva sviluppare di più il
mercato informativo locale, doveva fare una serie di cose, che non
ha fatto, ma questo è un altro discorso. Oppure voglio chiudere il
Casinò; secondo voi voglio chiudere il Casinò? Mandando a casa le
persone? Io non voglio la ricapitalizzazione fatta in nel modo in
cui verrà fatta. Per me il Casinò deve restare nostro, ci manca
solo. Quindi il primo assioma è che noi non siamo contro le società
partecipate in senso assoluto, siamo contro la loro gestione.
Quando io ho avuto modo di leggere la bozza, che poi mi è
arrivata anche a me all'ultimo momento, non è che...perché...anche
lì, le bozze arrivano una appresso all'altra e sono tutte
completamente diverse l'una dall'altra. Quando mi è arrivata la
bozza definitiva, io allora l'ho presa, l'ho girata, l'ho letta e
mi sono accorto che c'erano delle cose che secondo me erano
favorevoli, le ha sottolineate già il collega Viérin, ma le posso
sottolineare anch'io, tipo il fatto che finalmente il Consiglio, e
non riguarda me personalmente, perché questa qui è una questione di
Consiglio, finalmente il Consiglio si riprende un pezzettino
microscopico di un qualcosa, tra l'altro a termine, mentre invece
ho sempre sostenuto in tantissime altre occasioni, l'avete visto,
che siamo noi che decidiamo, non loro. Noi dovremmo controllare
loro che stanno seduti là. Siamo noi, come Consiglio, che invece
dovremmo decidere. Quindi, per quanto riguarda il Movimento Cinque
Stelle, ammesso che questo esperimento funzioni, migliorabile eh!,
sicuramente, perfettibile, come tutte le cose, anche perché non
abbiamo ancora cominciato e forse neanche lo sappiamo se comincia,
quindi...
Dicevo, questo modello, secondo noi andrebbe replicato per tutte
le partecipate, perché io sono stufo di ricevere, o meglio di non
ricevere risposte. Ne stiamo parlando anche in II Commissione
rispetto alla legge su cui stiamo lavorando, no, rispetto alla
trasparenza, dove ci sono già cose che secondo me non vanno bene
che andrebbero messe. Un esempio su tutti: quando ho chiesto di
aggiungere anche lì la risposta al "116", mi è stato risposto "bè
ma c'è già. Ti devono già rispondere". Io ho detto: sì, però, c'è
ma nessuno mi risponde, quindi vuol dire che non funziona, questa
norma. Quindi scriviamo una legge e dentro ci mettiamo che mi
dovete rispondere. Se no non ha senso questa legge. Allora,
diciamo, va bene, ci vogliamo riprendere in mano un pezzettino del
controllo delle società partecipate e controllate. Benissimo,
allora si tratta, come Movimento Cinque Stelle di decidere se
mettersi in gioco o se restare in panchina. Siccome noi non siamo
politici di razza, noi siamo cittadini imprestati, no, questo ormai
è chiaro, anzi, a volte è anche una colpa, perché siamo gli ultimi
arrivati e quindi sembriamo quelli, come dire, le scartine, noi
abbiamo detto: bè noi ci mettiamo in gioco, perché voglio dire, non
è che..."male non fare, paura non avere", e per noi è questo il
concetto. Noi ci mettiamo in gioco, controlleremo molto da vicino
il Consigliere, se sarà lui, Leonardo La Torre, e lo farò non io,
chiunque verrà nominato dovrà controllarlo, perché è un uomo da
controllare, detto francamente tra di noi, e seconda cosa, non
credo che qualcuno si metterà lì a fargli creare il sotto-Governo a
lui. Perché non che insomma, vabbè che siamo gli ultimi arrivati,
però avrete capito fino adesso che non è che siamo proprio così
ingenui, no, da lasciare che il collega designato dalla
maggioranza, magari non sarà La Torre, si organizzi il suo feudo
elettorale con questa mossa.
Infine, no...non lo so se si candida o no, quindi, questo non lo
so. Infine, dicevo, abbiamo un problema di tempo, perché il primo
maggio comincia. Ora magari per assurdo potrebbero anche non
riuscire a finire di costruire l'EXPO, ma su questo noi non
possiamo certo, come dire, operare perché non siamo noi che
costruiamo EXPO. Da un certo punto di vista a livello nazionale non
siamo neanche d'accordo con EXPO, no, come Movimento Cinque Stelle,
però ormai c'è. Anche lì, non siamo d'accordo perché hanno rubato
di tutto, a EXPO a Milano. Eh, non è che siamo contenti, però,
l'abbiamo denunciato, adesso arriva, tanto vale giocarci. Ci sono
Amministrazioni, vedi Parma, che investe 15 milioni di euro, il
Comune di Parma, su EXPO. È vero che quella è Parma ed è
l'eccellenza alimentare italiana praticamente, perché parliamo di
Parma, che voglio dire, come prodotti alimentari, no, è a un
livello che noi neanche ci sogniamo. D'altro canto, noi nel nostro
piccolo ci difendiamo, e non vedo perché non dobbiamo avere la
nostra giusta presenza lì all'EXPO, e non solo all'EXPO, anche qui.
Perché anche qui abbiamo bisogno di far venire le persone, no. I
dati turistici ormai parlano chiaro, e quindi siamo veramente in
una situazione drammatica e non vi devo stare a spiegare perché.
Quindi, nonostante sia fatta una cosa di corsa, nonostante magari
sia fatta una cosa non perfetta, nonostante magari ci siano dei
dubbi da parte di qualcuno, che io posso condividere
tranquillamente, voglio dire, li ho anch'io. Non è che non li
abbia. Noi comunque voteremo a favore di questo provvedimento.
Presidente -
Grazie Consigliere Cognetta.
Ha chiesto la parola il collega Chatrian, ne ha la facoltà.
Chatrian (ALPE) -
Grazie Presidente.
Di EXPO 2015 ne parlavamo già nella passata legislatura,
purtroppo se n'è solo parlato. Arrivate, arriviamo, tardi e
comunque poco è stato fatto. Ma al di là di quello che è stato
fatto o non fatto, io penso che con la discussione oggi si debba
affrontare lo stato dell'arte e il domani. Vogliamo presentare la
posizione di ALPE e soprattutto, però, le criticità che noi abbiamo
ravvisato, all'interno di questo DL. Allora, premessa principale, è
un evento a cui non possiamo sottrarci, è un evento
importantissimo, è capitale, e come dicevo prima siamo arrivati
tardi e abbiamo fatto poco. Prima considerazione. Secondo: il tema
è non interessante, di più, l'alimentazione, potremmo penso per
tutto il pomeriggio declinare, affrontare, confrontarci
tranquillamente, l'argomento e l'importanza che ha anche una
piccola Regione montana come la nostra. Terzo: noi pensiamo che non
si tratti di una discussione, dev'essere una discussione molto
laica, nel senso che non è chi è a favore della partecipata, chi
no, ma il punto, il cuore è: è necessaria? A nove mesi? Era
necessario? L'unica soluzione? Ecco, come al solito, Presidente
Rollandin, scaricato l'atto, nessun confronto a monte, perplessità
che il nostro gruppo aveva già messo nero su bianco sul tavolo, più
di un mese fa, a livello di strumento, nessun confronto, scatola
chiusa, questo è lo strumento.
Allora, possiamo tranquillamente confrontarci oggi sullo
strumento, se era necessario o non necessario. Ma l'importanza a
nostro avviso non è sullo strumento. La discussione non va fatta
sullo strumento, la discussione va fatta sulla centralità di questo
Consiglio regionale. Ieri il Presidente Rollandin mi sembra che ha
ammesso, tranquillamente, noi abbiamo anche apprezzato le sue
ammissioni, che ci dev'essere un reale confronto e probabilmente un
modus operandi
diverso di affrontare le cose. Bene, siamo di
nuovo qua, Presidente Rollandin, e il
modus operandi
non ha
di nuovo funzionato, e allora noi ci siamo chiesti, dato che
vorremmo trovare delle soluzioni
"partatzeie"
(traduzione
letterale dal patois: "condivise"), che forse dobbiamo ridare
centralità a questo Consiglio. Abbiamo presentato un ordine del
giorno che illustrerà la collega Morelli, che va a, veramente, a
dare fiato, a dare centralità al Consiglio regionale, a chi vuole
occuparsi di questo dossier e non è...il problema non è sì o no
alla società partecipata, il problema non è quello, non è
assolutamente quello, abbiamo quattro Assessorati, mi sembra, che
si occupano di turismo, c'è un Assessorato del turismo e altri tre
che si occupano anche di promozione e non solo, forse è un problema
di coordinamento, ma noi abbiamo un altro ruolo immagino, penso che
lei condivida, Presidente Rollandin, non abbiamo un ruolo...il
legislatore. Ecco perché noi riteniamo che qui la discussione non
dev'essere se aprire una nuova società, che comunque ci costerà...
Ma il cuore, il centro del dibattito: era necessaria? E potremo
trovare delle soluzioni alternative? Questo è mancato di nuovo a
monte, nel mese di settembre, tranquillamente. Questo è mancato,
forse è stato voluto, io non lo so, noi non lo sappiamo, ma è di
nuovo mancato un reale confronto.
Prima il collega Viérin giustamente diceva: "è qui che dobbiamo
dirci le cose", assolutamente, qui, in questa sede, ed è il
Consiglio che deve riappropriarsi di quella centralità che ha perso
in questi anni, che tutti abbiamo condiviso, mi sembra ieri
mattina, dopo aver attentamente ascoltato le sue affermazioni,
dicendo che qui la situazione è drammatica, anche dal punto di
vista politico noi abbiamo delle difficoltà, così lei ci ha detto,
e vorremmo chiudere una fase e aprirne un'altra. Bene, noi ci
siamo, Presidente Rollandin, per chiudere una fase e aprire l'altra
fase, e penso che il nostro ruolo di eletti sia un altro, e su
questo ALPE c'è e vuole portare il suo contributo. L'abbiamo
portato al collega La Torre, il contributo, per quanto riguarda la
riscrizione delle regole delle società partecipate e controllate,
che non c'entrano nulla col d.l. di oggi. Noi ci siamo e abbiamo
fatto avere al Presidente La Torre le nostre suggestioni, le
nostre, diciamo, intenzioni, proposte da mettere sul tavolo e
condividere e raggiungere una modifica di legge, cioè riscrivere le
regole. Ma il nostro ruolo non è quello di far parte di Consigli di
amministrazione, il nostro ruolo è quello di riscrivere tutta una
serie di regole che permettano al Consiglio regionale di dare gli
indirizzi, verificare, controllare e il Governo regionale
indubbiamente gestire la parte più operativa, ci mancherebbe. Non
vogliamo sostituirci al Governo regionale, e poi permettetemi
un'altra battuta: l'obiettivo nostro è ridare centralità al
Consiglio regionale, non eventualmente ridimensionare...l'obiettivo
è ridare centralità a questo Consiglio regionale, che le scelte
siano fatte in questa sede, e che tutti apertamente possano
posizionarsi alla luce del sole e tranquillamente decidere il
percorso su dei dossier comunque importanti. Ripetiamo, a noi
interessano i contenuti, ecco che nell'ordine del giorno cerchiamo
di ridare, e chiediamo a tutti i colleghi di analizzare
attentamente l'ordine del giorno, perché l'obiettivo è uno solo,
ridare centralità al Consiglio regionale, che possa approvare, a
questo punto, anche, e non solo sull'EXPO, come utilizzare, con che
oculatezza e in che maniera le risorse che verranno messe in campo.
Grazie.
Presidente -
Siamo sempre in discussione generale.
La parola al Consigliere Guichardaz, ne ha la facoltà.
Guichardaz (PD-SIN.VDA) -
Grazie Presidente.
Bè anche io sono convinto della necessità che un appuntamento
così importante come l'EXPO sia assolutamente raccolto e diciamo
valorizzato. Questa è un'opportunità importante per la nostra
Regione, quindi vorrei sgomberare il campo dall'idea che noi si sia
contrari a una partecipazione, anche importante, a questo
appuntamento. I dubbi che noi abbiamo e che sono stati manifestati
dalla collega Fontana, riguardano lo strumento, essenzialmente.
Cioè, ma solo una società partecipata e tra l'altro costituita in
questa forma è in grado di amministrare attività, beni e risorse
destinate all'EXPO? Tra l'altro, lo ha detto il collega Cognetta,
questa è una legge incompleta, perfettibile, e allora
completiamola, perfezioniamola. Perché votarla così giusto per
togliersi la grana e poi magari in itinere troviamo le soluzioni?
Che fa questa società partecipata dalla Regione, collega La Torre?
Spiegatemi che cosa fa. Perché io l'ho riletta dieci volte e devo
dire che quando si dice: consiste nell'allestimento e nella
gestione degli spazi presso padiglioni istituzionali, nell'ambito
di EXPO Milano 2015, e nello svolgimento di ogni attività utile
alla promozione turistica e immagine della Regione, correlate alla
partecipazione della medesima, all'iniziativa EXPO Milano 2015, mi
sembra di leggere, non so io, una...non so, una definizione di
"laqualunque". Che vuol dire ogni utile attività connessa? La
vogliamo definire? Vogliamo dire esattamente che cosa farà questa
società? Cioè andrete voi Consiglieri deputati, più il dirigente ad
allestire direttamente EXPO o vi occuperete magari direttamente di
trovare la società che si occuperà di allestire l'EXPO? Che metterà
le vallette, che metterà gli strumenti per fare questo tipo di
attività. Cosa vuol dire ogni altra attività utile alla promozione?
Cioè conferirete voi direttamente, magari, alla tipografia la
redazione dei volantini relativi a un'iniziativa? Affitterete voi
direttamente della aule? Vi recherete, ci recheremo, troveremo
magari delle partnership? Cosa vuol dire? È una definizione
talmente onnicomprensiva e talmente generica, che non dice niente e
dice tutto. E quindi dà spazio libero, assoluto, poi io mi fido
ciecamente dei colleghi, fino a prova contraria ci si fida. Però,
voglio dire, dà talmente spazio libero di azione, che io fossi
dentro questa società nominato dalla minoranza, vi posso assicurare
che non sarei per nulla tranquillo, perché non saprei nella maniera
più assoluta quali sono i miei limiti, i vincoli entro i quali io
mi devo attenere. Perché non esistono. Tra l'altro, voglio dire,
non è una robetta da poco, non è il comitato del Settantesimo con i
suoi 50 mila euro, adesso non so che cosa. Qua parliamo di gestire
2 milioni e rotti mila euro. Cioè 600 mila già stanziati con la
Finanziaria del 2014, più altri 600 mila per l'anno 2014, più 1
milione per l'anno 2015. Non è, voglio dire, è vero che se noi la
confrontiamo con i bilanci di CVA o del Casinò, possiamo anche
pensare che siano delle cifre minimali, ma non è una roba da poco.
Cioè qua parliamo di gestire qualcosa come 1.600.000 mila euro
direttamente, allora io personalmente dico: se fossi io nominato
all'interno di questa società, avrei dei seri dubbi come muovermi,
tra l'altro in un contenitore di denaro così capiente. Quindi, io
non ce l'ho personalmente con la società, sono convinto che il
Consiglio debba riacquistare un ruolo che non sia solo il ruolo
ispettivo o il ruolo di "pigiabottoni" che ogni tanto...al quale
ogni tanto siamo relegati. Il Consiglio è importante che acquisisca
un ruolo all'interno di iniziative così importanti, però io penso
che una legge debba mettere in grado chi sarà direttamente
coinvolto all'interno di questo meccanismo, lo debba mettere in
grado di agire correttamente, sapendo che cosa fa, sapendo come può
spendere i soldi, come li può fatturare, eccetera.
Mi si dice che questo è uno strumento che by-passerebbe diciamo
degli impedimenti di tipo burocratico amministrativo e renderebbe
più dinamica l'azione, così, di approccio ai fornitori, ai
possibili clienti. A me nessuno, ho provato a chiederlo, guardate,
ho fatto un po' il giro, nessuno mi ha chiesto che cosa vuol dire
?sta roba. Che vuol dire che rende più dinamico? Cosa vuole dire,
la vogliamo spiegare ai cittadini i limiti che ha la Pubblica
Amministrazione, mentre invece una società di scopo non ha?
Vogliamo dire quali sono gli spazi di azione che diversamente una
Pubblica Amministrazione non ha? Non può emettere scontrino? Non
può fare direttamente un accordo con una società magari di...bè, a
me piacerebbe saperlo, magari nella discussione se qualcuno ci
confortasse, visto che come un peregrino ho girato a chiedere che
diavolo di differenza intercorre tra le funzioni della società di
scopo e le funzioni, invece, di una Pubblica Amministrazione,
nessuno mi ha spiegato, sinceramente, che tipo di differenza.
Altri costi, 50 mila euro di capitale sociale, un collegio
sindacale, formato da tre persone. Ma scusate, io ieri vedo la
Casino de la Vallée S.p.A., collegio sindacale del Casino de la
Vallée S.p.A., il presidente Verzì Aurelio 46.250 euro lordi
all'anno. Il sindaco effettivo, tale Brunello Fabrizio, 41.250
euro. Cioè col collegio sindacale di tre persone ci mangiamo già
magari 120 mila euro, che potrebbero servire diversamente per
funzioni di tipo promozionale. Perché, guardate, che non è che noi
possiamo poi fissare le tariffe minime, eccetera, eccetera. Anche
questi hanno fissato le tariffe minime, poi vado a guardare, vado
un po' a curiosare e vedo dei collegi sindacali che vanno dai 27-28
mila, perché adesso, oramai, queste sono le tariffe che vengono
richieste, non le tariffe minime professionali, quindi questa è
un'altra di quelle spese che vanno a incidere. Il personale, ma
scusate, ma è scritto qualcosa su questa delibera? L'istituzione
della COUP e della NUV, che io vorrei chiuse domani, perché l'ho
detto, le vorrei chiuse, perché secondo me quelle sono funzioni che
potrebbero tranquillamente essere re-internalizzate, però quanto
meno nella delibera istitutiva si parlava di sedi, si parlava di
personale, un'idea della costruzione di questa società c'era. Qua
io non vedo niente, a parte i due Consiglieri, poveretti, che poi
magari si trovano a doversi organizzare da soli le trasferte della
società di non so di diavolo o l'incontro con cosa, ma che supporto
hanno? Hanno il supporto degli uffici pubblici o si devono
costituire un ufficio, devono trovare una sede, magari ce ne
compriamo pure un'altra, già che ci siamo, che ne so, magari una
dismessa dalla Monterosa ski o da chi sa chi, visto che il COUP e
gli altri si sono ricomprati la sede della Pila pagandola poi due
volte, visto che quella era pure una sede, tra l'altro, già di
Finaosta, no, poi anche su questi argomenti un giorno apriremo poi
una discussione. Cosa facciamo, qual è la sede? Il personale che
usiamo è personale distaccato dalla Pubblica Amministrazione o qua
sussiste quell'impedimento invalicabile che ci avete sempre
raccontato della mobilità tra il personale della Pubblica
Amministrazione all'interno delle società partecipate. Perché è
invalicabile quella possibilità. Ieri quando si parlava di COUP e
NUV dicevo: ma come mai non è possibile pescarne quattro da un
Assessorato e quattro da un altro, che magari ha perso delle
funzioni a seguito della diminuzione dei contributi, e dobbiamo
assumere, invece, otto persone. Le assumeremo fino al 2017? Perché
tra l'altro la durata non è fino al 2015, ma è fino al 2017,
probabilmente per chiudere i bilanci o ad altre questioni. Qual è
la sede? Qual è il personale? Allora, io dico: vogliamo fare una
legge che potrebbe essere in linea di principio anche votabile, se
fosse chiara e definita e non desse la sensazione che stiamo
creando l'ennesima partecipata, fuori controllo. Allora definiamo
queste cose. Cerchiamo di definire i particolari, perché altrimenti
la gente qua fuori non capisce e ci dice: avete creato l'ennesimo
contenitore per dare 120 mila euro a un collegio sindacale, per
fare dei rimborsi spese che non si sa che cosa, e con quali
criteri? Perché va bene trasparenza e...cos'è che c'è scritto nella
legge: criteri di efficienza e di trasparenza nel conferimento di
incarichi e consulenze. Ma chi è che si prende l'onere di conferire
incarichi e consulenze? Fossi io nel Consiglio di amministrazione,
applicherei probabilmente tutte le normative proprie del codice
degli appalti e tutte le normative pubbliche. Allora che bisogno
c'è di una società privata, se non posso fare un conferimento
diretto? Ci sono delle questioni che stridono, ci sono delle
questioni che a me sinceramente non convincono. Mi convince,
invece, su questo io sono d'accordo con i colleghi dell'UVP e con i
colleghi del Movimento Cinque Stelle, l'esigenza di investire
fortemente in promozione, di investire fortemente in questa
opportunità che abbiamo, l'opportunità dell'EXPO 2015. Bisogna
anche dire che come al solito noi ci svegliamo sempre in ritardo,
perché l'Emilia Romagna, voglio dire, sono anni che parla di EXPO,
si è comprata addirittura degli spazi, ha allestito tutta une serie
di iniziative che sono già programmate, ancora prima che l'EXPO
fosse, diciamo, definito da un punto di vista di completezza delle
strutture e via dicendo. Noi ci svegliamo sempre all'ultimo
momento. E il fatto di svegliarsi all'ultimo momento comporta che
cosa? Sto benedetto ricorso a procedure d'urgenza. Perché questa
roba qua è stata iscritta con procedura d'urgenza, passerà con
procedura d'urgenza e una volta che è passata, passata, come dice
il proverbio, non mi ricordo neanche bene più, "ciao Ninì",
l'abbiamo fatta e chissà. E non vorrei che poi ci trovassimo magari
qua fra un paio d'anni, fra tre o quattro anni a dover poi fare i
conti con la Procura o con la Corte dei Conti, perché non sono
chiare nemmeno le procedure, collega Cognetta, cioè su queste
questioni qua io fossi in lei, nell'ipotesi che lei dovesse essere
nominato dalla minoranza, perché qui si parla di designazione da
parte della minoranza e designazione da parte della maggioranza, ma
io mi parerei per benino. Perché non sarei così convinto e così
sicuro che questa presenza all'interno del Consiglio di
amministrazione fosse sufficiente ad assicurare...perché qua non si
sanno nemmeno, lo sapete voi, perché ci avete appena inviato una
lettera su una manifestazione che dovrebbe essere una
manifestazione del gruppo, non si sa nemmeno se si possano spendere
non so se qualche centinaio di euro, per fare delle manifestazioni
proprio come gruppo consigliare. Figuriamoci 2.200.000 euro, 1
milione e 6 va bene, perché il resto l'abbiam messo per pagare
l'affitto e per pagare l'ufficio, per i famosi sei mesi.
Io se devo dire sinceramente, questa roba qua la rivedrei, cioè
cercherei di creare, magari con gli uffici legislativi,
perfezionare quest'aspetto, definendo molto bene quali sono gli
spazi d'azione dei due colleghi, lo spazio si azione del Consiglio
di amministrazione, come ci si può muovere, perché strutturata così
com'è questa roba, dice tutto e dice niente, e secondo me mette a
rischio il progetto stesso dell'EXPO 2015. Cioè crea dei problemi
enormi di non funzionalità, di inapplicabilità della legge, perché
la volta che ci mette il naso dentro la Corte dei Conti, o
qualsiasi altro revisore, che dice: no ma qua non è chiaro se tu ti
puoi muovere così o ti puoi muovere cosà. Perché è una formula
comunque piuttosto indefinita, voglio dire, rispetto...piuttosto
inedita. Io invito i colleghi a fare un ragionamento serio,
rispetto a questa norma. Continuo a dire, ben contento, però, che
ci si sia svegliati, magari ci siamo svegliati tardi, ma ben
contento che si ragioni in termini di promozione e in termini di
valorizzazione del nostro patrimonio turistico, commerciale,
culturale, eccetera, in occasione dell'EXPO 2015.
Presidente -
Siamo sempre in discussione generale. Ha
chiesto la parola la Consigliera Certan, ne ha la facoltà.
Certan (ALPE) -
Sì, grazie Presidente.
Mi riallaccio agli ultimi passaggi del collega Guichardaz, a
quando diceva che per l'ennesima volta ci siamo trovati di fronte a
una delibera fuori sacco, votata d'urgenza e portata in Commissione
ancora più con urgenza e credo che il detto a cui faceva
riferimento Guichardaz fosse "passata la festa, gabbato lu santu" e
per l'ennesima volta ce ne dimentichiamo tutti, che tutte le volte
diciamo: cambiamo metodi, cambiamo modi di lavorare e poi la volta
successiva è uguale e si ripropongono gli stessi metodi. Stessi
metodi che...lo so che non è tanto bello ricordare il passato, però
qualcuno in questo Consiglio regionale nella scorsa legislatura
l'aveva già un po' annunciato, anzi aveva cercato di essere
propositivo. L'8 febbraio del 2012, quindi in tempi non sospetti,
per nulla sospetti, Robert Louvin diceva, faceva appunto tutta
l'introduzione e la premessa che ha fatto anche lei, collega La
Torre, sull'importanza di questa manifestazione per la Valle
d'Aosta, sulla quale io mi sono già espressa, il nostro gruppo ALPE
si è sempre espresso, già lo scorso anno, quando a settembre
abbiamo chiesto che cosa si stesse facendo per questo, quindi su
quello noi siamo assolutamente d'accordo, condividiamo con tutti i
colleghi che sono intervenuti, che è assolutamente una
manifestazione da non perdere, da cogliere e da sfruttare, nel
miglior modo possibile. Robert Louvin diceva: "però, Signori della
Giunta, penso non possa avvenire senza un'adeguata programmazione,
uno sguardo lungo e un percorso di costruzione che sia
sensibilmente diverso da quello che molto spesso, purtroppo, è
utilizzato nel cogliere all'ultimo momento sollecitazioni di varia
natura e di arrivare con eventi a spot, con iniziative se non
improvvisate, scarsamente preparate, in ogni caso non accompagnate
da un processo culturale di discussione e di approfondimento, di
elaborazione, di progettazione, che veda coinvolti i vari soggetti
di questa nostra comunità". Quindi con "i vari soggetti" voleva
dire vari assessorati, ma voleva anche dire varie associazioni di
categoria, e ce ne sono tante, io penso alla Chambre, eccetera. Ne
cito una ma ci sono tantissime società, tantissime associazioni che
potevano diventare protagoniste.
Ecco, ora bisogna correre ai ripari. Siamo riusciti anche questa
volta ad arrivare in ritardo e con urgenza. Questa società, l'ha
ricordato il collega Chatrian, è una società di scopo, è l'ennesima
società, e lo scopo ce l'ha, sì è vero, ce l'ha, quello di
aumentare per l'ennesima volta un'altra scatola, per ora vuota,
perché si tratta di una scatola vuota, che si somma alla
mission
che hanno già, che esercitano già almeno quattro
assessorati. Anzi, mi permetto di dire che è vuota, collega La
Torre, perché noi il 2 settembre abbiamo chiesto che l'Assessorato
ci fornisse la documentazione che immagino, come Assessorato,
abbiano fatto e che lei abbia ricevuto, di...come dire, di
proiezione di questa società, lo ricordava bene il collega
Guichardaz, di sede, con chi, dove, perché, quali consulenze,
eccetera. Quindi penso che queste proiezioni siano state fatte, noi
le abbiamo chieste il 2 settembre, non abbiamo ottenuto nulla. E
poi, una società che deve essere sicuramente guardata con la lente
di ingrandimento, ha ragione il collega Cognetta, quando dice che
il collega La Torre dev'essere controllato, ma, aggiungo io,
dev'essere...ecco, aggiungo io, collega, che dev'essere lei
controllato come lo devono essere tutti gli uomini e le donne che
si occupano di denaro pubblico, assolutamente nello stesso modo.
Devono essere controllati perché, lo vediamo in molte società,
potrebbero crear debiti, potrebbero non rispondere alla loro
mission
, potrebbero anche far fallire questa società, quindi
credo che non sia una questione personale, non credo proprio che
sia una questione personale. D'accordo? Abbiamo parlato poi delle
associazioni di categoria. Ecco, con questa società io non vedo
assolutamente, ma non lo vedo in nessun modo, quale ruolo queste
associazioni possano avere, non credo neppure che le varie
associazioni di categoria abbiano bisogno di badanti. Non abbiamo
bisogno soprattutto società badanti. Perché, diciamo, deve invece
avere il ruolo centrale il Consiglio? Perché nella delibera io non
ho trovato dove, non ho assolutamente trovato dove questa nuova
società di scopo sia staccata dalla Giunta regionale, perché
dev'essere nominata dalla Giunta e deve rendere conto alla Giunta
regionale. Quindi il Consiglio in qualche modo ne è tagliato fuori,
quindi ecco perché anche in IV Commissione il nostro gruppo ha
ritenuto di votare contro questa nuova costituzione di società.
Presidente -
Ha chiesto la parola il Consigliere Fabbri,
ne ha la facoltà.
Fabbri (UVP) -
Grazie Signor Presidente.
Sarò brevissimo, vista anche l'ora, ormai che s'avvicina l'ora
di pranzo. Ma io, prima di tutto, vorrei solo semplicemente
esprimere qualche dubbio che ho su questa legge di istituzione di
questa società di scopo. E non sto a ripetermi circa le finalità,
che sono condivisibili, tutti l'hanno detto, l'EXPO è una
manifestazione che sarà unica e che dobbiamo assolutamente riuscire
a cogliere. L'ha detto molto bene il mio collega Laurent Viérin,
che oltre ad essere l'opportunità, la vetrina, una vetrina per la
Valle d'Aosta, potrebbe anche diventare un volano per il lavoro,
sia di tipo materiale che immateriale per la nostra Regione.
Nell'analisi dell'articolato della legge, non mi sono sfuggiti
degli aspetti molto positivi, devo dire, rispetto ad altri tipi di
società partecipate. Prima di tutto il fatto che il Consiglio
direttivo non gravi con i compensi faraonici a cui siamo abituati,
nello svolgimento delle sue funzioni. E questo è un aspetto
decisamente positivo.
Secondo aspetto positivo è che coinvolga direttamente il
Consiglio nella gestione di questo evento. Ciò non toglie però che
i dubbi, i miei dubbi rimangano, rimangano soprattutto, è stato
detto ma voglio ripeterlo, circa la fretta con cui questa legge è
stata presentata, e che con una maggiore, diciamo, meditazione
sulla legge stessa avremmo potuto porre dei miglioramenti che
l'avrebbero, come possiamo dire, sollevata da dubbi che sono venuti
fuori. Allora, a parte la tempistica assolutamente ed
eccessivamente affrettata, io vorrei soffermarmi un attimino
sull'articolato e cioè soprattutto sull'articolo 4, in cui questa
centralità del Consiglio, che è stata appunto declamata dai
colleghi, precedentemente, in realtà non è così ben definita, in
quanto poi gli organi direttivi devono essere nominati dalla
Giunta. Devo dire, anche, che all'articolo 8 c'è una certa
insufficienza nella gestione della trasparenza e di quelli che
devono essere gli organi che poi gestiranno praticamente questa
società. Infatti, all'articolo 8 si dice che la società
naturalmente si attiene alle diposizioni vigenti in materia di
trasparenza, per il conferimento di incarichi e di consulenze per
l'acquisto di beni e servizi diretti ad assicurare il rispetto dei
principi di pubblicità, imparzialità e non di discriminazione. Qui
su questo articolato bisognerebbe a mio avviso lavorare di più per
introdurre quei principi che diceva il collega Jean-Pierre
Guichardaz, e cioè di poter introdurre negli organi che gestiranno
poi questa società del personale di comparto e fare in modo che
anche le competenze delle dirigenze dei vari assessorati vengano
coinvolti in questa gestione. Io non so, non sono un tecnico, non
se sia possibile fare una cosa del genere, ma è una cosa che mi
augurerei.
E finisco questo mio breve intervento con una considerazione di
ordine più generale, che credo che come Consigliere, ma anche come
cittadino mi devo porre. È mai possibile che bisogna ricorrere
sempre a queste società di scopo, quando ci sono delle dirigenze,
delle strutture, degli assessorati che sono deputati a questa cosa
qui, lo sapevamo, è stato detto, è dal 2012 che se ne parla,
bisogna arrivare a questo punto, bisogna arrivare proprio alla fine
e dover ricorrere in tutta fretta a una cosa del genere. Ma io mi
chiedo, ma queste strutture, io credo che siano all'altezza, eh,
non posso assolutamente dubitarne. Ma allora come mai non sono
state sollecitate, come mai non hanno preso di petto questo
argomento così importante? Grazie.
Presidente -
Grazie. Ha chiesto la parola il relatore La
Torre. Ne ha facoltà.
La Torre (UV) -
Ma vista l'ora non volevo...ma,
innanzitutto io ho ascoltato con attenzione tutto il dibattito, e
credo che l'EXPO si dimostra un'opportunità comunque, non solo per
quello che esso rappresenta, che tutti gli hanno riconosciuto, che
hanno riconosciuto questo ruolo straordinario di far riflettere un
paese, di metterlo in condizione di presentarsi al mondo, cercando
di portare l'attenzione del mondo sul modo di essere, sul modo di
pensare. Questa è un'opportunità che accade ogni 100 anni, forse
110, per l'Italia, probabilmente noi vediamo questa EXPO, non ne
vedremo più altre, forse nemmeno i nostri figli. Di fatto l'EXPO si
rivela anche un'opportunità di dialogo, secondo me, perché
quest'oggi nell'aula io ho sentito diverse posizioni che provengono
probabilmente da tante sensibilità anche diverse, posizioni anche
molto diverse, per alcuni versi. Unificate, se vogliamo, solo da
questo concetto che tutti percepiamo come la necessità di
partecipare all'EXPO, come un'occasione unica di presentare la
montagna, perché la montagna è il nostro tema, la verticalità, è la
parola che in qualche modo ci siamo dati, e se vogliamo proprio
guardare bene questo concetto di montagna e di verticalità,
verticalità sono anche i percorsi che noi dobbiamo affrontare,
perché quello che noi dobbiamo cercare di fare, proprio guardando
questa manifestazione, è cominciare a cambiare il nostro modo di
pensare. Legittimi sono i dubbi, legittime sono le perplessità, per
citare Guichardaz che diceva: cosa succederà? Cosa farà? Non è che
posso rispondere io, oggi, nemmeno Cognetta, se no oggi stessi
saremmo dei presuntuosi. Forse saremo chiamati a farlo nel momento
in cui potrebbe essere che siamo nominati, potrebbe avere un senso,
ma io credo che le cose che noi ci diciamo devono essere lette in
una maniera diversa, così come i ragionamenti che ho sentito fare
da altri, per esempio dal collega Viérin. Beh, forse, bisogna anche
un po' rompere questo velo di diffidenza e metterci anche un po'
più di entusiasmo, perché quando tutto intorno a noi il mondo
continua a compiangersi per quello che non succede, noi forse, in
fondo, dovremo ragionare, incominciare a parlare di quello che
vorremmo che succedesse. Io, perché apprezzo la scommessa,
coraggiosa, che fa il collega Cognetta, quando fa anche il suo
ragionamento? Perché è proprio questa la scommessa. Basta dire che
quello che vedo non gli piace. Fammi fare a me, perché ti possa
dimostrare che quello che io faccio funziona, poi è ovvio che i
vecchi schemi della politica sono quelli dei processi alle
intenzioni, e li conosciamo, però riconosciamocelo anche noi tra
colleghi che sono vecchi schemi. Allora, se vogliamo ragionare su
vecchi schemi, ognuno fa una scelta. Io credo che, invece, qui, in
qualche modo, anche riconoscendo in una serenità di linguaggio, che
è lo strumento su cui qualcuno vuole discutere, altri non vogliono
discutere, possa avere dei pregi e dei difetti, ma anche lo
strumento stesso viene riletto in una maniera nuova, perché lo
strumento delle partecipate è uno strumento vecchio, ma in realtà
viene riletto in un modo nuovo, perché qui non si nominano Tizio e
Caio, si nominano due Consiglieri regionali e guarda caso di
maggioranza e di minoranza. Ma perché non è una scommessa questa?
Di vedere se la maggioranza e la minoranza, sui temi, non sulla
politica, sui temi è in grado di lavorare insieme? Oppure è a
seconda di chi è della maggioranza o della minoranza che i soggetti
sono più o meno validi? Perché se è del Cinque Stelle va bene o se
non è del Cinque Stelle non va bene...cioè, bisogna essere anche un
po' onesti, perché se i percorsi mentali sono sereni, la
discussione è serena. E mi fa piacere anche quando la dottoressa,
la collega Certan richiama Louvin, perché Louvin ha detto delle
cose giuste, l'ha detto, e mi fa piacere che venga riapprezzato
anche per la sua visione politica, riapprezzato anche per le cose
che diceva, però, le persone vanno apprezzate sempre, non è che
vanno postumi. Quindi, il ragionamento che io sto cercando di
svolgere è questo: vogliamo insieme, insieme, maggioranza e
minoranza, due eh, perché poi maggioranza e minoranza non è che
possono essere trentacinque, due...trovare questa sintesi,
attraverso uno strumento che esiste, che poi in questo caso, mai
come in questo caso è uno strumento perfetto, perché a differenza
di società di scopo di lunghi percorsi, con obiettivi magari non
chiari, come dice qualcuno, questa è una società di scopo che ha
degli obiettivi precisi, partecipare all'EXPO e farlo nel modo
migliore. E drammaticamente, per i due poveracci che dovranno
occuparsene, non avranno neanche la possibilità di diluire questo
tipo di attività, perché questa è un'attività che il 31 di ottobre,
è già scritto nella legge, deve presentare un progetto, deve
presentare un programma, deve condividerlo, guarda caso con chi?
Con il Consiglio regionale. Guarda caso con chi? Con le forze
sociali. Guarda caso con chi? E ben venga che ci sia un collegio
sindacale, e non diciamo delle cose che non sono vere, perché i
collegi sindacali oggi, basta andare a vedere come sono remunerati
nelle altre società di scopo, sono remunerati con delle cifre che
io se fossi il sindaco non ci andrei a farlo, però quindi non sono
quelle, ben venga che ci sia un collegio sindacale, perché?
Vogliamo sottrarre degli spazi alla trasparenza, eh no, eh no! Ci
dev'essere il collegio sindacale, ci dev'essere comunque, sempre,
una costante ripetitiva verifica, perché esiste la diffidenza,
perché noi siamo in un clima di diffidenza, e quando si fa il
ragionamento politico dell'altro giorno e se cominciamo a parlare
sui temi e sulle cose, ma bisogna togliere la diffidenza, signori,
perché io da qualcuno di voi ho sentito tanta diffidenza, il che
non è una colpa, la diffidenza non è una colpa grave, eh,
semplicemente è un elemento che a volte non facilita il dialogo,
che a volte non facilita il dialogo. Allora oggi l'atteggiamento
giusto è quello di un'apertura e di un ragionamento e anche un po'
di entusiasmo, perché per fare queste cose, visto che chiunque
andrà lì non sarà pagato, chiunque andrà lì non cercherà una
visibilità, ma insomma, vuole anche sentire il supporto di un po'
di entusiasmo, perché questa è una Regione che deve reagire, è
stato detto bene, questa è una Regione che deve investire sulla sua
cultura, deve ridare fiato, deve ridare alla gente la sensazione
che facciamo un percorso tutti insieme, tutti insieme...c'è...
(interruzione di alcuni Consiglieri, fuori microfono)
..
.no, intervengo io perché io ci credo, vede, la
differenza quando una parla di entusiasmo, io speravo che lei
percepisse il mio entusiasmo, perché io ci credo, e siccome ci
credo, quando in una cosa ci credo, non lo faccio solo per
mestiere, io ci metto anche quello che penso, e non ci metto
giochetti di parole, perché non mi servono, perché io mi apro
perché credo che questo sia il nuovo modo di fare anche politica,
oltre che le cose, aprendosi e dicendosi quello che si pensa, senza
giochi o chiedendo se in qualche modo, mi consenta di dirlo, con
una mozione che trovo assolutamente incomprensibile, comprensibile
per come è scritta, nell'italiano, ma incomprensibile nella
sostanza: parla di centralità del Consiglio, però chiede che siano
gli assessorati che lo facciano. È una contraddizione in qualche
termine, però io la rispetto comunque, perché ci mancherebbe,
continuo a dire che reputo, reputo...
(nuova interruzione di alcuni Consiglieri, fuori
microfono)
...
sì, ma no, ne ha parlato, non è che non ne ha parlato,
l'ho anche letta, ma io reputo, reputo, che comunque questa è
un'opportunità che ci stiamo dando oggi, quindi le cose che sono
state dette, io non le registro come negative, io le registro come
positive, e quindi tutte le osservazioni su come dev'essere fatto,
sulle attenzioni, è positivo, poi è chiaro che noi stiamo
scegliendo uno strumento, tra l'altro questo strumento lo stiamo
scegliendo insieme e giustamente con sensibilità diverse. C'è chi
si asterrà, c'è chi voterà contro, c'è chi voterà a favore facendo
anche una scommessa, molto difficile per qualcuno una scommessa da
fare. Per altri è molto più facile votare contro, eh. È molto più
difficile la scommessa di chi dall'altra parte dice: eh no signori,
io mi prendo la responsabilità e ci vado dentro e controllerò,
perché io sono io e nella mia identità politica non ho paura di
affrontare le cose, è molto più facile ogni volta criticare e dire:
voto contro. Ma ci mancherebbe altro. Ma ci mancherebbe altro.
Ognuno deve schierarsi da qualche parte, ma è giusto che sia così,
perché quando si dice che la gente deve capire, è questo,
schierarsi con chiarezza. La diffidenza c'è, chi la vuol togliere
la toglie, c'è l'entusiasmo, c'è la voglia di fare qualcosa? C'è
voglia di fare politica in modo diverso? Benissimo, schieriamoci,
ognuno si metta da una parte o dall'altra, come meglio ritiene.
Come meglio ritiene. E questo è quello che noi stiamo facendo. Noi
vogliamo partecipare all'EXPO, che è condiviso da tutti, lo
vogliamo fare nel modo migliore, che è condiviso da alcuni, lo
vogliamo fare con uno strumento che probabilmente a qualcuno non
piace, ma è uno strumento che ha una validità e non è vero che non
è stato fatto, perché non è stato fatto da altre Regioni, perché
fuori, come ha detto Cognetta, si stanno organizzando le città, non
le Regioni, le società di scopo, ne abbiamo parlato l'altro giorno
con quelli dell'EXPO, è pieno, la città di Brescia ne ha fatto un
altro...perché si stanno organizzando tutti, informatevi, non sono
cose che vi dico io, informatevi. Ciò detto, io non credo che abbia
fatto un intervento polemico, cerco semplicemente di far capire
l'importanza di questo tema, l'entusiasmo che perlomeno noi ci
abbiamo messo fino a questo punto, poi con la stessa serenità
diciamo che noi siamo a disposizione, siamo a disposizione, non è
che noi ci sentiamo investiti di niente, di niente, noi siamo a
disposizione di un progetto, di un progetto, punto. Questo era il
nostro messaggio e questo quello che io volevo dire, e quindi
ritengo che rispettando ogni posizione, quello che stiamo facendo
oggi comunque è qualcosa che fa bene alla Valle d'Aosta.
Grazie.
Presidente
- Grazie, Consigliere La Torre.
Ricordo che siamo sempre in discussione generale, considerato
che non c'è nessuno iscritto a parlare...lo farei subito alla
ripresa dei lavori, ritengo più corretto, avremmo anche il tempo
per poterlo discutere con più tranquillità. Quindi io sospenderei i
lavori, e riprendiamo alle 15,30. Buon appetito.
---
La seduta termina alle ore 13,05.
