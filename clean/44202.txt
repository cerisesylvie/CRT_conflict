Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 1264 del 9 febbraio 2022 - Resoconto
OGGETTO N. 1264/XVI - Interpellanza: "Verifica
dell'assegnazione dell'indennità a favore degli operatori sanitari
e del settore assistenziale per le attività svolte durante
l'emergenza Covid-19".
Bertin (Presidente) -
Punto n. 40 all'ordine del giorno.
Per l'illustrazione il consigliere Baccega, ne ha facoltà.
Baccega (GM) -
Torniamo all'agosto del 2020 richiamando
la legge 8 di quell'epoca, una legge direi molto partecipata
dall'allora maggioranza che sosteneva (non sempre) la giunta
Testolin, una giunta in
prorogatio
formata da quattro
assessori e un presidente (ogni tanto mi piace ricordarlo); è
rimasto superstite l'assessore Bertschy: che tenga duro. Si
ricorderanno tutti, anche i consiglieri perché direi che è stata
una legge sostenuta e votata anche dalle opposizioni che hanno dato
il loro fattivo contributo. Direi che tutto quel Consiglio
regionale aveva lavorato in modo piuttosto intenso, affinché quella
legge potesse essere approvata, recependo le indicazioni che
arrivavano un po' da tutte le sensibilità.
Come sapete, la legge 8 fu impugnata dall'allora Consiglio dei
Ministri, su proposta del ministro Boccia del governo Conte bis.
Questo non per segnalare il ministro di fazione avversa, bensì per
sottolineare che spesso le impugnative arrivano sul tavolo del
Consiglio dei Ministri su proposta dei tecnici: chi ha gestito i
rapporti con Roma lo sa bene e purtroppo le note che affiancano
queste dichiarazioni di impugnativa diventano quasi impossibili da
discutere in quelle poche ore. Per fortuna ci vengono incontro gli
attenti approfondimenti della Corte costituzionale, laddove il più
delle volte le prerogative della nostra Regione, le prerogative
statutarie della Valle d'Aosta, vengono evidenziate e gli atti
approvati. Se non sbaglio il Presidente prima ha fatto un accenno,
dicendo che meno male che la recente sentenza lo testimonia.
La legge 8 è stata impugnata in dieci articoli, quattro dei
quali riguardavano il capo II sulla sanità. L'articolo 13 prevedeva
assunzioni in caso di rilevante carenza di personale, riguardava
assunzioni di personale in settori in cui si constatava una carenza
significativa di personale, prevedeva l'assunzione a tempo
determinato da ventiquattro a trentasei mesi senza il preventivo
accertamento della conoscenza della lingua francese, ma
condizionava e obbligava i candidati a frequentare un corso
finanziato dalla USL ed effettuare la prova di accertamento entro i
trentasei mesi dalla data di assunzione, per poter poi ottenere
l'assunzione a tempo indeterminato.
L'articolo 14 prevedeva un'indennità valdostana con un
incremento di stipendio per la dirigenza medica sanitaria
veterinaria e dei medici di medicina generale e pediatri di libera
scelta, che finanziava intorno al milione e mezzo.
Poi c'era l'articolo 15, l'indennità
una tantum
per tutti
i lavoratori coinvolti nell'emergenza Covid, che doveva essere
riconosciuta al personale dell'azienda USL di qualsiasi profilo
professionale e tipologia contrattuale, compresi i somministrati e
il personale convenzionato che abbia prestato attività lavorativa
nei mesi di marzo, aprile e maggio 2020, ovviamente in strutture e
servizi operanti in forma diretta e indiretta per l'emergenza
Covid-19; un'indennità una tantum di 3 milioni e 400 mila euro di
investimento. Poi questo articolo è stato abrogato dall'articolo 3
comma 8 lettera E della legge regionale 3 dicembre 2020, quella che
riconosceva i debiti fuori bilancio.
Il quarto articolo impugnato era il 22 e prevedeva un'indennità
Covid-19 per i lavoratori delle Unités des Communes, un'indennità
di disagio per lo stesso trimestre a coloro che avevano lavorato,
le OSS e le infermiere, nelle strutture sul territorio; qui
l'investimento era di 1 milione e 100 mila euro.
Valutato che il 9 ottobre 2020 la Giunta di allora decise di
costituirsi nel giudizio di legittimità costituzionale e di
difendersi dal giudizio promosso dall'allora governo Conte a tutela
delle prerogative statutarie della Regione, fondate soprattutto in
materia di spesa sanitaria che è appannaggio del bilancio
regionale, ribadendo l'autonomia finanziaria della Regione Valle
d'Aosta sul sistema sanitario regionale, con riferimento
all'articolo 34 comma 3 della legge 23 dicembre 1994 e proprio in
ragione delle disposizioni di legge relative all'autofinanziamento
del settore sanitario, erano state elaborate quelle specifiche
norme regionali che, inserendosi nell'ambito dell'emergenza
epidemiologica di allora, e anche di adesso, rappresentano misure
di portata più generale volte a potenziare e a rafforzare il
sistema sanitario regionale il quale, anche in ragione del
particolare contesto montano - fare sanità in montagna costa il 30
percento in più, questo lo abbiamo dichiarato più volte - presenta
serie difficoltà attrattive dal punto di vista professionale e
soffre di una sempre più grave e generalizzata carenza di medici
specialisti e di personale sanitario. Le vicende di allora le
abbiamo ancora sul tavolo adesso.
Fatta questa breve storia e salutando con soddisfazione il
pronunciamento della Corte costituzionale che sottolinea la bontà
degli articoli di legge approvati dal Consiglio regionale, ma
ringraziando anche la struttura del legislativo regionale che ha
creduto nella bontà delle iniziative messe in campo e in punta di
diritto ha risposto respingendo ai mittenti l'impugnativa,
chiediamo all'Assessore quanto segue. Se sono ancora a disposizione
le risorse previste dall'indennità sanitaria valdostana e a quali
categorie sono e verranno assegnate. Se ha verificato o intenda
verificare se tutto il personale sanitario della Valle d'Aosta ha
ricevuto o riceverà l'indennità come era previsto dall'articolo 15
della legge 8 poi abrogato, ma so che si è fatto poi un intervento
successivo per sostenere questa ipotesi, come prevedeva la legge
stessa che dava un indirizzo politico chiaro e inequivocabile:
tutti quelli che hanno lavorato nell'ambito del Covid devono avere
il riconoscimento; questo mi pareva fosse l'intendimento di quel
Consiglio regionale, se non sbaglio. Se ritiene che la possibilità
di assunzione di personale della dirigenza medica che potrà essere
assunto a tempo determinato, senza il preventivo accertamento della
lingua francese, dia impulso alle nuove assunzioni di nuovi
dirigenti medici.
Presidente -
Risponde l'assessore Barmasse.
Barmasse (UV) -
Il primo quesito: se sono ancora a
disposizione le risorse previste dall'indennità sanitaria
valdostana e a quali categorie sono state eventualmente assegnate.
Le risorse relative all'articolo 14 della legge regionale 8 del
2020, pari a euro un milione e mezzo, sono state assegnate
all'azienda USL con deliberazione della Giunta regionale n. 854 in
data 28 agosto 2020, prenotazione n. 14.791/2020 e sono stati
altresì impegnate con provvedimento dirigenziale n. 4280 del 25
settembre 2020.
L'azienda USL, da parte sua, ha comunicato che tali risorse sono
state accantonate sul bilancio dell'azienda medesima, sulla base
dell'informativa trasmessa alle organizzazioni sindacali aziendali
in data 1 dicembre 2020.
Inoltre, informo che alla luce della recente sentenza della
Corte costituzionale n. 5 del 2022, l'azienda USL della Valle
d'Aosta sta espletando l'iter necessario per giungere alla
liquidazione delle indennità di cui trattasi; da ultima vedi
deliberazione del direttore generale dell'azienda USL della Valle
D'Aosta n. 75 in data 4 febbraio 2022 recante "Approvazione delle
modalità di erogazione delle indennità di cui all'articolo 14 della
legge regionale 8 del 2020".
Il secondo quesito: se ha verificato o intenda verificare se
tutto il personale ha ricevuto e riceverà le indennità previste
dall'articolo 15 della legge 8, abrogato dalla rinuncia con la DGR
n. 1537 del 22 novembre 2021, come prevedeva la legge stessa. Con
riferimento all'articolo 15 della legge regionale 8 del 2020,
informo che il medesimo è stato abrogato dall'articolo 3 comma 8
lettera E della legge regionale 10 del 2020. In sostituzione di
tale norma è stato approvato l'articolo 3 commi 1 e 2 della legge
regionale 10 del 2020. Con riferimento a tale articolo, informo che
l'azienda USL ha concluso le trattative sindacali e ha proceduto
alla liquidazione delle somme di cui al comma 1. Quanto al comma 2
dell'articolo 3 informo che l'azienda USL sta espletando l'iter
necessario a giungere alla liquidazione delle indennità di cui
trattasi.
La domanda n. 3: se si ritiene che la possibilità di assunzione
del personale della dirigenza medica che potrà essere assunta a
tempo determinato, senza il preventivo accertamento della lingua
francese e italiana, dia impulso all'assunzione di nuovi dirigenti
medici. Come è noto, la sentenza della Corte costituzionale n. 21
del 2022 ha ritenuto non ammissibile il ricorso dello Stato avverso
l'articolo 13 della legge regionale 8 del 2020, sicché la norma
regionale è a tutti gli effetti efficace. Ritengo che tale norma
potrà sicuramente rappresentare un aiuto per i reclutamenti, seppur
non in maniera tale da risolvere il problema della grave carenza di
personale dell'azienda USL.
Presidente -
Per la replica il consigliere Baccega, ne ha
facoltà.
Baccega (GM) -
Assessore, dalla velocità con cui legge le
note che le preparano, lei sembra addirittura infastidito dai
quesiti che noi poniamo.
Il quesito centrale è un po' questo: c'è un intero Consiglio
regionale che ha votato una legge che diceva che le risorse
dovevano andare a tutti coloro che hanno operato in quei tre mesi
difficilissimi e impegnativi per infermieri, OSS, sanitari di
supporto. Io le chiedo se lei ha dato indicazioni alla USL di
riconoscere a tutto il personale che ha lavorato in quei tre mesi
le risorse che quel Consiglio regionale all'unanimità aveva portato
a compimento!
Lei, Assessore, ultimamente sta gestendo le cose un po' a modo
suo, ma fin dall'inizio, mi pare. Credo che lei debba stare anche
più sul pezzo rispetto a certe cose, perché ovviamente le proposte
operative che anche altri hanno messo in campo, e parlo delle
proposte operative per esempio della cabina di regia, ma ne
parleremo magari nella mozione successiva, che era stata condotta
direi con grande profitto dal professor Balduzzi, dall'epidemiologo
Fabrizio Faggiano, da molti professionisti suoi colleghi della
sanità, perché ovviamente quel documento è stato firmato da tante
strutture e anche da professionisti della USL, perché in realtà non
si sapeva che cosa stava succedendo. E guarda caso, sembra che
molte di quelle cose che lei non ha voluto o che non avete voluto
applicare, in questa fase di epidemia piuttosto aggressiva, del
quarto passaggio del Covid-19, in qualche modo ci avrebbero dato
una mano.
Devo dire che non sono per niente soddisfatto delle sue
risposte. È davvero complicato dialogare con lei, in quanto lei ci
legge dei comunicati, fa dei comunicati e avesse almeno il buon
gusto di scrivere nei comunicati che quella legge l'aveva approvata
un altro Consiglio regionale, quello del 2020, e non prendersi il
merito di tutta questa roba. Buona serata.
Presidente -
Per fatto personale l'assessore
Barmasse.
Barmasse (UV) -
Per fatto personale, nel senso che
nessuno in questo momento, e tanto meno io, mi sto vantando di
questa legge. Sono molto contento che la Corte costituzionale abbia
dato ragione alla Regione Valle d'Aosta. Forse gliel'ho letto un
po' velocemente, ma le indicazioni che sono state date
dall'Assessorato all'azienda, ed è quello che le ho riportato nella
risposta, sono quelle proprio di dare e pagare queste indennità a
tutti quelli che sono previsti dalla norma, che è stata non
abrogata dalla Corte costituzionale. Rimane fuori solamente il
personale... Quella legge non l'ho fatta io, quella norma l'ha
fatta lei, come l'ha ricordato, e noi la stiamo applicando. È
solamente da applicare una legge e noi la stiamo applicando.
Presidente -
Consigliere
Baccega ne ha
facoltà.
Baccega (GM) -
Voglio solo ribadire all'Assessore che la
legge non l'ha fatta l'assessore Baccega di allora, ma l'ha fatta
un intero Consiglio regionale. É su questo che è importante che ci
si concentri. L'articolo 15 al comma 1 dice: "Al personale
dell'azienda USL, di qualsiasi profilo professionale e tipologia
contrattuale, compresi i somministrati - che non hanno visto un
euro - e al personale convenzionato - che non ha visto un euro -
che abbia prestato attività lavorativa nei mesi di marzo, aprile e
maggio 2020 in strutture e servizi operanti, in forma diretta e
indiretta per l'emergenza Covid-19 spetta un'indennità di disagio
una tantum". Io vorrei che si rispettasse questo indirizzo del
Consiglio, niente di più, Assessore.
Presidente -
L'assessore
Barmasse per ulteriore
precisazione, poi chiudiamo quest'interpellanza.
Barmasse (UV) -
Sarò molto rapido. Il consigliere Baccega
ha ragione, le leggi ovviamente le fa il Consiglio, le approva il
Consiglio, su questo ha ragione. Lei era assessore alla sanità in
quel momento, non sono stato così preciso. Lei mi ha fatto una
domanda e io le dico che la legge prevede che questa indennità
venga erogata a tutti, compresi i somministrati, e la stiamo
erogando a tutti compresi i somministrati.
