Classificazione
DIRITTO ALLO STUDIO
TRASPORTI E VIABILITÀ
Trasporti



Oggetto del Consiglio n. 2280 del 7 marzo 2012 - Resoconto
OGGETTO N. 2280/XIII - Interpellanza: "Irrogazione di una
sanzione ad una studentessa universitaria per l'uso erroneo di un
titolo di viaggio agevolato per il trasporto ferroviario".
Interpellanza
Si è appreso che il Servizio del Dipartimento Trasporti della
Regione avrebbe sanzionato, il 12 febbraio scorso, con la
sospensione per un anno delle agevolazioni sul trasporto
ferroviario riservate agli studenti universitari e con il ritiro
della tessera di identità (comunicazione 2753/ST) una studentessa
che avrebbe erroneamente viaggiato con un titolo di viaggio
intestato alla sorella;
i sottoscritti Consiglieri regionali
Interpellano
l'Assessore ai Trasporti per sapere:
1) se corrisponde a verità che l'errore della viaggiatrice
sanzionata sia consistito esclusivamente nell'aver presentato al
controllore un biglietto intestato alla sorella, avente lo stesso
cognome e domiciliata allo stesso indirizzo;
2) quale danno economico abbia avuto la Regione dallo scambio
di documenti in questione;
3) se la vicenda sia stata contestata per iscritto
all'interessata e alla sorella titolare effettiva di tale
"improprio titolo di viaggio agevolato" prima di disporre la misura
sanzionatoria;
4) se l'Assessore ritiene che la sanzione sia equa e
commisurata alla gravità del fatto contestato e se non reputi
opportuno precisare diversamente i criteri per l'irrogazione di
analoghe sanzioni.
F.to: Louvin - Giuseppe Cerise
Presidente
- La parola al Consigliere Louvin.
Louvin (ALPE)
- Buongiorno Assessore Marguerettaz, la
portiamo su cose di poco momento, forse, rispetto alle grandi
strategie trasportistiche che lei ha quotidianamente sotto gli
occhi, ma a volte anche i fatti di cronaca sono illuminanti e
possono aiutare a capire meglio come si atteggia e come opera la
pubblica amministrazione.
Lei ha sicuramente avuto conoscenza dal punto di vista
burocratico interno, e poi attraverso il risalto che è stato dato
con lettere alla stampa, di una vicenda che ha portato alla
sospensione per un anno dell'agevolazione sul trasporto ferroviario
ad una studentessa che avrebbe scambiato per errore il titolo di
viaggio, cioè il biglietto, con la propria sorella convivente sotto
lo stesso tetto, e questo errore apparentemente - ma non vogliamo
entrare nel dettaglio della questione - comprensibile e scusabile
avrebbe portato ad una sanzione molto pesante. Devo dire che, se
dovessimo commisurare le sanzioni che diamo agli studenti con
titolo di viaggio improprio alle sanzioni che dovremmo dare agli
Assessori che sono responsabili del disservizio ferroviario
complessivo, andremmo forse, se non a ripristinare la tortura,
quanto meno ad ipotizzare detenzioni alquanto prolungate! Ma questo
fa parte di una parentesi che spero l'Assessore, che è persona di
grande spirito, vorrà prendere per tale. Assessore, questa vicenda
è una vicenda semplice su cui lei potrà gettare luce, ma...ha avuto
un danno economico la Regione da questo scambio di documenti, che
io credo di aver capito riguardasse due studentesse, una delle
quali ha usato per errore il biglietto dell'altra...ha avuto un
danno la Regione in questa vicenda? Una vicenda che poi ha
provocato tutta una procedura amministrativa, probabilmente
necessaria dal punto di vista formale, perché se c'è un verbale si
deve dare seguito, e intendiamoci, è fuor di discussione la
correttezza di operato dei servizi amministrativi che dipendono dal
suo Assessorato! Ma ci chiediamo: non è in questi casi auspicabile,
possibile forse o anche necessario in termini di applicazione delle
norme sul procedimento nelle sanzioni amministrative, che prima di
erogare una sanzione di questo tipo, si faccia una
contestazione?
Ho avuto modo di vedere questa lettera che dispone la
restituzione immediata della tessera e la sospensione del servizio;
non ho visto nessuna contestazione effettuata con una possibilità
di controdedurre e dare qualche spiegazione. Questo lei vorrà
gentilmente dirlo, perché capisco che quando si prevede un
automatismo il funzionario lo deve applicare...ma c'è questo
automatismo o non c'è? C'è la possibilità o l'obbligo di
interloquire con le persone interessate?
Al di là della vicenda, credo che ci si debba interrogare anche
sul modo in cui ci si approccia alla problematica sanzionatoria ed
alla necessità di prendere in considerazione delle ragioni, delle
giustificazioni che possono essere utili. Per il resto, sulla
qualità del servizio ferroviario...non è qui il momento di
dilungarci ulteriormente. Grazie dei chiarimenti che ci vorrà
dare.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Battuta per battuta, credo che alla veneranda età il collega
Louvin scopra che in Valle d'Aosta c'è una ferrovia; tutti gli anni
in cui è stato in Consiglio regionale con un potere diverso da
quello attuale, non mi pare che si sia "sbattuto" per migliorare il
trasporto ferroviario! Quindi quando si dice che dovremmo
sanzionare per i disguidi ferroviari l'Assessore, forse dovrebbe
fare un piccolo ripasso sulle competenze dell'Assessore e quelle
che sono le competenze dell'Amministrazione regionale e di Ferrovie
dello Stato.
Il collega Louvin ci intrattiene su un caso che sicuramente ha
avuto spazio sui giornali e credo che tragga origine da una lettera
su
La Stampa
; spero che abbia letto il collega Louvin anche
la risposta che è stata data, sempre su
La Stampa
, dal
dirigente, risposta che so essere avvenuta il giorno dopo della
presentazione.
La prima domanda:
"se corrisponde a verità che l'errore della
viaggiatrice sanzionata sia consistito esclusivamente nell'aver
presentato al controllore un biglietto intestato alla sorella,
avente lo stesso cognome e domiciliata allo stesso
indirizzo"
...la risposta è affermativa. Semplicemente questo, a
margine: i dirigenti, i funzionari dell'Assessorato mi dicono che,
essendo questo non un caso isolato, ma che si è verificato in
diverse occasioni dello stesso genere, la confusione dei biglietti
avviene sempre o fra sorelle o fra parenti o fra persone che
condividono lo stesso alloggio: "Avevamo lo stesso biglietto sulla
stessa scrivania, avevamo lo stesso alloggio"...sono tutte cose di
cui non dubitiamo, ma rispetto a questo, come lei ha giustamente
ricordato, i funzionari si attengono alla delibera in cui si dice
che i titoli di viaggio cartacei sono personali, non cedibili ad
alcuno; in caso di cessione ed uso non corretto degli stessi, il
Servizio trasporti provvederà ad applicare le sanzioni previste al
successivo punto, ovvero in caso di riscontro di utilizzo improprio
di tali titoli, sarà disposta la sospensione delle agevolazioni
stesse per un periodo pari ad un anno solare, a decorrere dalla
data di accertamento dell'infrazione, quindi ne consegue la
cessazione di un contributo, di un'agevolazione.
"Quale danno economico abbia avuto la Regione dallo scambio
di documenti in questione"
: innanzitutto credo sia bene capire
che questa agevolazione all'Amministrazione regionale costa
1.000.000 di euro, così abbiamo la sensazione di quello che è il
costo di questa agevolazione, la quale consente ai ragazzi di
comprare i biglietti al 25 percento del loro costo. I viaggi non
sono infiniti, si compra, ed i ragazzi hanno diritto ad acquistare
un numero di biglietti coerente con il loro piano di studi e con le
loro necessità. Da questo punto di vista il Servizio trasporti
effettua controlli mirati, allo scopo di limitare gli abusi, ovvero
impedire che lo stesso soggetto benefici di viaggi in numero
superiore a quelli previsti o, peggio, ceda i suoi biglietti ad un
altro soggetto, determinando nell'utenza servita la necessaria
percezione che si eserciti realmente un'attività di verifica. Si
può facilmente intuire come un biglietto, acquistato come dicevo al
25 percento del suo valore, come avviene per i biglietti prepagati,
possa incentivare attività impropria alle spalle della pubblica
amministrazione. Se questi biglietti vengono ceduti a coloro che
non ne hanno diritto, di fatto la Regione con questo milione di
euro paga delle agevolazioni che non sono proprie. Se ciò non
avvenisse, ovvero si concedesse ad un utente di utilizzare
liberamente biglietti concessi ad altri utenti, oltre ad alimentare
un potenziale, non probabile mercato illecito alle spalle
dell'Amministrazione, si potrebbe determinare un numero di viaggi
superiore a quello realmente necessario e si verificherebbero, di
conseguenza, dei danni economici alla Regione.
"Se la vicenda sia stata contestata per iscritto
all'interessata e alla sorella titolare"
: come avrà letto sul
giornale, è stata contestata inviando specifica comunicazione di
applicazione della sanzione all'interessata con lettera
raccomandata, con l'indicazione della decorrenza dell'applicazione
della sanzione.
"Se l'Assessore ritiene che la sanzione sia equa e
commisurata alla gravità del fatto contestato"
: ripeto, qua
abbiamo due sorelle, altre volte abbiamo avuto gente che condivide
lo stesso alloggio, abbiamo trovato delle persone che sono amici e
si sono scambiati i biglietti, sicuramente tutte versioni in buona
fede, ma se non c'è attenzione rispetto a questo tema e la sanzione
non è significativa, voi capite che... Io non è che mi appassiono
sul fatto di dire se è congrua oppure no, se si deve fare a sei
mesi perché sei mesi è giusta; da questo punto di vista dico che la
sanzione che a suo tempo è stata introdotta è significativa ed
impone all'utenza, essendo l'agevolazione importante, - i ragazzi,
ripeto, spendono il 25 percento del biglietto -, impone ai ragazzi
che fanno un percorso universitario una certa attenzione.
Dopodiché, se ci sono delle suggestioni per capire magari con il
suo aiuto quello che è congruo o quello che è giusto, ascoltiamo
con attenzione.
Presidente
- La parola al Consigliere Louvin.
Louvin (ALPE)
- Grazie Assessore, lei si è sicuramente
impegnato molto per dare lume a questa questione!
L'idea che si metta in capo ad una persona che ha erroneamente
scambiato il proprio biglietto con quello di una sorella,
egualmente titolare di questa agevolazione, la responsabilità per
la spesa di 1.000.000 di euro, che eroga la Regione per venire
incontro - in questo devo dire siamo tutti assolutamente partecipi
- alle spese che sostengono le nostre famiglie per gli studi
universitari, ci sembra un tantino spropositata!
Lei ci dice: noi paghiamo 1.000.000 di euro per queste
agevolazioni, questi ragazzi sono dei delinquenti, perché ogni
tanto si scambiano il biglietto. Naturalmente questo ha un tipo di
rilevanza se lo si dà volontariamente ad una persona terza,
eccetera, già non deve essere fatto all'interno di un appartamento
fra persone diverse, ma credo che ci siano anche situazioni
oggettive di errore di cui l'Amministrazione non può non farsi
carico. Lei mi dice che questo non è il primo caso; se lei
riscontra che ci sono dei casi comprensibili, spiegabili, di
errore, a fronte dei quali una sanzione di richiamo è possibile,
prima di dare una "sberla" di questo genere, cioè sospendere per un
anno questo aiuto alle famiglie, secondo me lei ci dovrebbe
pensare! È suo compito, al di là di venirci a leggere delle norme,
anche proporre dei correttivi! Lei ora si è dichiarato ben lieto di
ascoltare...allora noi glielo diamo un suggerimento: lei riveda
questa norma, lei introduca il fatto che quando ci sono errori
scusabili, vengono considerati tali e la sanzione non è applicata,
e quando non c'è un caso di recidiva, ma c'è
una
tantum
...siccome il controllo sui treni viene fatto
regolarmente, non sono controlli a campione, sono controlli che
vengono fatti a tappeto, quando c'è un caso che si verifica si
sanziona, ma magari prima di sospendere per un anno, si sospende
per un mese o si eroga una piccola sanzione economica. Perché credo
che lei sappia cosa vuol dire sospendere per un anno per una
famiglia che sostiene gli studi universitari di un figlio, che va
magari settimanalmente, se non più spesso, all'università: sono
centinaia e centinaia di euro! Quindi meglio mettere una sanzione
da 50 euro che fare questo.
Siccome è lei, mi risulta ancora, salvo fatti degli ultimi
tempi, a capo del settore dei trasporti, si faccia carico di
modificarle queste norme! Ma questo è un suggerimento modesto. Se
poi ha bisogno di qualcuno che gliele scriva, ci rendiamo molto
volentieri disponibili. Questo è il nostro punto di vista. Le
sanzioni automatiche erogate senza guardare eventuali attenuazioni
di responsabilità ed eventuali circostanze attenuanti, sono delle
obiettive ingiustizie. L'applicazione generalizzata porta ad
un'ingiustizia.
Poi lasciamo da parte, non è tema del giorno, quanto abbia fatto
o non fatto, chi l'ha interpellata su questo tema per la ferrovia.
Forse lei non era ancora direttamente implicato in politica quando
si sono fatti i primi contratti con le Ferrovie, forse lei non
ricorda la politica che fece la Giunta Viérin su questo problema,
quando era Assessore una persona da lei tanto denigrata, ma che si
chiama Elio Riccarand, che portava avanti molto significativamente
il problema della ferrovia. Il Presidente Rollandin è buon
testimone di quanto si sia lavorato su una norma di attuazione in
materia ferroviaria. Forse è vero che chi l'ha interpellata non si
è così tanto "sbattuto", ha fatto anche altre cose in questi anni e
potrebbe essere giustificato! Lei si occupa però di trasporti, se
ne occupa in modo assolutamente carente e deficitario, e qualche
volta, se se ne occupasse di meno forse sarebbe anche meglio, come
nel caso dello smantellamento delle ferrovie che sta portando
avanti! Mi ci ha portato lei...io non avrei voluto andare su questo
terreno, ma siccome è stato così "gentile" da sollecitare la
riflessione a più largo spettro su quello che facciamo noi e che
fate voi per le ferrovie, è doveroso puntualizzare le posizioni.
Grazie comunque, Assessore.
