Classificazione
INDUSTRIA



Oggetto del Consiglio n. 146 del 3 dicembre 2020 - Resoconto
OGGETTO N. 146/XVI - Interpellanza: "Interventi a sostegno
del settore dell'industria in Valle d'Aosta".
Marguerettaz (Presidente) -
Prima di passare all'altro
punto all'ordine del giorno, solo per annunciarvi che dovrebbe
arrivarvi la
mail
sul vostro indirizzo relativamente a una
risoluzione che viene presentata nella Giornata mondiale della
disabilità, successivamente la voteremo per l'iscrizione. Punto n.
32 all'ordine del giorno. La parola al collega Aggravi.
Aggravi (LEGA VDA) -
L'interpellanza prende piede dalla
notizia della chiusura o, meglio, del trasferimento della sede
valdostana di Datalogic quando ha comunicato di chiudere la propria
sede di Donnas ipotizzando di trasferire i 13 lavoratori oggi
occupati principalmente in
smart working
, però come sede
presso le sedi di Collegno e di Bologna. Noi nel giugno scorso
abbiamo avuto anche un'altra problematica: quella della Shiloh
Industries, che ha presentato il concordato in bianco a seguito
della crisi aziendale legato principalmente a una crisi che perdura
di tutto il settore dell'
automotive
. Lì però stiamo parlando
di più posti di lavoro e anche di un'importanza strategica di
quella struttura, di quello stabilimento. All'epoca - lo si ricorda
nella interpellanza - fu annunciata la creazione di un gruppo di
lavoro della Regione con i vertici aziendali, le parti sindacali e
anche l'Amministrazione di Verrès per seguire l'evoluzione della
crisi e definire poi un percorso di soluzioni da mettere in campo.
Nel frattempo, purtroppo, abbiamo avuto un ulteriore annuncio, che
ovviamente non è inserito nell'interpellanza solo per un problema
di tempo: quello appunto della chiusura della Scott di Gignod, e
qui parliamo di 14 persone e un altro pezzo della metalmeccanica
valdostana.
Nell'interpellanza si chiede se vi sia stata un'interlocuzione
con la Datalogic riguardo alla decisione di chiudere la propria
sede di Donnas, se la Datalogic abbia beneficiato di contributi
regionali negli anni di permanenza in Valle d'Aosta, e capire
natura e ammontare in caso positivo, sapere qual è lo stato
dell'arte riguardo al tavolo costituito di cui si richiamava in
premessa riguardo alla crisi della Shiloh e in generale,
considerando anche le altre situazioni che ho citato, quali sono
gli intendimenti del Governo regionale per sostenere il settore
dell'industria in Valle d'Aosta anche considerando il perdurare
della crisi generata dall'emergenza epidemiologica.
Ovviamente questo aspetto si lega poi più in generale anche con
altre situazioni perché sappiamo, come già lo vediamo in questa
situazione di contingenza ma come ci dicono esperti e soprattutto
da come si stanno muovendo i grandi gruppi ma anche i piccoli
gruppi, per alcune realtà, che ovviamente non sono
working
intensive
e quindi non lavorano principalmente sulla linea di
produzione, l'impatto dello
smart working
, l'impatto del
lavoro a distanza e soprattutto la necessità dei grandi gruppi di
tagliare dei costi, quindi, come spesso avviene, si parte dalle
sedi periferiche, ovviamente cambierà notevolmente il modo di
lavorare in certi settori. Soprattutto le aziende che abbiamo
citato, in particolare la Shiloh e la Scott... riguarda quella che
faceva parte della parte metalmeccanica della Valle d'Aosta, dove
sappiamo che i grossi gruppi stanno sempre più concentrando le
produzioni laddove il costo di produzione, e quindi di personale e
delle materie prime, è minore e soprattutto portando i centri di
progettazione, di ricerca e sviluppo sempre più presso le proprie
case madri e quindi non in sedi periferiche.
Sui sostegni l'attenzione è legata sicuramente alla contingenza,
cioè al momento, ma anche a quella che potrebbe essere una visione
più di medio termine io direi, considerando che sul lungo termine,
come ci diceva Keynes, saremo tutti finiti, perché, è vero,
dobbiamo mettere delle toppe o dobbiamo risolvere dei problemi che
nascono giorno dopo giorno, ma soprattutto dobbiamo avere una
visione più a lungo termine, proprio perché l'evoluzione delle
metodologie di lavoro e di occupazione impatteranno moltissimo
sull'
old economy
di cui l'industria metalmeccanica... e non
lo dico con senso dispregiativo, anzi, per certi versi, la old
economy è quella che in realtà ci fa andare avanti e che fa PIL
molto più dei servizi e del terziario. Soprattutto io mi auguro
anche la possibilità di comprendere se l'obiettivo, visto che si è
parlato anche di
recovery plan
, poi vedremo perché le
notizie di stampa non è che proprio sono positivissime... ma
soprattutto verso questo
new green deal
, che può aiutare
sicuramente ad attrarre degli investimenti... ci permettano di
sfruttare appieno queste possibilità e queste risorse per una volta
e magari riuscire a dare un rilancio e una nuova direzione alla
nostra industria, soprattutto quella del settore metalmeccanico,
che sicuramente non può più essere quella dei tempi dell'indotto
FIAT, ma che sicuramente ha una sua dignità e una sua importanza
soprattutto nella parte centrale dell'asse della Valle.
Presidente -
La parola all'assessore Bertschy, ne ha
facoltà.
Bertschy (AV-SA) -
Grazie collega Aggravi. Io darei una
risposta concreta alle due domande più dirette e magari poi una
prima visione del lavoro ereditato, della situazione ereditata, del
lavoro che amerei fare.
Come considerazione generale, purtroppo in questi giorni
cominciamo a vedere gli effetti di alcune delle considerazioni che
in questo Consiglio, anche più volte, abbiamo già fatto.
L'attenzione massima a livelli della salute, quando non è
accompagnata poi anche da una visione generale invece sul modello
di sostegno all'economia, rischia di creare tutta una serie di
danni conseguenti, che ovviamente creano delle condizioni di
difficoltà per le aziende e per il mondo del lavoro. È quello che
abbiamo cercato di fare anche noi in questi giorni, credo che gli
interventi che sono stati fatti in Consiglio lo legittimano,
dobbiamo evitare, soprattutto in una piccola comunità come la
nostra che salute ed economia siano in contrapposizione ma salute
ed economia debbono essere... dando la giusta priorità alla salute
di tutti noi, la visione con la quale si affronta la gestione e il
governo della comunità, dei problemi dei nostri cittadini. Lo dico
perché ne abbiamo bisogno, perché se per una serie di problemi
legati alla salute ci sarà ancora tanto da lavorare ma si
intravvede l'arrivo dei vaccini, piuttosto che di altre
indicazioni, si intravvedono delle prime vie d'uscita, gli effetti
gravi invece di quello che sta succedendo nel mondo del lavoro
invece sono solo agli albori e le notizie anche di questi ultimi
giorni, oltre a creare preoccupazione e dispiacere per i lavoratori
e le famiglie e gli imprenditori - nessuno chiude un'azienda con
piacere -, ci debbono allertare e allo stesso tempo ci debbono
creare quella capacità di riflettere su una situazione che è
completamente nuova. È una crisi quella che abbiamo di fronte
completamente diversa, si dovrà superare una crisi sanitaria ma si
deve anche essere molto veloci e adattarsi a un'innovazione che
viaggia a una velocità importantissima e che ha bisogno di che
cosa? Ha bisogno di una comunità capace di adattarsi sotto il
profilo imprenditoriale ma anche sotto il profilo formativo e
lavorativo, non sarà semplice e non sarà sufficiente trovare dei
buoni imprenditori, perché già oggi scontiamo un
gap
di
preparazione e di formazione e questo gap sicuramente, se non
saremo in grado di mettere insieme con il Governo, in particolare
con il collega Caveri ne stiamo parlando, un percorso serio di
formazione e istruzione ai nostri giovani, rischieremo di avere una
difficoltà a seguire l'evoluzione delle imprese con la nostra
capacità di adattamento al lavoro.
Detto questo, come in ogni situazione di crisi, ci sono delle
cose che vanno al di là delle nostre capacità, delle nostre
possibilità. La Datalogic speriamo - lei lo ha detto nella sua
interpellanza - non sia la prima di una di quelle conseguenze della
possibilità di innovare ma di lavorare a distanza. Nel nostro
pensiero da Valdostani vorremmo creare le migliori condizioni
perché si venga a lavorare qua per altri centri, dobbiamo essere
molto bravi a creare queste condizioni, altrimenti il rischio è che
si lavori da qua ma per altri posti e con il rischio che, quando
poi le sedi scompaiono, viene meno l'interesse a mantenere
l'occupazione.
Datalogic è un'azienda che attualmente occupa 13 dipendenti,
come ha detto lei, 2 di questi rischiano lo spostamento e per altri
11 il mantenimento dell'occupazione è per ora garantito, dalle
notizie ufficiose che abbiamo avuto, attraverso lo
smart
working
. Io ho preso contatti con l'azienda, ho chiaramente
chiesto di rivedere questa posizione, ho anche dato la
disponibilità a capire in quale maniera potesse essere di interesse
per l'azienda un'azione di mantenimento nel nostro territorio, sono
scelte che arrivano da un livello molto superiore. Mi sono però
permesso di scrivere all'azienda in maniera corretta ma pesante
dicendo che la nostra Amministrazione - così vengo anche alla
domanda n. 2 -, verso quest'azienda ha in passato fatto degli
investimenti. Sono tutti investimenti che hanno superato ormai i
cinque anni, quindi non c'è un impegno di tipo giuridico di
mantenimento, però la Regione ha creduto in quest'azienda, alcuni
progetti di ricerca e sviluppo per un valore... poi le darò la
risposta, così non sto a perdermi troppo sui numeri, comunque un
contributo di 739 mila euro è stato dato il 31 marzo 2011; per un
altro progetto di ricerca e sviluppo, che è terminato il 30
settembre 2012, 660 mila euro e poi per un ulteriore progetto,
anche questo che è stato presentato e poi concesso, 837 mila euro,
poi c'è un progetto anche sulla legge n. 6 del marzo 2003. Rispetto
a questi interventi, la mia lettera è andata a segnalare - e in
questo momento abbiamo ancora dei contatti - il fatto che
ovviamente se c'è la possibilità di rivedere questa scelta, noi
siamo a disposizione per lavorare su un progetto di mantenimento
dell'azienda. Allo stesso tempo però l'azienda ha un contratto con
VdA Structure e, fra le altre cose, una volta completato anche
questo contratto, vedrà un ulteriore immobile produttivo da
riposizionare se questo non potrà essere fatto in questi
termini.
Per quanto riguarda la Shiloh, il gruppo di lavoro aveva
definito dei compiti, una parte dei compiti dell'Amministrazione
regionale, in particolare nella mia precedente delega delle
politiche del lavoro era provare ad avviare un progetto
sperimentale di presa in carico dei lavoratori facendo un bilancio
delle competenze, organizzando una serie di piccole attività di
formazione per far sì che il periodo di cassa integrazione,
piuttosto che di inattività, potesse essere utile a creare delle
condizioni o di nuova occupazione, o quanto meno di formazione ed è
un po' una strategia che dovremo adattare in maniera più pesante
nella prossima primavera, perché in caso di crisi, dovremo essere
pronti - e su questo sul piano nazionale si sta lavorando a un
progetto importante sulle politiche attive - a creare le condizioni
affinché le persone non rimangano parcheggiate ai centri
dell'impiego, non considerate e non rispettate anche nella loro
dignità ma che vengano da subito messe in condizioni di poter
avviare la formazione necessaria a riacquisire delle competenze
nell'attesa di lavorare noi a un piano di nuovi investimenti con
nuove aziende.
Per venire alla Shiloh, in questo momento il concordato è in
fase avanzata e le informazioni che continuiamo a mantenere con
l'azienda, per quello che in questo momento si può dire, sono
informazioni che ci permettono di dire che l'azienda intanto ha
mantenuto una sua produttività, che è importante, al di là degli
aspetti sociali e finanziari, quindi questo mantiene
un'appetibilità dell'azienda. Rispetto a prima però la Shiloh ha
avuto un ulteriore problema come gruppo, quindi l'azienda in questo
momento risponde al gruppo olandese, non più al gruppo americano e
noi ci siamo presentati dicendo che stiamo, con la legge n. 8 e con
le altre possibilità, ovviamente pronti nel caso che ci sarà un
acquirente al concordato a presentarci per sostenere le
iniziative.
Questo va un po' all'ultima parte, mi sono rubato tutto il
tempo, per dire che noi vorremmo presentare al più presto un
adeguamento intanto della nostra legislazione, perché tutta una
serie di questioni sono anche superate, numero di dipendenti
piuttosto che strategie, all'avvio in maniera seria di un progetto,
che ho ereditato che credo addirittura sia iniziato con il suo
lavoro in quel periodo all'Assessorato: quello della zona franca
della ricerca, dobbiamo completare e approfondire definitivamente
le possibilità che questa zona franca potrà dare in termini di
ricerca di talenti ma anche di innovazione di impresa e conto di
poter portare in Commissione quanto prima un documento da
approfondire per poter fare dei ragionamenti tutti insieme su come
avviare gli investimenti necessari. È ovvio che all'industria
dobbiamo dedicare del tempo e anche delle risorse.
Come si dice che il turismo ha la sua importanza e tutti lo
consideriamo, ovviamente dobbiamo ridare alla nostra politica
industriale un'organizzazione delle risorse e una programmazione
per il futuro; in questo senso noi lavoreremo nei prossimi
mesi.
Presidente -
La parola al collega Aggravi.
Aggravi (LEGA VDA) -
La ringrazio, Assessore, per questa
panoramica e la ringrazio anche poi dei dati che mi verranno
forniti.
A questo riguardo nella presentazione effettivamente mi ero poi
dimenticato di un ulteriore ambito, un ulteriore caso che è
abbastanza legato al discorso dei sostegni regionali che riguarda
Heineken, perché anche lì ci arrivano dei segnali di allarme, anche
con delle magnitudo di risorse in campo ben diverse rispetto ad
altre realtà.
Io sono pienamente d'accordo con lei sulla problematica che si
potrebbe generare del fatto di avere situazioni in cui da qua si
lavora per altre realtà e soprattutto il rischio di perdere delle
sedi, che comunque danno non soltanto una presenza fisica ma anche
di natura fiscale, con tutte le conseguenze che ci sono. Sono
contento che abbia citato la zona franca della ricerca, perché
legando probabilmente a delle situazioni più leggere dal punto di
vista dell'insediamento industriale ma che comunque sono poi legate
anche a un'implementazione di tecnologie, di innovazioni, di tutta
una serie anche di politiche
green
o comunque legate a un
mondo meno inquinante se vogliamo rispetto a vecchie produzioni, si
può dare uno slancio in più e anche permetterci di dare una ragione
agli imprenditori di venire in Valle d'Aosta. Il passaggio che
giustamente lei faceva sulla parte della formazione ha una
problematica in più, ovvero il buon imprenditore è difficile
crearlo, si crea da solo spesso e volentieri, noi possiamo dare
tutti gli elementi e la formazione che vogliamo, però poi,
purtroppo, deve nascere quell'idea, quella volontà all'interno
della singola persona che genera poi l'idea imprenditoriale e non è
assolutamente facile. Sicuramente quindi noi potremo investire su
Valdostani, giovani valdostani o soggetti che hanno idee ma
dobbiamo soprattutto essere un centro di attrazione - e sono
pienamente d'accordo con lei sul fatto che servano le giuste
risorse e soprattutto i giusti strumenti per fare questo -,
certamente quindi occorre una riforma dal punto di vista normativo
degli strumenti, un riordino - perché abbiamo bisogno soprattutto
di questo - che sia al passo con i tempi e che possa considerare
sicuramente delle misure per superare questo stato di crisi ma,
come dicevo prima, occorre guardare in prospettiva e soprattutto -
perché no? - anche sfruttare delle esperienze di successo che
abbiamo anche vicino a noi.
