Classificazione
AMBIENTE
FORESTE E TERRITORI MONTANI



Oggetto del Consiglio n. 2191 del 6 ottobre 2006 - Resoconto
OGGETTO N. 2191/XII - Approvazione della mozione:
"Valorizzazione del comprensorio del Nivolet".
Mozione
Ricordato lo straordinario pianoro del Nivolet, una delle
aree naturalistiche più affascinanti della Regione, che però è
viabilmente separata dal territorio regionale;
Evidenziato che il colle del Nivolet è invece raggiungibile
con una normale strada dal versante piemontese, cosa che comporta
un'invasione di autovetture durante i mesi estivi, ad eccezione di
alcune domeniche in cui l'accesso è consentito solo tramite
navette;
Con l'obiettivo di risanare la situazione così creatasi,
proibendo l'accesso al traffico privato, ma consentendo un migliore
collegamento da Valsavarenche, in linea con i criteri ambientali
più stretti, anche al fine di promuovere iniziative di turismo
sostenibile, come ad esempio quello dei centri acclimatamento per
sportivi, e per agevolare l'allevamento e la tutela del territorio
degli alpeggi;
Il Consiglio regionale della Valle d'Aosta
Impegna
la Giunta regionale:
1) a relazionare entro due mesi, nella Commissione
competente, in merito alle criticità e alle possibilità per la
valorizzazione del comprensorio del Nivolet;
2) a richiedere al Parco Nazionale del Gran Paradiso
l'apertura di un confronto, che coinvolga la Regione Piemonte, la
provincia di Torino, i Comuni del Parco e la Fondazione Grand
Paradis, per giungere ad una soluzione condivisa per un accesso
equalitario del colle del Nivolet da entrambi i versanti e per
l'abrogazione del traffico privato in tale area.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Questa estate - e mi scuso se metto
una piccola nota personale in un'attività pubblica - mi sono
dilettato per le nostre belle montagne e devo dire che, salendo al
rifugio Chabod, ho potuto sbinocolare con piacere, d'infilata si
vede molto bene, il pianoro del Nivolet; dopodiché sono andato a
guardare sulla carta geografica e mi sono reso conto che è un
territorio estraneo ormai alla nostra Regione, perché al di là del
fatto che c'è una famiglia valdostana che gestisce uno dei due
rifugi che sono su, al colle, il fatto che l'accesso sia così
squilibrato fra i 2 versanti, comporta che quello sia un territorio
usato quasi esclusivamente dai Piemontesi. Lo squilibrio è legato
alla viabilità, nel senso che abbiamo, da un lato, una strada
asfaltata che arriva praticamente fino su ai rifugi e, dall'altra
parte, non esiste nulla se non il solito sentiero di montagna. Si
era iniziato a costruire una strada negli anni '60 ed è stata
bloccata, sia perché c'erano delle preoccupazioni dal punto di
vista ecologico, ambientale da parte del parco, sia perché è una
zona geologicamente complessa e quindi sicuramente merita un
rispetto a un'attenzione che forse quel progetto un po' faraonico
non poteva sicuramente corrispondere alle aspettative.
Noi chiedevamo un impegno da parte della Giunta di fare una
riflessione su tutto questo comprensorio, che è uno straordinario
pianoro in quota, che ha 2 rifugi, di cui uno di proprietà
dell'Amministrazione regionale, che potrebbe essere valorizzato dal
punto di vista ambientale e paesaggistico, ma non solo perché
ambiente e paesaggio sono anche delle grandi fonti di attrazione
dal punto di vista turistico, di un turismo fra l'altro
intelligente, ecologico, molto prudente nell'aggressione al
territorio, e su questo - dicevo - richiedere una riflessione e la
predisposizione di iniziative per aprire un tavolo di confronto sia
con il Parco Gran Paradiso che con la Regione Piemonte, la
Provincia di Torino, i Comuni del parco e la "Fondazione Grand
Paradis", per riuscire a capire come arrivare ad una
valorizzazione, una maggiore tutela di questo comprensorio, ma
anche una maggiore omogeneità di accesso. Lo dico a chiare lettere,
credo che questo territorio debba essere protetto dalle invasioni
delle automobili che avvengono dal mese di giugno al mese di
settembre a causa dell'apertura della strada di Ceresole, e
dall'altra parte occorre che si trovino delle soluzioni per
consentire ai Valdostani che hanno gli alpeggi, che hanno ancora
delle attività economiche in quel settore, di poter accedere in
modo corretto dal punto di vista ambientale, in accordo con il
parco, anche dal versante valdostano. Faccio presente che oggi
esistono delle persone che per allevare manzi o mucche negli
alpeggi di questa zona devono fare circa 150 km per raggiungere
questi territori, risalendo da Ivrea alla Val Soana.
Una riflessione e un tavolo di confronto, allora: è una mozione
propositiva che vuole anche - lo diciamo senza voler nascondere
tutti gli addentellati di questa mozione - essere una risposta alle
attese di confronto e di collaborazione che ci sono da parte dei
Comuni del versante piemontese e del Parco del Gran Paradiso.
Presidente
- Dichiaro aperta la discussione generale.
La parola al Presidente della Regione, Caveri.
Caveri (UV)
- Rispondo volentieri al rappresentante del
partito autonomista "Gauche Valdôtaine", scusandomi per averlo
riportato a un partito nazionale. Non pensavo, visti i legami
storici che ha il suo partito con i "DS" a livello nazionale, che
questa mia notazione potesse suonare offensiva!
Per quel che riguarda la questione della strada del Nivolet,
prima di assumere una decisione su quale tipo di atteggiamento
prendere, vorrei capire cosa esattamente si intenda per "accesso
egualitario" del Colle del Nivolet. Lei usa una formula un po'
politichese, essendo diventato un Consigliere regionale canavesano
per i legami di viva simpatia che ha con i Sindaci del versante
piemontese del parco, però credo che almeno fra di noi, nel momento
in cui si dovesse votare un documento del genere, dovremmo capire
se lei si riferisce al completamento della strada oppure no! Se lei
si riferisce al completamento della strada, il Governo è contrario
per tutta una serie di ragioni storiche, non fosse altro che la
strada che c'è, è attualmente un bel mal di pancia. Ricordava - non
a caso - l'Assessore Cerise, rispondendo il 1° ottobre 2003 a
un'interpellanza presentata dal Consigliere Riccarand, come i costi
per la bonifica del versante sinistro orografico a monte della
strada della Valsavarenche nella zona dell'accesso al Nivolet sia
costosissima, quindi quella che viene chiamata la pista del Nivolet
è causa di dissesti per la strada medesima, ma anche per la strada
sottostante. Fra l'altro è una zona anche poco carina da vedere,
perché ci sono dei vecchi baraccamenti e all'epoca l'Assessore
Cerise rispondeva che c'è un contenzioso e non spetta a noi, spetta
al parco fare pulizia di tutta quella zona.
Credo che sul punto 1) problemi non ve ne siano. Si chiede di
relazionare entro 2 mesi nella commissione competente in merito
alla criticità e alle possibilità per la valorizzazione del
comprensorio del Nivolet, e questo mi sembra coerente, tenendo
conto che c'è attualmente in previsione da parte nostra il piano
del parco, che non parla della strada del Nivolet. Si parla, nel
piano del parco, del progetto complessivo di valorizzazione del
comprensorio, non ancora definito con la comunità del parco e con i
Comuni, quindi l'accesso al Nivolet è da considerare nell'ambito
complessivo di questo piano, partendo dal presupposto che non è
solo un problema economico-gestionale, i costi della strada e la
manutenzione, ma anche di difesa del suolo e dei valori
naturalistici della zona. È probabile che il piano del parco non ne
parlerà ed è possibile che se ne parli, invece, nel progetto di
valorizzazione generale socio-economico, quindi è del tutto
evidente che quello è uno strumento.
Esiste però un'altra questione interessante che lei non cita
all'interno della sua mozione e cioè che in realtà, oggi, sulla
questione esiste già - fu approvata con deliberazione n. 2614/2002
- un protocollo d'intesa fra la Regione, la Provincia di Torino, il
Comune di Ceresole Reale, il Comune di Valsavarenche, l'ente parco
nazionale del Gran Paradiso per la regolamentazione della strada
provinciale del Nivolet. Il protocollo tratta i temi indicati nella
mozione, in particolare la regolamentazione del traffico privato,
progetti di comunicazione, progetti di valorizzazione, procedure di
attuazione, aspetti finanziari. Il protocollo aveva una durata
prevista di 5 anni, decorrenti dalla sottoscrizione, la scadenza
del protocollo sarà a luglio 2007, e in questi anni ha permesso nel
periodo estivo la regolamentazione del traffico e una fruizione
compatibile. A questo punto, nell'ambito della scadenza di questo
accordo, essendo questi i medesimi soggetti che lei indica al punto
1), credo che sarebbe opportuno nell'ambito della revisione del
protocollo d'intesa, di fare il punto della situazione che lei
evocava poco fa.
È del tutto ovvio che "accesso egualitario" non può che voler
dire chiusura della strada sul versante piemontese e non è quindi
la Valle d'Aosta a poter decidere in merito, ma è il Piemonte.
Possiamo esprimere da parte nostra, nell'ambito di questo
protocollo, un auspicio; difficile è un collegamento da
Valsavarenche, considerando la morfologia del luogo e i criteri
ambientali, che oggi escludono la realizzazione di una strada di
questo genere. Per quel che mi riguarda, conoscendo i costi e visto
il precedente del trenino di Cogne, eviterei fughe in avanti
fantasiose tipo un trenino o cose del genere! Dal lato valdostano
mi sembra che la situazione risponda appieno a un turismo
sostenibile, certo non accessibile a tutti, considerando la
pendenza e la lunghezza dell'accesso al piano del Nivolet da
Valsavarenche. Questa è la montagna, il paradosso dell'orografia
della montagna. L'altro giorno pensavo a lei, collega Sandri,
perché mi sono recato da Saint-Vincent a Pont Canavese impiegandoci
un'ora e un quarto, quindi mi sono reso conto di come la richiesta
dei Noaschini sia piuttosto bizzarra, tenendo conto che per andare
a Noasca ci si mette mezz'ora in più, quindi io dovrei andare in
una località della Valle d'Aosta mettendo circa 2 ore di strada.
Potremmo andare in elicottero, io l'ho preso 2 o 3 volte nella mia
attività politica, quindi non sono abituato, ma come lei sa,
collega Sandri, fra breve, grazie al suo Governo pagherò una
sovrattassa sul mio "SUV", che tanto l'ha scandalizzata da essere
argomento di dibattito in Consiglio regionale, anche se il giornale
di oggi dice che non è sicuro che il mio "VOLVO" paghi la
sovrattassa, quindi qualche dubbio ce l'ho, perché è assai
ecologico sotto altri aspetti.
A parte le battute, credo che, al di là del fatto che non
capisco cosa siano i centri di acclimatamento per sportivi, per il
resto si possa accettare il punto 1), partendo dal presupposto che
però andrebbe evocata la questione nodale della scadenza
dell'accordo, quindi forse si potrebbe fare una modifica in questo
senso. Chiederei, per un voto favorevole, di togliere la dizione
ambigua
"accesso egualitario"
. A parte che il termine
"egualitario"
è anche semanticamente curioso, per un accesso
equo e solidale - Consigliere Bortot - quindi credo che si possa
eventualmente tenere il punto 1), in maniera che si venga a
discutere in commissione, partendo dal presupposto che lo strumento
più adatto è il piano del parco che dovrà essere discusso nei
prossimi mesi con il piano socioeconomico annesso, e la revisione
del protocollo d'intesa che fu stipulato e che sarà in vigore fino
a luglio 2007.
Presidente
- La parola al Consigliere Sandri.
Sandri (GV-DS-PSE)
- Credo che sia molto divertente
l'approccio che ha il Presidente della Regione, nel senso che è
sempre preoccupato di cosa c'è dietro le parole; non ho la
soluzione, mi chiedeva il collega Vicquéry se era fare il tunnel o
cose del genere, francamente non lo so, ma credo sia importante
focalizzare il fatto che quell'area, non la domenica, ma tutti gli
altri giorni, è tappezzata di vetture di qualunque tipo ed è
deprimente che nel cuore del Parco del Gran Paradiso ci siano cose
di questo genere!
Sarei disponibile a modificare l'articolo 2, togliendo la frase
dell'
"accesso egualitario"
che preoccupa tanto il
Presidente, ma mantenendo quella dell'obiettivo della riduzione
ulteriore del traffico privato nell'area, perché questo è un passo
nella direzione che io gradisco: quella di un accesso egualitario
dalle 2 parti, quindi che anche da Ceresole risalgano almeno con
l'autobus, se non a piedi; credo che questo sia anche un indirizzo
che noi ci diamo e diamo per rivedere il protocollo. Presidente, è
un protocollo di 5 anni fa, di cui io apprendo adesso il
fallimento, nel senso che tutto quel protocollo alla fine ha
portato solo di impedire una decina di domeniche d'estate l'accesso
delle auto al colle, ma su 130 giorni di percorribilità è chiaro
che per la stragrande maggioranza del periodo estivo le auto ci
arrivano! Sul problema della strada non ho delle risposte, prendo
però per buone le affermazioni che mi hanno fatto l'altro giorno
nella sede del parco Gran Paradiso a Torino, che sono andato a
visitare in Via della Rocca n. 47, e mi hanno detto che esiste, da
parte dell'Assessore Cerise, un progetto per il riassestamento
geologico di quel pezzo di strada fatto negli anni '60. Credo che
questo sia un fatto positivo, nessuno mette in dubbio che quello
sia un versante particolarmente pericoloso e complesso; rimane il
fatto che il problema dell'accessibilità c'è, non è solo per i
turisti che possono andare a piedi e farsi una scarpinata di un'ora
e un quarto, ma anche per gli operatori del settore.
Chiederei al Presidente una breve sospensione, per concordare un
secondo punto emendato così come ha richiesto il Presidente della
Regione.
Presidente
- La parola al Consigliere Bortot.
Bortot (Arc-VA)
- Non condivido il taglio dato al
problema, perché qui, il problema, sono le popolazioni della Valle
dell'Orco e della Val Soana! Andiamo a Bucarest giustamente per la
francofonia, dall'altra parte parlano anche il francoprovenzale e
facciamo finta che queste popolazioni non esistano! Il contesto con
cui affrontare questo problema non è finire o non finire la strada
del Nivolet, chi ci può accedere o meno, ma sono i collegamenti
intervallivi con 2 valli che sono povere, e i collegamenti
intervallivi vuol dire: progetti, cultura, iniziative, turismo,
agricoltura, e poi ci possono stare nei collegamenti intervallivi
anche gli argomenti di cui stiamo discutendo.
Ho voluto intervenire prima dell'interruzione per riportare
questo argomento nel reale contesto con il quale lo stiamo
affrontando; se poi qui si preferisce relazionare con altre valli e
con altre Regioni, e non vogliamo farci carico di queste
popolazioni abbandonate dal Governo, dall'UE, dallo Stato italiano,
dalla Regione Piemonte e dalla Provincia di Torino, allora
litighiamo se fare o non fare questo collegamento, ma non sono
assolutamente d'accordo che si dimentichi tutto il resto! E tutto
il resto sono: comunicazioni, cultura, progetti, iniziative per non
abbandonare a sé stesse queste 2 valli, con cui ci dividono
pochissime cose.
Adesso mi va bene la sospensione.
Presidente
- Il Consiglio è sospeso per 5 minuti.
Si dà atto che la seduta è sospesa dalle ore 12,16 alle ore
12,20.
Presidente
- Riprendono i lavori.
Vi do lettura delle modifiche apportate alla mozione. Il testo
rimane uguale; viene modificato, con l'emendamento del Consigliere
Sandri, il secondo punto dell'impegna come segue:
Emendamento
"2) a richiedere al Parco nazionale del Gran Paradiso
l'apertura di un confronto che coinvolge la Regione Piemonte, la
Provincia di Torino, i Comuni del Parco e la Fondazione Gran
Paradis, per giungere ad una soluzione condivisa su entrambi i
versanti e per l'abrogazione del traffico privato in tale area, in
vista anche della revisione del protocollo d'intesa del
2002.".
La parola al Consigliere Venturella.
Venturella (Arc-VA)
- Per mozione d'ordine: vorrei il
testo scritto, perché non si capisce nulla!
Presidente
- Allora bisogna aspettare un po' di più... io
comunque l'ho letto! L'emendamento è stato consegnato
dattiloscritto. Siamo sempre in discussione generale...
La parola al Consigliere Venturella.
Venturella (Arc-VA)
- Per annunciare la presentazione di
alcuni emendamenti alla mozione in oggetto. Chiedo una breve
sospensione per poterli predisporre.
Presidente
- Prima c'era la sospensione, non avete
fatto... mi sembra prendere in giro l'Assise. C'è stata la
sospensione per concordare e vedere...
Venturella (Arc-VA)
- ... dopo l'emendamento, perché non
si sapeva...
Presidente
- La parola al Presidente della Regione,
Caveri.
Caveri (UV)
- Esiste un "galateo parlamentare" a cui
bisogna rifarsi. Ci siamo interrotti. Il collega Bortot - che fino
a prova contraria è un componente del suo gruppo - ha partecipato
alla riunione assieme al collega Sandri. Se lei ritiene che il
Consigliere Bortot non sia rappresentativo del suo gruppo, poteva
dircelo precedentemente, perché al posto di fare un'interruzione di
5 minuti la facciamo di 10. Poi lei capricciosamente ha chiesto il
testo scritto perché ritiene la grafia del collega Sandri non
adatta alle sue esigenze. Peraltro, come tutti i medici. Ha
perfettamente ragione, va bene tutto, però siamo riusciti a perdere
25 minuti di tempo... Credo - lo dico ai numerosissimi giornalisti
presenti - che sia un dispiacere...
Presidente
- La parola al Consigliere Sandri.
Sandri (GV-DS-PSE)
- Condivido l'intervento del
Presidente, mi associo e non posso che condividerlo pienamente!
Presidente
- La parola al Consigliere Bortot.
Bortot (Arc-VA)
- Non condivido l'intervento del
Presidente, perché trovo che c'è scarsità di confronto e dialettica
in quest'aula! Ci si adegua sempre a decisioni magari non
condivise, per dimostrare non si sa bene all'esterno cosa!
Penso che gli scontri, i confronti e la dialettica siano una
ricchezza per tutto e reputo non grave che il collega Venturella su
questo argomento abbia opinioni diverse, fa parte della dialettica,
fa parte del confrontarsi, sono contrario alle omogeneizzazioni
perché ognuno di noi ha la propria storia, la propria cultura e le
proprie sensibilità... quindi, Presidente, questa piccola
strumentalizzazione fra noi due poteva risparmiarsela!
Scopro che voialtri siete in 18mila e forse di più e vedo che
quotidianamente ognuno di voi va per conto suo, con la sua
"corrente", i provvedimenti che arrivano dal Governo non sono
organici, ogni Assessorato non interviene nei confronti dell'altro,
c'è una situazione di crisi nella quale occorrerebbero
collegialità, strategie e decisioni, e vedo che in questo Governo
ognuno va per conto suo! Credo che facciate più gravi danni voi di
noi due!
Presidente
- Il Consiglio è sospeso per 5 minuti.
Si dà atto che la seduta è sospesa dalle ore 12,38 alle ore
12,48.
Presidente
- Riprendono i lavori.
La parola al Consigliere Venturella.
Venturella (Arc-VA)
- Per scusarmi anzitutto per questa
maniera forse poco ortodossa di procedere, ma dovete capire: anche
per la mia storia, anche personale, riferita al Parco nazionale del
Gran Paradiso nelle zone che sono interessate dalla mozione in
oggetto, proprio perché prima di approdare in Consiglio regionale
come seconda professione lavoravo in quelle zone, il piano del
Nivolet era una delle mete fra le più richieste dai frequentatori
delle alte vie, cioè dei sentieri in quota. E quando sento parlare
di "pianoro", che è diviso dal fondovalle da un gradino glaciale,
sentire parlare di "valorizzazione del pianoro", la paura è tanta:
è quella della valorizzazione con le ruspe, è quella della
valorizzazione con inserimenti che poco hanno a che fare con la
vocazione di quei territori...
Cos'è che non ci convince nella mozione? Avevo preparato degli
emendamenti che non presento, ma che vado ad illustrare come
principio, perché non abbiamo trovato un accordo con il collega
Sandri... perché cosa credo? Credo che quando si presenta un
provvedimento, la parte importante è, sì, l'impegnativa, cioè la
parte che segue all'impegno, ma anche è importante ciò che si
scrive in premessa. Le parole sono come dei sassi e il documento
che si fonda sulle premesse e quindi sull'impegnativa, deve essere
coerente in tutta la sua articolazione; non può un documento
affrontare alcuni temi in una maniera nelle premesse, per poi
dimenticarsi dei principi che ha affermato e finire
nell'impegnativa con il parlare di altre cose!
Mi aspettavo che in questa riunione - e io ho sbagliato
sicuramente a non parteciparvi -, dopo i principi annunciati dal
Presidente Caveri, alcune correzioni fossero apportate alla
premessa, perché quando nella mozione dei colleghi Sandri e Fontana
si dice:
"Ricordato lo straordinario pianoro del Nivolet, una
delle aree naturalistiche più affascinanti della Regione, che però
è viabilmente separata dal territorio regionale..."
, a questo
si sottenda il fatto che questa sia una negatività, che forse
l'intenzione è quella di collegare tutti i gradini glaciali e i
pianori con la viabilità regionale. Soprattutto dopo le
dichiarazioni, che condivido, del Presidente Caveri, questo non è
in linea! Passo al secondo capoverso:
"Evidenziato che il colle
del Nivolet è invece raggiungibile..."
, questo
"invece"
secondo me è pesante: è raggiungibile, è un dato di fatto! Terzo
capoverso:
"Con l'obiettivo di risanare la situazione così
creatasi, proibendo l'accesso al traffico privato, ma consentendo
un migliore collegamento da Valsavarenche..."
, cosa vuol dire
"ma consentendo un migliore collegamento da Valsavarenche"
?
Il Presidente mi risponderà che quel che conta è la parte
impegnativa, ma non è vero! Il documento è un tutt'uno, è organico
nelle premesse e nel dispositivo! Le impegnative che vengono fuori
dal Consiglio regionale, che sono diffuse tramite stampa, via
Internet, debbono avere una loro articolazione corretta. Continua:
"in linea con i criteri ambientali più stretti, anche al fine di
promuovere iniziative di turismo sostenibile..."
, e qui chiedo
conforto all'Assessore Cerise: stiamo lavorando da anni sul turismo
sostenibile e si dice
"anche al fine di promuovere"
? E
ancora:
"come ad esempio quello dei centri acclimatamento per
sportivi..."
- questo non l'ho ancora capito! -
"e per
agevolare l'allevamento e la tutela del territorio degli
alpeggi"
- e qua ci siamo -, ma ciò che stride è proprio la
prima parte del documento, che non posso condividere, che non mi
convince anche se l'impegnativa è stata cambiata, perché quello che
c'è prima non è organico a quello che segue!
Non possiamo tirar fuori un documento che in una parte afferma
alcuni principi e nella seconda parte ne afferma altri in contrasto
con i primi! Credo che un documento che esce da qui debba avere una
sua organicità, una sua articolazione nell'affermazione dei
principi corretta. Non mi convince questo, perché dalla parte
valdostana del pianoro esistono 2 sentieri: il primo è la famosa
"Croce dell'Arolley" che è circa un'oretta di marcia, è un po' duro
risalire da quel sentiero, ma è uno dei sentieri più frequentati
dagli escursionisti; il secondo è quello che parte dalla galleria e
prosegue, è un po' più lento, consente di prendere quota più
dolcemente, ma è poco frequentato perché vi sono ancora alcuni
baraccamenti al primo curvone, baraccamenti che prima o poi
dovranno essere eliminati. Credo che il miglioramento non sia nel
collegamento viabile, assolutamente, ma sia nella sistemazione del
versante orografico sinistro, che impedisce - come ha detto
giustamente il Presidente - l'idea della costruzione di una strada;
fra l'altro la strada è degli anni '60, fatta costruire dal Parco
nazionale del Gran Paradiso perché vi erano alcune idee, ma credo
che il pianoro del Nivolet, almeno dal versante valdostano, cioè
l'accesso degli escursionisti almeno dal versante valdostano, debba
solo interessare l'accesso pedonale. Non possiamo pensare di
collegare tutti i pianori con la viabilità regionale, sarebbe
impensabile, perché dovremmo intervenire su parecchie valli
laterali, perché esistono sempre nel territorio regionale uno o più
valloni che non sono collegati.
Personalmente l'impostazione data sia al dibattito, sia al
contenuto stessodella mozione, non è condivisibile, comunque se vi
è stato un modo inusuale di presentare gli emendamenti e le mie
osservazioni - me ne scuso prima con il presentatore e collega
Sandri, con il collega Bortot e con chi ha emendato la mozione -,
personalmente ritengo che gli emendamenti presentati abbiano
cambiato, sì, la mozione, che però è, per quanto mi riguarda, non
condivisibile né nella forma, né nella sostanza!
Presidente
- Se nessuno intende prendere la parola,
dichiaro chiusa la discussione generale.
Pongo in votazione il testo della mozione così emendato:
Mozione
Ricordato lo straordinario pianoro del Nivolet, una delle
aree naturalistiche più affascinanti della Regione, che però è
viabilmente separata dal territorio regionale;
Evidenziato che il colle del Nivolet è invece raggiungibile
con una normale strada dal versante piemontese, cosa che comporta
un'invasione di autovetture durante i mesi estivi, ad eccezione di
alcune domeniche in cui l'accesso è consentito solo tramite
navette;
Con l'obiettivo di risanare la situazione così creatasi,
proibendo l'accesso al traffico privato, ma consentendo un migliore
collegamento da Valsavarenche, in linea con i criteri ambientali
più stretti, anche al fine di promuovere iniziative di turismo
sostenibile, come ad esempio quello dei centri acclimatamento per
sportivi, e per agevolare l'allevamento e la tutela del territorio
degli alpeggi;
Il Consiglio regionale della Valle d'Aosta
Impegna
la Giunta regionale:
1) a relazionare entro due mesi, nella Commissione
competente, in merito alle criticità e alle possibilità per la
valorizzazione del comprensorio del Nivolet;
2) a richiedere al Parco nazionale del Gran Paradiso
l'apertura di un confronto che coinvolge la Regione Piemonte, la
Provincia di Torino, i Comuni del Parco e la Fondazione Gran
Paradis, per giungere ad una soluzione condivisa su entrambi i
versanti e per l'abrogazione del traffico privato in tale area, in
vista anche della revisione del protocollo d'intesa del
2002.
Consiglieri presenti: 27
Votanti e favorevoli: 24
Astenuti: 3 (Lattanzi, Squarzino Secondina, Venturella)
Il Consiglio approva.
Presidente
- Con questo atto dichiaro conclusi, per
questa mattina, i lavori dell'odierna seduta del Consiglio. I
lavori riprenderanno alle ore 15,30 con la trattazione del punto 35
all'ordine del giorno.
La seduta è tolta.
---
La séance se termine à 13 heures.
