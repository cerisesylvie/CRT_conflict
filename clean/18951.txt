Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2075 del 20 giugno 2001 - Resoconto
OGGETTO N. 2075/XI Pubblicazione da parte
dell’Assessorato regionale al turismo della guida
"Rifugi e bivacchi della Valle d’Aosta".
(Interpellanza)
Interpellanza Premesso:
che la guida dei "Rifugi e bivacchi in Valle
d’Aosta", edita dall’assessorato
regionale al turismo, presenta numerose inesattezze (storpiature di
nomi, indicazioni erronee sulle difficoltà di accesso e sulle quote
altimetriche), lacune informative (mancano i tempi di percorrenza
per raggiungere i bivacchi, non vi è una carta geografica con la
localizzazione dei rifugi) e imperfezioni linguistiche che non
qualificano né la pubblicazione stessa né l’immagine
di una regione alpina quale la nostra;
tutto ciò premesso,
il sottoscritto Consigliere regionale
Interpella
l’Assessore regionale al turismo per sapere:
1) se ha constatato quanto descritto in premessa e quale
giudizio esprime sulla pubblicazione in oggetto;
2) per quali ragioni l’assessorato non è stato in
grado di coordinare più attentamente e con maggiore cognizione di
causa la redazione e la pubblicazione di tale guida;
3) se sono state coinvolte, nella fase di predisposizione
dell’opuscolo, le associazioni competenti (guide
valdostane e Club Alpino Italiano) e qual è l’entità
dell’esborso complessivo affrontato
dall’ente pubblico, inclusa la maggiore spesa
causata dagli errori sopradescritti;
4) se corrisponde a verità l’annunciata ristampa
- riveduta e corretta - della guida: in caso affermativo, quando
sarà disponibile e se il ritardo, vista l’imminenza
della stagione estiva, non rischia di comprometterne la fruibilità
da parte degli interessati.
F.to: Tibaldi
Presidente
La parola al Consigliere Tibaldi.
Tibaldi (FI)
L’ultima edizione della guida
dei "Rifugi e bivacchi in Valle d’Aosta" costituisce
l’oggetto di questa interpellanza perché nella
pubblicazione sono ravvisabili diverse imprecisioni e
inesattezze.
Imprecisioni e inesattezze che sono state sinteticamente
elencate nella premessa dell'interpellanza e che si riferiscono a
storpiature di nomi, indicazioni erronee sulle difficoltà di
accesso ai singoli rifugi e anche errori sulle quote altimetriche,
oltre a lacune informative come l’assenza dei tempi
di percorrenza per raggiungere i singoli rifugi o bivacchi e poi
l’assenza di una carta geografica con la
localizzazione degli stessi rifugi.
È chiaro quale deve essere l’obiettivo di una
guida come questa, cioè quello di carattere promozionale,
divulgativo nei confronti dei turisti, degli escursionisti, degli
alpinisti che vogliono cogliere le opportunità offerte dal nostro
ambiente alpino.
Obiettivo peraltro che è stato giustamente ribadito nelle due
delibere di Giunta che si riferiscono proprio a questa guida, dove
si dice infatti che tale opuscolo viene distribuito in Italia e
all’estero soprattutto in occasione di saloni e
fiere turistiche, oltre che nell’ambito di
specifiche iniziative di promozione organizzate
dall’Assessorato del turismo, sport, commercio e
trasporti, e dirette agli operatori turistici, ovvero inviato
direttamente su richiesta degli interessati.
Si tratta di una pubblicazione, come viene definita qui
dall’Assessorato, di modesto importo, questo poi è
opinabile perché le due delibere di Giunta che riguardano gli
impegni di spesa assommano per difetto a 45 milioni e quindi sulla
modestia dell’importo possiamo poi dissertare.
Soprattutto non possiamo dissertare molto, a nostro avviso, su
quello che è il contenuto, o quantomeno una parte dei contenuti di
questa pubblicazione, che è densa di errori.
Si parla infatti di
"tracce di sentiero impervido e
infido"
: ci piacerebbe sapere cosa vuol dire
"impervido"
; rifugi come il Boccalatte vengono definiti
"Boccalate"
; il Monte Emilius è diventato
"Monte
Emilus"
. Altre chicche che si trovano sfogliando questa
rubrica: il Mont-Blanc du Tacul è diventato
Mont Blanc de
Tecul
, oltre agli errori di quota e all’assenza
di indicazioni di accesso ai singoli rifugi. Alcune fotografie, per
esempio, il Rifugio Savoia, abbiamo notato poc’anzi
che invece di vedere il rifugio vediamo dei panni stesi; al Rifugio
Vittorio Sella invece di essere raffigurato
l’edificio giusto è raffigurata la casa del
guardaparco. Poi graficamente l'opera è anche piacevole, rispetto
alla scorsa edizione direi che c’è stato un salto
qualitativo, però a livello di contenuti anche il bivacco "Gratton"
è indicato alcune volte con due "t", altre volte con una sola
"t".
Allora, visto che l’Assessore ha sottolineato
nella deliberazione che è uno strumento promozionale, ci piacerebbe
che la promozione venisse fatta in maniera corretta nei confronti
dei fruitori di una pubblicazione di questo tipo! Sappiamo che
l’Assessore non può sovrintendere a tutto, perché ci
sono tematiche che sono di maggiore importanza rispetto a queste e
la sua persona non può dedicarsi a coordinare
un’attività editoriale di questa portata, però
immaginiamo, visto che la sua struttura è ben fornita di persone
competenti in materia, che qualcuno vi abbia dedicato del tempo per
coordinare e l’attività grafica editoriale e la
stesura dei testi e la collocazione dei medesimi nella
pubblicazione.
Allora l’interpellanza pone quattro quesiti: il
primo quesito è se l’Assessore ha constatato questi
difetti e in caso affermativo quale giudizio esprime in merito;
seconda domanda, e si fa giustamente riferimento
all’Assessorato e non all’Assessore
per le ragioni che poc’anzi ho detto, perché
l’Assessorato non è stato in grado di coordinare in
maniera più puntuale questa attività; terzo quesito, se sono state
coinvolte, nella fase di predisposizione della pubblicazione, le
associazioni professionalmente competenti, e indichiamo
innanzitutto le guide valdostane e Club Alpino Italiano; inoltre
qual è l’esborso complessivo, che presumiamo quello
che ho detto perché mi sono fatto cercare le due delibere; quarto
quesito, sappiamo che è prevista una ristampa, non so se
l’edizione che possiedo sia già la ristampa, se lo
fosse sarebbe drammatico, perché sarebbero stati reiterati gli
errori!
L’Assessore dice di no, quindi la cosa mi
tranquillizza, ma se la ristampa deve essere fatta, entro quanto
tempo viene fatta? Non è un po' tardiva rispetto all'imminente
stagione estiva?
Presidente
La parola all’Assessore al
turismo, allo sport, al commercio e ai trasporti, Lavoyer.
Lavoyer (SA)
Diciamo che il termine "drammatico" mi sembra
esagerato; su questo opuscolo vengono enfatizzati alcuni chiari
errori di stampa, quando a "impervido" basta togliere la "d" che
diventa impervio, e si capisce che è un errore di stampa.
Pertanto eviterò di incentrare la mia risposta sulla
contestazione di errori, che oggettivamente ci sono, e che se non
ci fossero sarebbe meglio per tutti, ma per la verità mi pare che
siano degli errori che possono considerarsi fisiologici in un
opuscolo che racchiude una così grossa quantità di dati. Un
opuscolo che, se lo confrontiamo con la precedente pubblicazione
degli elenchi, contiene un grosso sforzo innovativo, ma non solo
dal punto di vista della veste grafica.
Poi è chiaro che probabilmente, se guardiamo la documentazione
fotografica, si sarebbero potute inserire delle foto più
significative anche dal punto di vista dell'informazione, però qua
c’è un grosso sforzo di andare nella direzione di
innovare non solo la veste grafica, ma anche il contenuto, le
informazioni. Se confrontiamo il primo rifugio di La Thuile con la
pubblicazione precedente, vediamo quante notizie ci sono in più
rispetto alla precedente pubblicazione.
Quindi eviterei di andare a confutare errori che più che altro
sono errori di battitura, errori di stampa, che sono normali in
qualsiasi tipo di pubblicazione.
Evito anche di scendere sul terreno della polemica, perché penso
che l’iniziativa del Consigliere Tibaldi sia
un'iniziativa autonoma e giusta, fatta da un Consigliere di
opposizione, e non sia una coda della lettera polemica che il
cittadino Borluzzi ha inviato a tutti gli organi di
informazione!
Quindi, per rispondere al primo quesito, ammettiamo che ci sono
stati degli errori. Secondo il mio punto di vista
l’errore più grave è forse la quota sbagliata del
Grand Combin e quello più evidente dal punto di vista linguistico è
la scrittura "Cabane", Rifugio Cabanne, con una sola "n". Ripeto,
sono errori di stampa e certamente fisiologici in una marea di dati
come sono quelli che sono contenuti in questa prima pubblicazione
riveduta.
È chiaro che se avessimo continuato a pubblicare il vecchio
elenco, queste cose non si sarebbero evidenziate. Secondo me
c’è stato comunque qua uno sforzo notevole per
modernizzare e dare maggiori elementi, quindi non possiamo
condividere alcune affermazioni, che sono affermazioni che non
corrispondono al vero, in cui si dice che manca una cartina
geografica; la cartina geografica è contenuta in fondo alla
pubblicazione e poi vi sono comunque delle parti di cartine
geografiche schematizzate per le singole comunità.
Anzi, da questo punto di vista c’è stato un
grosso arricchimento. Può darsi che ci siano delle lacune
informative, nel senso che si possono dare ancora maggiori
informazioni, però qua c’è stato un grosso sforzo di
aggiungere tutta una serie di informazioni, abbiamo anche cercato
di dividere l’impostazione per comunità montana.
Come Assessore ho constatato, insieme anche ai responsabili
degli uffici, la presenza di una serie di errori, peraltro avevamo
anche invitato soprattutto gli addetti ai lavori a segnalarci le
imprecisioni, gli errori, le eventuali informazioni che potrebbero
essere aggiunte in una ristampa per migliorare ancora il prodotto,
se possibile.
Quindi non affermiamo qui che questo è un prodotto perfetto,
però siamo tranquilli di aver offerto un opuscolo anche con queste
lacune nella sua prima edizione che senz’altro ha
contribuito, per quanto ci riguarda, a migliorare
l’entità delle informazioni anche dal punto di vista
turistico e, direi, anche l'immagine dell’opuscolo
che è stato unanimemente considerato positivo.
Per terminare la risposta al primo quesito, se le osservazioni
fatte peraltro pacatamente dal Consigliere Tibaldi, ma non solo, se
le osservazioni e i suggerimenti che perverranno
all’Assessorato in merito alla possibilità di
migliorare, sono osservazioni che vanno nella direzione di essere
costruttive, saranno bene accette. L’Assessorato non
ha la presunzione di avere soluzioni non perfettibili ai vari
problemi. Quindi, da questo punto di vista, siamo consci che
l’opuscolo possa essere migliorato, siamo consci
anche che c’è qualche errore di stampa, e siamo
pronti nell’opuscolo che stiamo ultimando nella fase
di ristampa a correggere e integrare tutte queste osservazioni.
Si chiede per quali ragioni l’Assessorato non è
stato in grado di coordinare e se sono state coinvolte le varie
associazioni; qui ritorniamo su un aspetto di responsabilità. La
responsabilità politica di questo prodotto me
l’assumo in toto come Assessore, qua non si tratta
di fare lo scaricabarile sulle strutture
dell’Assessorato, perché come Assessorato abbiamo
curato l’aspetto grafico, promozionale,
l’impostazione dell’opuscolo, e
abbiamo demandato all’Assorifugi e alle guide alpine
anche la correzione delle bozze, però mi sembrerebbe ridicolo
scaricare la responsabilità su altri!
Quindi mi assumo totalmente la responsabilità della qualità e
del contenuto di questo prodotto, anche perché, ripeto, se il
concetto è quello di migliorare, siamo disponibili a migliorare;
non abbiamo voglia di entrare nella polemica o di rispondere a
lettere provocatorie di personaggi più o meno sbiaditi dal punto di
vista politico che colgono tutte le occasioni per attaccare non
solo la Giunta regionale, ma le istituzioni in generale,
soprattutto poi se vengono coinvolti aspetti di tipo linguistico,
in particolare il francese. Quindi non scendiamo su quelle
polemiche, sul resto siamo d’accordo che tutto è
perfettibile.
Noi abbiamo coordinato e abbiamo coinvolto fino in fondo
l’Assorifugi, le guide alpine; purtroppo sono
sfuggite alcune imprecisioni e alcuni errori di stampa, e a questo
stiamo ponendo rimedio. La guida che sta per essere ultimata,
riveduta e corretta, risolve questi aspetti. Ringrazio anche dello
"impervido", che diventerà "impervio": se ci è sfuggito questa
interpellanza ha comunque raggiunto un risultato perché
correggeremo anche questo errore!
Però per lo più sono errori di stampa e voglio dare
personalmente proprio un giudizio positivo su questo opuscolo:
finalmente, dopo anni che esisteva solo quel cartaceo con un elenco
di nomi e di sigle per presentare dal punto di vista promozionale
uno degli aspetti che consideriamo un atout non solo interessante,
ma che qualifica la specificità della nostra regione, io dico che è
stato fatto, da parte degli uffici dell’Assessorato,
un grosso sforzo per offrire al potenziale "turista verde" delle
immagini e degli spunti per le ascensioni, delle informazioni utili
integrando anche, non solo le notizie relative al rifugio, ma
notizie relative alle traversate e alle ascensioni che non erano
presenti nell’opuscolo precedente.
Questa non è una difesa d’ufficio; io sono
soddisfatto del prodotto, conscio che è un prodotto migliorabile e
che ci sono stati nella fase di stampa parecchi errori e
imprecisioni alle quali cercheremo di porre rimedio.
Detto questo, penso di avere risposto alle domande più di
contenuto. Sulla questione della spesa finanziaria ha già detto
bene il Consigliere Tibaldi; sono 22.932.000 lire per
l’opuscolo in italiano e francese e 21.744.000 lire
per l’opuscolo in inglese e tedesco, 30.000 copie
per ogni dépliant. Mi premeva questa spesa, perché
l’appendice del commento se è tanta o poca dipende
dal numero di copie che se ne fanno.
Poi per la stampa di questi opuscoli viene fatta una gara, dove
vengono coinvolte le tipografie, e normalmente viene affidata a
quella che fa l’offerta migliore. Se la spesa è
tanta o poca, dipende dal numero di copie. Per quanto attiene alla
realizzazione, se n’è occupato dal punto di vista di
supporto grafico lo studio Seghesio-Grivon per un importo di
24.600.000 lire. Questo è il discorso complessivo per quanto
attiene agli oneri di questo intervento.
L’annunciata ristampa è imminente.
D’altro canto, pur con tutte le sue lacune, dal
punto di vista della stagione estiva l’opuscolo che
è stato distribuito non è così lacunoso da non permettere ai
potenziali turisti di farsi tranquillamente le passeggiate o di
raggiungere i rifugi che sono indicati
nell’opuscolo.
Quindi do senz’altro un giudizio positivo.
Accettiamo di buon grado le critiche, soprattutto quelle che
tendono a crearci i presupposti per evitare errori di stampa o per
migliorare sia dal punto di vista grafico che dal punto di vista
dei contenuti questo opuscolo.
Presidente
La parola al Consigliere Tibaldi.
Tibaldi (FI)
Assessore "Lavoisier", la chiamo Assessore
"Lavoisier" tanto è insignificante, è un refuso anche questo e
quindi, come lei dice, di poco conto. Possiamo chiamarla anche
così, Monsieur Lavoisier, in fondo non è che faccia la
differenza!
La sua risposta dovrebbe crearle un po' di imbarazzo. Crea
imbarazzo anche a me perché comunque se lei si assume la
responsabilità politica di questa iniziativa in toto, fa quel gesto
eroico che non scarica la responsabilità su alcun dirigente o sulla
sua struttura, però d’altro canto si assume la
responsabilità di un prodotto molto scarso.
Ed è un prodotto molto scarso, perché per realizzarlo
c’è stato un impegno di risorse umane,
professionali, intellettuali e di risorse economiche non di poco
conto, visto che solo quei 45 milioni sono andati per la stampa e
quindi per pagare i corrispettivi delle tipografie, ma non si tiene
conto di tutto il lavoro di coordinamento, di impostazione grafica
e di contenuti che è stato fatto a monte, di cui non è stata data
risposta puntuale al numero 3) del quesito. Al numero 3) del
quesito avevo chiesto se era possibile sapere qual era
l’entità dell’esborso complessivo
affrontato dall’ente pubblico. È vero, ci sono due
delibere che si riferiscono alla stampa, però
l’Assessore sa benissimo che non si manda solo in
tipografia?
(interruzione dell’Assessore Lavoyer, fuori
microfono)
? e poi qual è la maggiore spesa causata dagli errori sopra
descritti?
(nuova interruzione dell’Assessore Lavoyer,
fuori microfono)
? va bene, non mi è parso di sentire delle risposte convincenti
o quanto meno complete su questo punto.
Assessore, sappiamo che la Valle d’Aosta investe
molti soldi nelle pubblicazioni aventi carattere promozionale come
questa, e sappiamo che lei ha informato la sua attività politica
sul turismo di qualità.
Mi pare di capire che con iniziative di questo genere e di
questa portata non si vada verso l’obiettivo del
turismo di qualità, perché non ci sono solo errori di stampa, come
lei ha dichiarato, ma ci sono diverse imprecisioni e inesattezze
che sono, oltre alle storpiature dei nomi, gli errori di quote, e
non c’è solo il Combin che ha un errore di quota, ci
sono anche altre cime come Les Dames Anglaises, il Passo del
Ventina, il Rifugio Bouquetins, il Vittorio Emanuele, la Becca
Rayette, che sono tutti sbagliati.
Sulle chicche linguistiche ha fatto anche lei riferimento al
termine "Cabanne"; non sono qui per fare dissertazioni di carattere
antifrancofono, ma nella lettera di Borluzzi da lei citata sono
indicati una serie di errori, che lei non può negare, anzi mi pare
che lei li abbia confermati! Vi è l’assenza delle
indicazioni delle difficoltà di accesso, e un’altra
clamorosa dimenticanza è il non citare il Rifugio Regina
Margherita, fra l’altro luogo di sperimentazioni
scientifiche come il "progetto Cresta", dove la Valle
d’Aosta ha manifestato interessi e probabilmente
anche impegnato risorse.
Diciamo che questa pubblicazione non è senz’altro
un esempio felice di gestione del turismo secondo i criteri
qualitativi che lei auspicava, o che lei si era prefissato ad
inizio di legislatura. Ne deriva che anche
l’immagine della Valle d’Aosta agli
occhi dell’utente viene rappresentata in maniera
distorta, e di questo non può che darcene atto!
Quanto ai suggerimenti, questi devono arrivare anzitutto dalle
persone che hanno la competenza; purtroppo fra i soggetti che sono
stati coinvolti in questa iniziativa manca il CAI, il Club Alpino
Italiano, l’ente che in materia di alpinismo può
dare lezioni non solo al sottoscritto, ma anche a chi si accinge a
redigere una guida come questa. Poi, Assessore, la invitiamo a
sfogliare un po' più attentamente, visto che si è assunto la
responsabilità, questo opuscolo prima che venga ristampato,
affinché al suo ruolo di Assessore possa aggiungere anche quello di
correttore di bozze, perché qui di errori ce ne sono tanti, ed è
inammissibile che la Regione si proponga, come lei ha scritto in
delibera, in sedi istituzionali di grande prestigio come può essere
la BIT, che si è svolta a febbraio, con iniziative che sono
assolutamente inopportune e inesatte.
È vero che c’è stato uno sforzo sotto l'aspetto
grafico, l’opuscolo come ho detto in premessa è
decisamente più bello rispetto a quello dello scorso anno; però ci
vuole anche uno sforzo nei contenuti e nella precisione delle
indicazioni a favore di chi, turisti, escursionisti o alpinisti,
verranno in Valle d’Aosta!
