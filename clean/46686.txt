Classificazione
AMMINISTRAZIONE REGIONALE
Ordinamento degli uffici e del personale
ENTI LOCALI



Oggetto del Consiglio n. 3072 del 20 dicembre 2023 - Resoconto
OGGETTO N. 3072/XVI - Interpellanza: "Stato di attuazione
delle procedure conseguenti all'approvazione della l.r. 9/2023
recante disposizioni urgenti per l'efficientamento organizzativo
degli enti del comparto unico della Valle d'Aosta".
Bertin (Presidente) -
Punto n. 22. Ha chiesto la parola
il consigliere Aggravi, ne ha facoltà.
Aggravi (RV) -
Questa iniziativa è stata in parte
annunciata già nel corso della discussione generale del bilancio
che abbiamo affrontato nello scorso Consiglio, in particolare
prende spunto, o meglio parte da un emendamento che è stato
presentato dalla maggioranza a quella che una volta si chiamava
legge finanziaria, in particolare prevede l'inserimento all'interno
della legge 22/2010, quella che regolamenta l'organizzazione
dell'Amministrazione regionale, di un ulteriore comma: il comma
5.1; questo comma inserisce una previsione che sostanzialmente è
relativa alla posizione di particolare responsabilità.
All'interno del comma, che poi è stato votato a maggioranza o,
meglio, se non erro dalla maggioranza, si prevede appunto che ai
dipendenti appartenenti alla categoria D titolare di incarichi di
posizione particolare responsabilità di cui al comma 5 spettano,
nei limiti delle competenze assegnate all'atto dell'incarico e
della durata dello stesso, una serie di funzioni.
La prima domanda dell'interpellanza chiede: "quali motivazioni
abbiano portato a inserire la modifica di questo articolo
all'interno della legge di stabilità regionale". Sembra una domanda
stupida, forse lo è per qualcuno, ma oggettivamente noi abbiamo
discusso parecchio precedentemente il disegno di legge 107, che poi
è diventato legge regionale, quindi la 9 del 2023, quindi quella
del luglio dopo un mese, che era appunto quella che era denominata:
"Disposizioni urgenti per l'efficientamento organizzativo degli
enti del comparto Valle d'Aosta", in cui c'erano tutte le
previsioni relative alle PPR, per semplicità.
Va detto, e ho fatto un esercizio abbastanza semplice, per
arrivare poi agli altri due quesiti... ovvero sono andato a vedere
rispetto alle funzioni previste all'interno di questo comma,
rispetto a quelle previste per la direzione amministrativa, quindi
all'articolo 4 della stessa legge 22: ci sono tutta una serie di
funzioni che sono alcune similari, alcune cambiano in certi
passaggi e per questo si chiede per l'appunto se, a fronte di
questa modifica di legge, vi sarà una conseguente revisione del
perimetro di competenze e di responsabilità in capo alla Dirigenza
e quindi anche della relativa remunerazione in favore degli
assegnatari di posizioni di particolare responsabilità. È un
elemento che già era stato affrontato, comunque posto in sede di
discussione, di analisi in Commissione del disegno di legge 107 e
poi legge 9 del 2023 e oggettivamente, se non erro, anche di
un'altra mia iniziativa, non c'è stata una chiara risposta. Oggi
abbiamo di fatto rappresentate le funzioni, forse potremo averlo,
perché comunque i rapporti e soprattutto il perimetro operativo tra
la Dirigenza e le PPR, almeno magari è un limite mio, ma non mi
sembra proprio chiaro e soprattutto a fronte anche della
definizione poi della remunerazione, perché sappiamo che la
remunerazione è anche in base, dovrebbe essere, delle funzioni
assegnate.
C'è tra l'altro un passaggio... la prima delle funzioni: quella
della gestione finanziaria, in cui si dice che questa gestione, e
quindi il potere di spesa del PPR, nei limiti delle risorse
assegnate alla posizione di particolare responsabilità cui sono
preposti; una domanda che, ripeto, potrebbe anche essere banale:
nel momento in cui non ci fosse un'assegnazione di risorse,
potrebbe accadere, potrebbe succedere? È una domanda che pongo. A
fronte di questo, e in maniera più estensiva, al di là di questi
due passaggi, si chiede quale sia lo stato di attuazione delle
procedure conseguenti all'approvazione del disegno di legge 107;
perché questo? Perché sappiamo che sono in corso di definizione,
quindi vorremmo capire meglio qual è lo stato oggi di attuazione di
queste procedure.
Presidente
- Ha chiesto la parola il presidente della
Regione, ne ha facoltà.
Testolin (UV) -
Primo quesito: "quali motivazioni abbiano
portato a inserire la modifica dell'articolo 5 legge 22 del 2010
all'interno della legge di stabilità regionale per il triennio
2024/2026". L'introduzione del comma 5 bis dopo il comma 5 serve a
circostanziare i poteri che potranno essere assunti dai funzionari
titolari di posizioni di particolare responsabilità limitatamente
al periodo delle proprie attribuzioni.
Non avendo previsto un sistema di delega di funzioni da parte
del dirigente, ma l'attribuzione diretta delle funzioni di firma e
di gestione di risorse umane e finanziarie da parte della Giunta
regionale all'atto dell'approvazione dell'organizzazione aziendale,
mutuando il modello che già è in vigore negli Enti locali con i
responsabili dei servizi, si è ritenuto opportuno prevedere
chiaramente in legge quali siano i poteri, tra quali i
dirigenziali, di cui all'articolo 4, esercitabili da parte dei
funzionari titolari delle PPR.
Per quanto riguarda il secondo quesito: "se a fronte della già
citata legge ci sarà una conseguente revisione del perimetro di
competenze e responsabilità in capo alla dirigenza e quindi anche
alla relativa remunerazione in favore degli assegnatari di
posizioni di particolare responsabilità", le PPR si inseriscono
all'interno delle strutture dirigenziali più articolate e
complesse, da dove il carico di lavoro gravante sul dirigente non
gli consente oggi di svolgere le funzioni di livello strategico e
programmatorio che gli competono, in quanto sopraffatto dal carico
delle incombenze gestionali e di tipo quotidiano. Le PPR non
nascono per sminuire il dirigente e limitarne quindi le funzioni e
responsabilità, ma per sollevarlo dal seguire direttamente tutti i
procedimenti di competenza, una parte dei quali viene già presa in
carico dal funzionario, al fine di consentirgli di svolgere al
meglio le funzioni e il ruolo di dirigente. La PPR quindi non
svaluta la struttura dirigenziale nella quale è incardinata, ma al
contrario ne attesta la particolare complessità che rende
necessario individuare al suo interno un'unità organizzativa
autonoma, verso la quale il dirigente mantiene il Governo, ma non
la diretta operatività.
Futuri interventi organizzativi potranno anche prevedere la
soppressione delle strutture dirigenziali più semplici e meno
complesse e la loro sostituzione con un'unità organizzativa
autonoma, ciascuna delle quali presieduta da un funzionario
all'interno di una struttura organizzativa più ampia, sotto il
governo di un unico dirigente, che era un po' quello che ci si
auspicava anche nei confronti che si sono avuti.
Per quanto riguarda il terzo quesito: "quale sia lo stato di
attuazione delle procedure conseguenti all'approvazione del disegno
di legge regionale 107/2016", l'accordo recante alla disciplina
giuridica ed economica delle PPR è stato sottoscritto lo scorso 12
dicembre, per cui il Governo approverà entro la fine dell'anno
l'istituzione delle PPR regionali unitamente alla disciplina dei
criteri per la pesatura delle posizioni e per il conferimento dei
relativi incarichi.
Presidente
- Replica il consigliere Aggravi.
Aggravi (RV) -
Sì, forse non sono stato abbastanza chiaro
sulla prima. Era più una domanda che aveva anche un senso ironico,
forse più politico, del senso perché lo si è fatto in legge
finanziaria e non nella 107, ma è colpa mia, quindi ha vinto
Monsieur de Lapalisse ed è giusto che sia così.
Sulla domanda n. 2, invece di fatto, prendendo gli appunti della
risposta ricevuta, io la dividerei in due pezzi: da un lato, quindi
in poche parole, le PPR, a rigor di logica di quello che è stato
detto, sono assegnate laddove le strutture sono più complesse o,
meglio, dove oggi il carico di lavoro del dirigente è maggiore,
quindi a sostegno del dirigente e soprattutto a sostegno del carico
di lavoro complessivo della struttura che, tra virgolette, oggi
fatica a riuscire per rendere anche in maniera visuale il discorso
e quindi ad avere la possibilità di... rendiamo più complessa una
struttura che ha un carico di lavoro maggiore in modo tale da poter
assolvere a quelli che sono poi gli obiettivi politici. Dall'altro
lato potremo avere delle strutture che ci si rende conto che hanno
una complessità minore, un carico di lavoro minore e quindi fare
efficienza e riuscire a semplificare la struttura complessiva. Io
la battuta che faccio e ripropongo è che non capisco perché prima
di fare questo non si è fatto un lavoro di disegno complessivo di
quello che è a fronte del carico di lavoro e della complessità
delle strutture della macchina, ma lo si fa
ongoing
, come
direbbero i bocconiani, quindi sostanzialmente in corso d'opera. A
questo punto mi riservo di vedere, di capire a fronte appunto dei
passaggi che il Presidente, se non erro, ha detto avverranno entro
fine anno e quindi l'assegnazione e quindi cercare a questo punto
di individuare, laddove sono nominate le PPR, quelle che sono oggi
le strutture più complesse e che hanno un carico di lavoro
maggiore. Poi sui carichi di lavoro la battuta che faccio... già
nell'audizione fatta con chi ha seguito il lavoro io avevo cercato,
e non solo io, di capire appunto se fosse stata fatta una
valutazione complessiva, non è che ho avuto una risposta proprio
chiara, ma probabilmente la troverò o si costruirà in corso di
evoluzione di questa riforma. Speriamo che si possa fare più
efficienza, non sgravare ma semplificare il lavoro delle strutture
e soprattutto poter rendere più efficiente la macchina. Si
vedrà.
