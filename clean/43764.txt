Classificazione
CONSIGLIO REGIONALE
Attività consiliare d'aula



Oggetto del Consiglio n. 942 del 20 ottobre 2021 - Resoconto
OBJET N° 942/XVI - Communications du Président du
Conseil.
Bertin (Presidente) -
Alla presenza di 34 consiglieri,
possiamo dare inizio ai lavori del Consiglio regionale. Punto n. 1
all'ordine del giorno.
In apertura di questo Consiglio desidero rivolgere un pensiero
alle vittime dell'alluvione, che ventuno anni fa ha causato una
vera e propria catastrofe per la nostra regione, sia in termini di
perdite umane che di devastazione del territorio.
Vi comunico che, nel pomeriggio di ieri, la Giunta regionale ha
depositato due disegni di legge che contengono, uno, disposizioni
sul settore sanitario, l'altro, disposizioni in materia di
contributi in conto interessi a sostegno della prima
abitazione.
Nella riunione di ieri la Conferenza dei Capigruppo ha
concordato di iscrivere in via di urgenza all'ordine del giorno di
questo Consiglio, la proposta di legge in materia di nomine
dell'USL, su cui la V Commissione ha prodotto un nuovo testo
approvato all'unanimità nella riunione del 13 ottobre scorso.
L'iniziativa sarà iscritta al punto n. 8.001 dell'ordine del
giorno.
Sempre nella riunione della Conferenza dei Capigruppo di ieri,
il Presidente della Regione ha comunicato che nel tardo pomeriggio
di oggi l'assessore Caveri dovrà assentarsi per impegni
istituzionali e pertanto verranno anticipate le trattazioni dei
punti riguardanti le interpellanze e interrogazioni dell'assessore
in questione. Inoltre, si è convenuto che il punto n. 33 all'ordine
del giorno sarà discusso prima del punto n. 31.
Nel pomeriggio di ieri il consigliere Claudio Restano ha
comunicato di fuoriuscire dal gruppo VdA Unie e di aderire al
gruppo misto. Inoltre, nella serata di ieri, tramite
e-mail
,
è stato comunicato dalle consigliere Minelli e Guichardaz la
fuoriuscita dalla maggioranza.
Consigliere Restano, ne ha facoltà.
Restano (VdA Unie) -
Solo due parole a corredo di quanto
da lei comunicato. È chiaro che le vicende politiche nazionali e
regionali di questi ultimi anni, mesi e giorni, anche il percorso
elettorale che tutti noi abbiamo seguito, che tanti di noi hanno
seguito, ci raccontano che la crisi dell'attuale sistema politico è
un dato di fatto oggettivo e indiscutibile oramai. Siamo di fronte
a una lotta frenetica tra ciò che resta dei partiti e partitini
esistenti annunciati o minacciati, ma per ora non si vede emergere
nello scenario politico un nuovo e convincente orizzonte di valori.
Probabilmente queste inevitabili composizioni e scomposizioni del
vecchio sistema procedono ancora a strappi e a sussulti, dove i
progetti e i propositi si inseguono da un giorno all'altro senza
giungere a risultati concreti.
Tutto ciò avviene in un circuito pressoché autoreferenziale,
improntato soprattutto al leaderismo, dove le opportunità della
dialettica prevalgono sulle esigenze pratiche della collettività. E
proprio dal punto di vista pratico questo Consiglio regionale sta
affrontando e dovrà impegnarsi a risolvere delle tematiche divenute
oramai improrogabili, quali la riforma dell'Amministrazione
regionale, la riforma degli enti locali, la riforma elettorale, la
realizzazione dei collegamenti intervallivi, la questione della
ripresa economica, la gestione del PNRR, la riforma del turismo e
della sanità.
Ecco perché, con altri cittadini ed elettori intendiamo cercare
di arrestare questa paralizzante deriva e uscire dalla mera logica
della lotta di potere, che impedisce alla nostra comunità di
trovare quelle risposte a medio e a lungo termine di cui necessita,
per continuare a evolversi verso forme di democrazia più compiute e
governanti. Ecco perché, qui ed adesso, come da lei già annunciato,
riferisco il nostro impegno formale e sostanziale a voler fare
ricorso a forme innovative, fondate su un approccio creativo ai
problemi posti dalla politica. E, come da lei già annunciato,
comunico ufficialmente di aderire al gruppo misto, per poter
esercitare in piena autonomia tale nostro intendimento.
Al fine di non incorrere in deprecabili equivoci, intendiamo
precisare che questa comunicazione non tende e non vuole
destabilizzare l'esecutivo, né intende suonare come una critica al
suo operato, che peraltro abbiamo contribuito a determinare. Essa
tende invece ad aprire una nuova fase che, per quanto ci riguarda,
sia più sensibile alla ricerca di stabili affinità elettive tra le
varie componenti politiche regionali, piuttosto che delle attuali
labili affinità elettoralistiche. Lo faremo rivolgendoci a un'area
di centro liberaldemocratica riformista, oggi non sufficientemente
rappresentata all'interno di questo Consiglio.
Ciò detto intendo inoltre precisare che tale decisione non
costituisce il cosiddetto "cambio di casacca", bensì alla naturale
coerente prosecuzione di quanto affermato in questo Consiglio in
occasione di interventi da me prodotti negli anni 2018, 2019 e
2020.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Come da lei annunciato ieri sera,
io e la collega Minelli, rispettando l'indicazione arrivata
dall'assemblea di PCP di lunedì 18 e recependo l'invito del tavolo
di coordinamento del 19, abbiamo comunicato la nostra uscita dalla
maggioranza. A distanza di parecchi mesi trascorsi dalla richiesta
di verifica politica e programmatica, gli organismi di PCP hanno,
infatti, preso atto della mancanza di volontà di un confronto da
parte degli autonomisti, ciò che non consente per noi di proseguire
una proficua collaborazione.
Lo dico con rammarico, perché ci abbiamo creduto e perché
abbiamo contribuito, credo in maniera forte, a quel programma di
legislatura del 2020. Purtroppo, bisogna anche prendere atto di
come sono andate le cose a seguire e quindi non ci sentiamo più
parte di questa maggioranza.
Presidente -
Consigliera Minelli, ne ha facoltà.
Minelli (PCP) -
La collega Guichardaz ha riassunto quanto
è emerso lunedì sera in un'assemblea molto partecipata di Progetto
Civico Progressista e l'invito che è venuto ieri dal Tavolo di
coordinamento.
Un anno fa, il 20 ottobre - quindi siamo proprio
all'anniversario - aveva inizio la nuova legislatura, nata dopo il
traumatico scioglimento anticipato del Consiglio regionale e il
voto del 20 e 21 settembre, con cui gli elettori avevano espresso
una chiara e forte domanda di cambiamento. Abbiamo cercato in
quell'autunno scorso di trovare un punto di accordo tra
progressisti e autonomisti, per dare alla Valle d'Aosta un Governo
in grado di affrontare l'emergenza Covid, ma anche di costruire il
futuro della nostra regione, di guardare al prossimo decennio. Il
punto di incontro è avvenuto su un programma di governo frutto di
tre settimane di confronto e su cui abbiamo dato un giudizio
positivo e un voto favorevole.
A dodici mesi di distanza era d'obbligo, alla luce di una serie
di avvenimenti che tutti conosciamo, interrogarsi se il cambiamento
auspicato dagli elettori è stato avviato, sia sul versante dei
metodi e degli atteggiamenti, sia sul versante dei contenuti. Su
atteggiamenti, metodi di lavoro e modalità delle nomine non sono
purtroppo emerse delle significative novità; sui contenuti le
criticità si sono manifestate e sono state notevoli rispetto a
quanto noi abbiamo auspicato. Non torno, anche perché è già stato
sottolineato più volte in questo Consiglio, su quali sono stati i
punti su cui ci sono stati problemi: lo sappiamo, parliamo di
ospedale, di trasporto ferroviario, di questioni legate al campo
ambientale. Non è stato poi fatto, tra l'altro, nulla riguardo a un
punto che era importante e che si collega alla situazione attuale,
cioè non si è scelto di fare una riflessione, nemmeno di avviarla
una riflessione, sulla questione della riforma elettorale,
finalizzata ad assicurare delle maggioranze regionali certe e
stabili: neppure un gruppo di lavoro, eppure era uno dei punti che
erano previsti. Così assistiamo, anche in questa legislatura, a
delle fibrillazioni e a una strisciante instabilità che non
consente certo una buona amministrazione.
Avevo e avevamo delle forti aspettative, ma la delusione è stata
notevole. Il PCP ha creduto nella possibilità di fare bene e ha
impegnato nell'impresa le sue idee, le sue donne e i suoi uomini.
Il bilancio di un anno di alleanza è per noi negativo e non
percepiamo, all'interno dei gruppi autonomisti, dove pure esistono
delle persone di qualità e che vorrebbero operare diversamente, un
autentico disegno di rinnovamento.
La dimostrazione più eloquente di questa mancanza di volontà è
venuta dal fatto che, nonostante da mesi abbiamo richiesto una
verifica politica e programmatica, abbiamo consegnato un documento
che l'intero gruppo ha condiviso, non c'è stata nessuna apertura,
nessuna volontà di confronto.
Abbiamo quindi valutato, come diceva la collega Guichardaz, la
situazione lunedì sera nell'assemblea del Progetto Civico
Progressista. Più di cinquanta persone si sono espresse, non c'è
stata unanimità, ma la stragrande maggioranza ha dato un giudizio
negativo e ha invitato i Consiglieri regionali a uscire dalla
maggioranza regionale.
Non succede spesso che un gruppo politico abbandoni dei posti in
Giunta e dei ruoli in maggioranza, perché rileva un'incoerenza
programmatica, però per noi, e l'ho detto più volte, il programma e
i contenuti sono l'aspetto centrale, è questo che conta. Avremmo
voluto proseguire un rapporto di fattiva collaborazione, abbiamo
avuto pazienza, perché è da gennaio che chiediamo un confronto, ma
non c'è stato modo di avere risposta. Abbiamo quindi, più che
scelto, fatto una presa d'atto, abbiamo preso atto che da parte dei
gruppi autonomisti non c'è una volontà di confronto e di
collaborazione con il Progetto Civico Progressista e le sue forze
politiche.
Già avevamo interrotto la partecipazione alle riunioni di
maggioranza, da oggi formalizziamo anche l'uscita dalla
maggioranza. Valuteremo ogni provvedimento nel merito, sostenendo
tutto quello che è valido e dicendo no a quello che non possiamo
condividere. Saremo propositivi, ma non vogliamo e non possiamo più
fare parte di una maggioranza in cui non c'è un disegno politico
lungimirante e che, anzi, non rispetta neppure i programmi
concordati.
Presidente -
Consigliere Marguerettaz, ne ha facoltà.
Marguerettaz (UV) -
Anticipo che l'intervento politico lo
farò dopo, ma pongo una domanda alla Presidenza: il fatto di avere
due persone che appartengono a un gruppo, che dichiarano di far
parte della minoranza, come si colloca questa scelta nell'ambito
delle Commissioni, nell'ambito dell'attività? Cioè, le due colleghe
che dichiarano di non far parte più della maggioranza, confluiscono
nel gruppo misto con il collega Restano? Anche perché credo che
prima di affrontare altri argomenti si debba fare questo
chiarimento. Non possiamo immaginare di proseguire dei rapporti di
lotta e di governo e il gruppo è sempre lo stesso, quindi immagino
che questa dichiarazione abbia conseguentemente la ricaduta dal
punto di vista organizzativo, Presidente.
Presidente -
Evidentemente i cambi e gli equilibri tra
maggioranza e opposizione pongono la questione della ridefinizione
dei componenti delle Commissioni e quindi, da questo punto di
vista, non si potrà che, a quel momento, risolvere la questione
seguendo il Regolamento; al più presto si dovrà risolvere. Il
Regolamento prevede, ovviamente, che vi sia un equilibrio tra
maggioranza e opposizione.
Marguerettaz (UV) -
Nel momento in cui oggi ci riuniamo
nella Conferenza dei Capigruppo per l'organizzazione dei lavori, il
capogruppo del PCP vota per sette o vota per cinque? Questa cosa va
risolta adesso! Non può essere risolta "al più presto".
Presidente -
Consigliera Spelgatti.
Spelgatti (LEGA VDA) -
Le domande poste dal collega
Marguerettaz sono assolutamente logiche, questo è un problema che
deve essere assolutamente risolto, perché dobbiamo capire in questa
situazione di caos costante, che viviamo purtroppo ormai da un
anno, almeno come possono procedere i lavori.
È chiaro che poi oltre alla prosecuzione dei lavori abbiamo un
problema gigantesco di contenuti. Direi che non c'è da aggiungere
altro, perché le tre persone che hanno parlato fanno parte della
maggioranza, o comunque hanno fatto parte della maggioranza; qui
non si capisce più niente, ma comunque hanno lavorato e fatto parte
della maggioranza fino a oggi e direi che le parole che sono state
pronunciate in questo Consiglio, derivando appunto dai membri
stessi della maggioranza, sono pesantissime.
Fate voi le vostre riflessioni e vi faccio anche notare che
continuiamo ad andare avanti con Consigli in cui sostanzialmente ci
sono mozioni che arrivano dalla maggioranza: in tutto questo caos
sotto ogni profilo, arriva la maggioranza che presenta le mozioni;
non è la minoranza, è la maggioranza che presenta delle mozioni per
impegnare sé stessa. Siamo veramente al delirio più totale.
Riflettete un attimo - lo ripeto, e continuiamo a dirlo, ma
stavolta non l'ha detto l'opposizione, ma lo dice parte della
maggioranza stessa - su come state lavorando e su quello che state
facendo per la Valle d'Aosta.
Presidente -
Consigliere Cretier, ne ha facoltà.
Cretier (PCP) -
Volevo fare alcune riflessioni legate a
questa scelta nuovamente improvvisata, nel senso che io penso che
le comunicazioni dovrebbero arrivare per lo meno al gruppo, invece
sono sempre mandate ad altri e quindi di conseguenza prendiamo atto
in questo momento di questa decisione.
Io esprimo, intanto, un augurio di buon lavoro e rispettoso nei
vostri confronti, e non lo dico in tono irrisorio, ma lo dico
esclusivamente perché si prenda atto che qui dentro bisogna
lavorare su certi temi. Scusate se esprimo la preoccupazione,
intanto, del momento pandemico e, come ricordo, le dimissioni anche
dalle vostre cariche che abbiamo sostenuto in modo aperto sono
arrivate improvvisate, sempre con una fredda e legittima
mail
, però penso che all'interno del gruppo ci sia necessità
di fare confronto, e questo purtroppo non è mai avvenuto.
Probabilmente è avvenuto in altri ambiti, in altri tavoli, in altre
assemblee, legittime assolutamente, di confronto e di confronto
soprattutto con la base.
Io penso che abbiamo fatto un programma di maggioranza che deve
essere portato avanti. Assolutamente, in questo caso, noi come
gruppo attuale, chiaramente siamo rimasti in cinque, però vediamo
di proseguire in questo percorso, con un confronto serio sui temi
legati al bilancio, legati alla pandemia. Quindi, vi faccio il
massimo augurio di buon lavoro, perché poi qui dentro ogni tanto
bisogna confrontarsi e come ci confrontiamo anche con la minoranza,
con i colleghi che mi stanno di fronte, credo che verrà comunque il
giorno che dovremo di nuovo metterci intorno a un tavolo e
discutere di temi di politica, di temi legati al momento di crisi
anche economica e quindi affrontare questo percorso insieme. L'ho
già detto sabato in assemblea: si poteva di nuovo mettere in
discussione il confronto, ma assolutamente si dovevano cambiare gli
obiettivi o per lo meno andavano condivisi, e credo che in politica
la condivisione sia assolutamente necessaria.
Ancora buon lavoro per le vostre scelte che avete fatto
oggi.
Presidente -
Consigliere Aggravi.
Aggravi (LEGA VDA) -
Mi inserisco per darle un ulteriore
quesito rispetto alla lettera che le scrissi il 21 settembre,
riguardo a un annoso problema, anche quello di natura tecnica, un
po' come quello che giustamente ha posto il collega Marguerettaz e
che forse andrebbe risolto anche prima della prossima volta, visto
che giustamente il Regolamento oggi sembra non disciplinare questa
"tragedia politico umana", in cui, mi spiace, lei è anche
direttamente coinvolto in quanto uno dei sette o dei cinque; mi
giocherò questi due numeri prossimamente.
Però tornando all'oggetto della questione, volevo capire se, a
fronte della mia lettera, aveva fatto alcune considerazioni e
voleva portare avanti un discorso, ha posto la questione nella
Conferenza dei Capigruppo o comunque alla Commissione deputata,
perché penso che, tra l'altro, oggi andiamo a discutere un testo di
legge che pone, anche lì, delle questioni riguardo in parte a dei
temi che ho cercato di sottolinearle in quella missiva.
Presidente -
Grazie Consigliere, le rispondo subito. Per
quanto riguarda la sua lettera che poneva un problema importante da
affrontare, con gli uffici ci siamo confrontati e si è deciso di
"tagliare" con tutti i casi precedenti che si sono verificati in
questo ambito e da lì iniziare un'analisi per il futuro, partendo
da una valutazione su quanto in passato si è verificato, avendo un
quadro preciso, anche numerico, di quante volte si è verificato o
si sarebbe potuto verificare questo problema da lei sottolineato
con la sua lettera. Da lì partiremo per una analisi che coinvolgerà
evidentemente anche le Commissioni e i Capigruppo.
Consigliere Marguerettaz.
Marguerettaz (UV) -
Presidente, io proporrei all'aula una
riunione dell'Ufficio di Presidenza con la Commissione del
regolamento, perché credo che questa situazione vada comunque
discussa. Dopodiché le valutazioni verranno fatte in quella sede,
ma non credo si possa proseguire con questa ambiguità.
Presidente -
Consigliere Manfrin.
Manfrin (LEGA VDA) -
Mi trovo a condividere la necessità
di chiarezza all'interno di quest'aula. Io utilizzerei lo strumento
della Conferenza dei Capigruppo per capire come proseguire, ma
queste sono differenze di vedute e di opinioni sugli organi che
possiamo utilizzare per dirimere la questione. Però la questione
direi che è esiziale, perché ci troviamo di fronte a un'aporia che
il Regolamento non disciplina. Abbiamo un gruppo che è costituito
di sette persone, con due componenti di un gruppo che dichiarano di
essere fuori dalla maggioranza, ma sono all'interno del gruppo,
quindi inevitabilmente il capogruppo di quel gruppo quando vota
conta per sette, ma quei due componenti non fanno parte della
maggioranza. Quindi si contrasta, rispetto a quelle che sono le
indicazioni del Regolamento, che prevede che la distribuzione delle
Commissioni debba avvenire proporzionalmente tra maggioranza e
minoranza.
Io direi che è difficilmente risolvibile in ogni caso, anche con
una riunione. Credo che effettivamente la ricerca di casi analoghi
sia utile, però credo che sia abbastanza difficile trovare una
soluzione a questo caso, quindi io evidentemente non saprei come
andare a dirimere. Però è chiaro che prima di proseguire abbiamo
l'assoluta necessità che vi sia chiarezza, perché altrimenti se non
vi è chiarezza sul proseguo dei lavori, su quelle che sono le forze
in campo e su chi rappresenta cosa, non si può andare avanti con il
lavoro.
Presidente -
Consigliere Sammaritani.
Sammaritani (LEGA VDA) -
Sono d'accordo con quanto è
stato già detto. Direi che sicuramente il Regolamento è carente su
questo punto, però c'è uno spunto all'articolo 16 comma 1, che dice
appunto che all'inizio della legislatura i gruppi consiliari sono
composti dai consiglieri eletti nella stessa lista, qualunque ne
sia il numero. Questo significa naturalmente che ci deve essere
come
ratio
di questa norma una omogeneità.
È impensabile che un gruppo sia composto in parte da qualcuno
che sta in maggioranza e in parte da qualcuno che sta in minoranza,
quindi è evidente che questo tema va risolto. La traccia è questa,
secondo me, l'unico spunto regolamentare è questo e credo che, come
ha detto correttamente il collega Marguerettaz, questa questione
debba essere affrontata dall'Ufficio di Presidenza insieme alla
Commissione per il Regolamento.
Presidente -
Con quanto evidenziato adesso dal
consigliere Sammaritani, io propongo al momento di convocare la
Conferenza dei Capigruppo, che tra l'altro ha anche al suo interno
l'Ufficio di Presidenza, e da lì poi discutere la questione in
questi ambiti. Pertanto, accolgo la proposta di sospensione per una
riunione della Conferenza dei Capigruppo allargata, come sempre,
all'Ufficio di Presidenza.
La seduta è sospesa dalle ore 09:37 alle ore 11:25.
Bertin (Presidente) -
Possiamo riprendere i lavori. La
Conferenza dei Capigruppo si è riunita e, in seguito, vi sono state
anche le riunioni del gruppo PCP e dell'Ufficio di Presidenza. In
seguito a questi incontri si è determinato il fatto che il gruppo
PCP è composto da sette componenti e che gli effetti della
dichiarazione politica fatta oggi avranno effetti regolamentari in
tempi brevi.
Consigliere Sammaritani, ne ha facoltà.
Sammaritani (LEGA VDA) -
Per chiarezza vorremmo sapere
esattamente una cosa. Il gruppo è una componente del Consiglio
regionale, è una componente istituzionale. Noi vorremmo sapere,
come già abbiamo detto prima, se la dichiarazione delle due
consigliere Guichardaz e Minelli è ancora valida, cioè se stanno in
maggioranza o stanno all'opposizione, perché questo è il tema. Dal
punto di vista tecnico il tema è che non ci può essere un gruppo
che è diviso fra la maggioranza e l'opposizione, perché non è
ontologicamente corretto, non può esistere una cosa del genere.
Quindi, siccome la
ratio
della norma abbiamo detto essere
quella che chi viene eletto in un determinato partito inizialmente
fa parte di un certo gruppo obbligatoriamente, vuol dire che la
ratio significa che la volontà di chi ha fatto le norme è che un
gruppo naturalmente debba stare schierato o da una parte o
dall'altra, perché sarebbe paradossale; questo è inutile spiegarlo,
che si sia divisi tra una parte e l'altra. Poi è chiaro che c'è il
problema del vincolo del mandato che non esiste, che uno poi può
all'interno di un gruppo votare come ritiene, ci mancherebbe, ma il
gruppo ha una sua vita, una sua autonomia, certe regole, ha un
capogruppo che esprime tanti voti quanti sono i componenti del
gruppo, prende dei finanziamenti per quanti sono i componenti del
gruppo, partecipa poi nelle nomine alle Commissioni. Quindi, anche
la validità degli atti che poi escono da questo Consiglio o dalle
Commissioni deve essere sancita dal rispetto di determinate regole
di funzionamento.
C'è un aspetto politico chiaramente, perché probabilmente PCP
non si è chiarito, non si è stabilito chi è PCP, a questo punto
debbo immaginare, perché evidentemente qualcuno rivendicherà la
titolarità di PCP e sono in due che hanno ricevuto il mandato
politico, da quello che si legge dai giornali, mentre gli altri
cinque fanno una cosa diversa. A noi non interessa questo, a noi
interessa il dato tecnico: non possiamo creare un precedente tale
per cui un gruppo
sine die
, perché non c'è neanche un
termine, possa essere in parte in maggioranza in parte in
minoranza, perché è decisamente contrario a tutte le regole della
democrazia e del funzionamento di un organismo come quello del
Consiglio.
Le due consigliere ci dovrebbero dire, per favore, se stanno in
maggioranza o se stanno in minoranza. Se non sono più in
maggioranza e fanno comunque parte del gruppo PCP, io posso già
dichiarare fin d'ora per la Lega che questo Consiglio non va più
avanti, cioè si ferma qui, perché non sono rispettate le regole di
funzionamento e di composizione di questo organo.
Presidente -
Non riproporrei in aula la stessa
discussione già fatta nella Conferenza dei Capigruppo appena
adesso, altrimenti riproponiamo lo stesso dibattito. Ripeto quanto
ho detto: il Capogruppo di PCP rappresenta sette consiglieri, al
momento, e le questioni del Regolamento verranno affrontate in
seguito, anche perché la dichiarazione politica è arrivata soltanto
oggi e poi gli effetti regolamentari si avranno in seguito.
Consigliere Aggravi.
Aggravi (LEGA VDA) -
Mi perdoni, Presidente, solo per
aggiungere della chiarezza, perché io sinceramente non ho capito:
chi è che ha preso questa decisione? Qual è l'organo che ha
espresso questa decisione? Perché, ripeto, se ci sono degli organi
sovrani, come ha detto il collega Sammaritani, che devono
rispettare delle regole di funzionamento, vorrei sapere, come
singolo consigliere e come membro di un gruppo consiliare,
cosciente di far parte di un gruppo consiliare, chi ha preso questa
decisione: se c'è stata un'espressione della Conferenza dei
Capigruppo, dell'Ufficio di Presidenza, oppure è un atto suo
proprio.
Presidente -
No, non è un atto mio, ovviamente. Si è
riunito il gruppo PCP e riporto quanto detto e quanto
concordato.
Aggravi (LEGA VDA) -
Però, scusi Presidente, un gruppo
che non sa se è un gruppo, decide una cosa per un gruppo che incide
sul Consiglio tutto? Mi sembra che ci sia un po' di confusione, un
po' tanta.
Presidente -
Consigliere Baccega.
Baccega (PA) -
Volevo dare un titolo a questa giornata,
con questo
spot
pubblicitario: possiamo tranquillamente dire
"c'è baruffa nell'aria". Una baruffa che dura da troppi mesi, una
baruffa che in qualche modo è da individuare in un'aggregazione
politica di sinistra che in qualche modo sta disturbando questo
Consiglio regionale e sta dando una pessima visione di come ci si
approccia. Perché quelli sono quelli delle regole! Io ricordo bene
quando qualcuno di loro nella scorsa legislatura disse: "O votate
questa legge elettorale, oppure non votiamo il bilancio"; il
ricatto! Ricordo molto bene! Ricordo ancora molto bene che
l'attenzione alle regole doveva essere una priorità. E le regole
sono chiare: se uno fa parte di un gruppo consiliare e da quel
gruppo consiliare si discosta, perché decide di andare
all'opposizione, deve formare un altro gruppo, Presidente; su
questo non ci sono dubbi!
Non possiamo accettare di continuare un Consiglio avendo un
gruppo consiliare che è spaccato, con cinque consiglieri che
proseguono il loro lavoro all'interno di una maggioranza, perché
hanno condiviso il percorso, e due che a un certo punto... ed è da
mesi che ci stanno facendo in qualche modo sorridere rispetto a
richieste di confronto sul programma. Il programma l'avete steso
voi, il programma che avete voluto in qualche modo portare avanti.
È quel programma che vi ha premiati, anche perché alcune liste non
si sono presentate, non hanno avuto la capacità di presentarsi alla
tornata elettorale e probabilmente hanno catalizzato tutto il
consenso da quella parte; probabilmente quel consenso non avrebbe
fatto parte di una maggioranza che noi abbiamo sempre catalogato
come una maggioranza troppo spostata a sinistra.
Per questo dico che non si può andare avanti, non possiamo
andare avanti. Anche Pour l'Autonomie ritiene, come ha sempre
ritenuto, che questo percorso vada assolutamente rivisto e fin da
subito. Perché fuori c'è gente che aspetta, dietro l'angolo c'è un
bilancio che ci aspetta, non si può dormire e mettere in campo
idiozie di questo tipo!
Presidente -
Consigliere Padovani, ne ha facoltà.
Padovani (PCP) -
Io devo dire che sono d'accordo con il
consigliere Baccega: non si può andare avanti con queste idiozie.
Ma le idiozie, per quanto mi riguarda, sono quelle che si stanno
dicendo adesso, perché agli effetti del Regolamento tecnicamente
questa cosa non cambia niente. L'unica cosa che può cambiare è
nella Conferenza dei Capigruppo, ma nella capigruppo il nostro
gruppo continua a contare per sé. Finito questo Consiglio si
risolverà anche politicamente una questione che si è ufficializzata
ieri sera e che, ripeto, per gli effetti tecnici di questo
Consiglio, non sposta assolutamente niente.
Credo che andare avanti con questa discussione faccia fare una
brutta figura a tutto il Consiglio, perché fuori, come diceva lei
consigliere Baccega, c'è gente che aspetta e forse, se cominciamo a
discutere delle questioni politiche di questo Consiglio, è meglio
per tutti.
Presidente -
Consigliere Manfrin.
Manfrin (LEGA VDA) -
Mi rendo conto che le questioni
politiche e le mozioni presentate a prima firma dal collega
Padovani abbiano effettivamente un carattere di urgenza per questo
Consiglio e per questa Regione, però il punto vero, secondo me, è
un altro. Quello di cui stiamo discutendo non è un problema
secondario, stiamo parlando di una costituzione dei gruppi, della
composizione dei gruppi di questo Consiglio, che evidentemente sono
organi, come già è stato ricordato da parte del collega
Sammaritani, di questo Consiglio. Il fatto che vi sia un'incertezza
nella composizione e nel sostegno dei gruppi e dei vari sottogruppi
che si sono creati all'interno di questa maggioranza produce delle
conseguenze che sono inevitabilmente scaricate sul Consiglio e sul
funzionamento di questo Consiglio.
Se noi abbiamo un gruppo che percepisce, per esempio, dei fondi
pubblici per fare delle spese e quant'altro e ha due membri, e
percepisce i fondi anche di quei due membri lì, si crea un problema
all'interno di questo Consiglio. Se abbiamo un gruppo che esprime
delle componenti che dovranno magari riunirsi anche con riunioni di
Commissioni, anche nella giornata, per esempio, odierna o domani, e
dovranno esprimere dei pareri nel merito di provvedimenti che
concernono anche delle scelte economiche e che incidono appunto su
una parte dei fondi, evidentemente su questo ci sarà la necessità
di avere chiarezza. E mi stupisce che il collega Padovani, con
l'esperienza che ha fatto nella scorsa legislatura, non se ne sia
accorto; e sì che ha affrontato delle legislature che hanno avuto
delle criticità, in effetti, e che di queste questioni di
composizione delle maggioranze e dei gruppi vari ne ha avuto anche
conoscenza.
Mi stupisce poi il comportamento del Presidente del Consiglio.
Presidente, lei è vero che presiede questa assemblea, però non è
che il Comintern costituito dalla sua riunione con il gruppo di PCP
può decidere cosa deve fare questo Consiglio. Questo Consiglio ha
una sua vita, ha degli organi che sono deputati a decidere e in
nessuno di questi organi, mi pare, si sia deciso che va bene così e
si prenderà atto nel prossimo Consiglio di quello che è stato
comunicato. Se vogliamo dirimere il punto adesso, evidentemente è
il momento; se non vogliamo dirimere il punto, allora lo dica in
maniera chiara, Presidente, o dica a nome di chi lei vuol far
proseguire questo Consiglio e poi capiremo chi si deve prendere la
responsabilità di eventuali conseguenze che ci saranno in
futuro.
Presidente -
Io riporto le comunicazioni come da accordi.
Riporto delle comunicazioni che mi sono pervenute da parte del
gruppo PCP, questo ho fatto. Altre valutazioni spettano ad altri e
non a me.
Consigliere Marguerettaz ne ha facoltà.
Marguerettaz (UV) -
Se ho capito bene - provo a esprimere
quella che potrebbe essere una soluzione che tecnicamente consenta
a questo Consiglio di proseguire - è che la dichiarazione delle
colleghe Minelli e Guichardaz è una dichiarazione politica, ma fino
a che non sarà definito, le colleghe Minelli e Guichardaz fanno
parte del gruppo PCP di maggioranza. Se questa è l'interpretazione,
credo che non ci siano dubbi, nel senso che la collega Minelli e
Guichardaz fanno parte di un gruppo di maggioranza. Dopodiché le
valutazioni politiche ognuno potrà farle; io, per esempio, credo
che la collocazione corretta della collega Minelli e della collega
Guichardaz sia veramente all'opposizione, perché sono incapaci di
governare, perché sono incapaci di procedere all'amministrazione di
una Regione e la loro dichiarazione di oggi, lo stato confusionale
che è stato voluto, è una prova plastica. Fare una dichiarazione
dicendo: "Io esco dalla maggioranza" e non capire che questa cosa
ha delle implicazioni non da poco, è una evidenza che credo sia
sotto gli occhi di tutti.
Dal punto di vista politico sicuramente fanno bene il loro
lavoro, perché parlano solo delle cose che interessano a loro.
Anche nell'attività assessorile - io ho avuto modo di dirlo -
collega Minelli, lei ha parlato solo delle cose che ha voluto;
gliel'ha detto il Presidente della Regione, le ha detto: "Lei ha
seguito solo le cose che le interessano", per esempio, su tutto il
comparto idrico ha fatto ben poco, ha risolto ben poco, così come
per la Motorizzazione, così come per altro.
Voi fate parte del partito del No, del partito che deve stare
fisiologicamente all'opposizione: siamo in democrazia, è giusto. Ma
dal punto di vista mio è inutile che voi diciate che uscite perché
siete delusi dagli autonomisti, perché o si fa come volete voi,
oppure si ribalta il tavolo. Non è così la politica! La politica è
un confronto, è un accordo, un compromesso. Voi vi sedete sulla
vostra cattedra e date lezioni e non può essere un'amministrazione
fatta da talebani.
Da questo punto di vista io dico che se è un'interpretazione
dove il gruppo è composto da sette ed è un gruppo di maggioranza -
ovviamente non c'è vincolo di mandato, voterete come riterrete
opportuno; d'altra parte l'avete sempre fatto: ormai sono mesi che
votate in modo difforme rispetto al gruppo - allora si può
proseguire. Quindi, sostanzialmente, l'interpretazione autentica
che ha dato il presidente Bertin del vostro messaggio è: noi
usciremo dalla maggioranza, ma oggi siamo nel gruppo PCP di
maggioranza.
Presidente -
Consigliere Sammaritani.
Sammaritani (LEGA VDA) -
Ripartirei da quello che ha
detto il collega Marguerettaz, per ricondurre un po' il tutto anche
in termini tecnici oltre che politici. È evidente che dal punto di
vista politico c'è stata una scelta probabilmente avventata, quella
di fare una dichiarazione di questo genere, probabilmente senza
capire o vedere quelle che potevano essere le conseguenze sul
funzionamento del Consiglio. Però il discorso è questo: se è
soltanto una dichiarazione di forma, cioè il gruppo continua a
essere di sette, il gruppo si chiama PCP e sta in maggioranza,
allora bisogna che le due colleghe si alzino e revochino la loro
dichiarazione di uscita dalla maggioranza. Altrimenti creiamo un
precedente in cui un gruppo è in parte in maggioranza e in parte in
minoranza e non sappiamo neanche fino a quando; perché se ci
dicessero "al prossimo Consiglio è tutto risolto"... non si sa,
invece.
Se il gruppo PCP, che a quanto pare è diviso in due, adesso, e
non si sa chi è PCP, chi non lo è più e chi lo sarà in futuro, si
dovesse far causa al proprio interno per questa coalizione di
partiti, per stabilire chi è PCP e chi non lo è, cosa stiamo ad
aspettare due anni con un gruppo che sta un pezzo in maggioranza e
un pezzo in minoranza? Ma si può creare un precedente del genere
nel funzionamento di un organo importante come il Consiglio
regionale? Io chiedo questo.
Per questo dico: io non prendo parte a una riunione di Consiglio
in cui c'è una situazione di ambiguità di questo genere e in cui si
crea un precedente illegittimo di questo genere. La Lega farà
questo. Poi la responsabilità ce la attribuirete a noi come al
solito, ma, secondo me, le leggi sono uguali per tutti, le regole
sono uguali per tutti, così come le sentenze che si rispettano
quando fanno comodo e non si rispettano quando non fanno comodo.
Questo è il concetto.
Presidente -
Posso tentare di riassumere la questione.
Sul piano politico la dichiarazione è stata fatta, sul piano del
Regolamento e sugli effetti, ovviamente, non possono essere
tradotti oggi, anche perché i tempi sono estremamente brevi.
Pertanto, dal punto di vista formale non cambia niente. Possiamo
procedere?
Consigliere Carrel.
Carrel (PA) -
Vede, ieri sera alle ore 22:10 è arrivata
una
mail
a tutti i capigruppo, in cui si formalizza che due
colleghe, facenti parte di un gruppo di maggioranza, escono dalla
maggioranza stessa e quindi passano all'opposizione.
Io credo che questo vada affrontato oggi, non "vediamo"! Anche
perché è da tempo che stiamo dicendo "vediamo", o meglio state
dicendo "vediamo". Aspettavamo la riunione di maggioranza:
aspettavamo, aspettavamo, aspettavamo; adesso non è più tempo di
aspettare, perché dobbiamo trovare una soluzione. È tecnica ed è
politica la questione e va affrontata, non il prossimo Consiglio,
perché da lunedì, o meglio, anche da questo pomeriggio, ci potranno
essere delle riunioni delle Commissioni in cui la maggioranza non
ha più i numeri e quindi abbiamo la maggioranza come
opposizione.
Questo non può esistere, perché non è corretto.
È necessario che venga deciso adesso cosa succede, sennò si
sospende il Consiglio e PCP farà le proprie valutazioni, la
maggioranza farà le proprie valutazioni e quando sarà tutto chiaro
torneremo qui e riprenderemo la nostra attività. Sapremo chi sta in
maggioranza e chi sta in opposizione, perché così non si può andare
avanti. È da maggio che abbiamo un assessore dimissionario, è da
tempo che ormai andava gestita questa situazione. Non spetta a noi,
non abbiamo mai insistito tanto su questo tema, però oggi siamo
arrivati al dunque: bisogna capire chi sta di qua e chi sta di là e
poi si riprende l'attività.
Presidente -
Ribadisco, c'è una dichiarazione effettuata
questa mattina, che non può essere affrontata e risolta oggi, ma
sul piano regolamentare avrà effetti non immediati poiché, come
detto, il Consiglio oggi non è condizionato da questo, perché il
gruppo è di sette e di sette rimane al momento.
Consigliere Rollandin, ne ha facoltà.
Rollandin (PA) -
Vorrei capire un aspetto: se non vedo
male le due interessate sono qui, o no?! Oggi l'hanno dichiarato e
l'hanno detto chiaramente: allora, o è sì o è no! Se non fanno
parte della maggioranza, sono qui e lo dicano; se, invece, fanno
parte della maggioranza e rimangiano tutto quello che non hanno
mangiato fino a ieri va benissimo! Allora, capiamo meglio quali
sono i soggetti, perché è proprio che noi ci mettiamo a votare su
che cosa? Su chi domani non c'è più o stasera dice "ci siamo
sbagliati"? Ma dove siamo?! Questa è un'assemblea della Valle
d'Aosta e chi è fuori cosa dice? Sono lì: dicano sì o no, se fanno
parte della maggioranza. Però non è che fanno parte della
maggioranza fino alle sei di pomeriggio e poi il giorno dopo
ricominciano. Ma che discorso è questo? Qualcuno può andare a
sostenere che questo è un modo di fare politica? Per carità, uno
può cambiare idea, ma no in questo senso.
Siccome sono venute fuori, giustamente, tutte le difficoltà di
entrare in una logica di "so però non vedo, vedo però non so", non
è un modo di fare politica questo, ma per nessuno, è un obbrobrio
questo! Chi leggesse un resoconto di questa assemblea, si
metterebbe non a ridere, ma a piangere!
Che legittimità ha questo discorso? Chi è che può dire, dopo
aver sentito qui dire un aspetto, poi zitte, silenzio! Sono qui:
dicano che cosa vogliono; non è che lei deve fare l'interprete di
quello che hanno detto. Quello che hanno detto lo abbiamo sentito
anche noi! Non è pensabile andare avanti così. Sennò ci alziamo e
ce ne andiamo, almeno per non essere correi di una situazione
vergognosa come quella che si sta combinando.
Presidente,
che ci stiamo a fa'
? Peggio di così...!
Quindi, io chiederei: sono qui, dicano! Ci dicano se fanno di
nuovo retromarcia, per dire fino a quale ora del pomeriggio... Ci
dicano, così sappiamo anche noi prima dei giornali. Sennò come
facciamo a votare? Che cosa andiamo a votare, se non sappiamo chi è
di qua e chi è di là? Non è mai successo questo: non è mai
successo! Uno può sbagliare una volta, ma qui stiamo andando a
elastico. Per favore, Presidente, chieda agli interessati che cosa
pensano e che cosa vogliano fare.
Presidente -
Consigliere Aggravi, secondo intervento.
Aggravi (LEGA VDA) -
Vede, Presidente, io voglio
sottolineare un aspetto: ognuno qui si prende delle responsabilità,
sia in aula sia al di fuori. Ieri sera le colleghe si sono prese
una responsabilità e hanno comunicato ai capigruppo e ai due
presidenti una scelta. Oggi lei si sta prendendo una responsabilità
che, secondo me, è troppo, perché ha interpretato, o meglio, ci ha
comunicato l'interpretazione di quello che è avvenuto nella
riunione di PCP di cui lei fa parte e quindi, mi perdoni se lo
ripeto, ma lei che è molto attento come il sottoscritto ai
conflitti di interesse, in questa fase ha una responsabilità in
più.
Dall'altra parte, è vero, le due colleghe hanno una
responsabilità che si sono presa ieri sera e che oggi ci devono
esplicitare se è cambiata o se è ancora valida, come hanno detto i
colleghi. Nello stesso momento direi che anche gli altri colleghi
del cosiddetto gruppo, lo chiamo PCP, hanno una responsabilità,
perché anche loro a questo punto, mi dico, da che parte stanno?
Perché se ho un gruppo che non so se è un gruppo, con un pezzo del
gruppo che dice che non è più in maggioranza, l'altra parte che
dice che è in maggioranza e poi tutto insieme dice: "no, ma siamo
ancora in maggioranza fino a che gli effetti ci saranno"; ma non è
che gli effetti ci saranno, gli effetti ci sono nel momento in cui
si è presa una decisione. Per me gli effetti della scelta sono
avvenuti ieri sera alle ore 22:10. Tra l'altro, la forma è sostanza
e in questo caso, c'è uno scritto.
Adesso qui, giustamente, si vuole capire da che parte sta la
situazione? Perché, ripeto, qualche collega l'ha detto, dovremmo
votare in Commissione anche qualcosa di importante che al di fuori,
caro collega Padovani, aspettano molto di più di mozioni di cui poi
discuteremo o forse non riusciremo a discutere in questo caso qua,
ma è bene capirsi soprattutto su una chiarezza che non è politica
soltanto, ma è soprattutto negli atti che si prenderanno e nei voti
che si prenderanno. Perché se ognuno di noi potrà votare e può
votare in coscienza, ci sono delle votazioni, vedi nella Conferenza
dei capigruppo - non è solo oggi che abbiamo scoperto che abbiamo
la capigruppo - dove non sappiamo se chi rappresenterà, e già su
quello abbiamo avuto da che ridire nelle ultime settimane, un
gruppo che non è più un gruppo avrà un peso e quindi su quell'atto
c'è un problema.
Io, sinceramente, vorrei chiarezza da parte delle tre
componenti: le due colleghe, tutto il gruppo e anche lei,
Presidente, che in questa fase, mi spiace, ma non è terza parte.
Altrimenti non si può andare avanti, perché se no io sono fermo
alle ore 22:10 di ieri sera, quando due membri di un gruppo, che
non si sa se è un gruppo, ma che si comporta da gruppo, hanno detto
che sono fuori dalla maggioranza.
Presidente -
Consigliera Spelgatti.
Spelgatti (LEGA VDA) -
Specifico che, tra l'altro, dal
mio punto di vista non è che si possa risolvere la questione
semplicemente facendo una potenziale revoca del passaggio in
minoranza in questo momento fatto in Consiglio, perché non solo c'è
un atto formale mandato ieri sera, ma poi tutti quanti hanno
assistito esattamente alla questione. Il problema sappiamo che è
assolutamente sostanziale e non si può fare una revoca a termine:
siamo fuori dalla maggioranza e il PCP, tra l'altro, come assemblea
ha dato questo mandato. Per cui c'è un problema mica da ridere e
che è sostanziale: non è che semplicemente le due colleghe agiscono
in nome proprio, ma lo fanno anche, a loro volta, in nome di un
gruppo. Però poi, ripeto, il problema è veramente sostanziale,
perché a questo punto, nel momento in cui c'è dietro un gruppo
politico che ha dato delle indicazioni, c'è stato un atto formale
di revoca, cioè di dichiarazione di passaggio in minoranza, non è
che adesso si può dire: "ah, andiamo avanti lo stesso, perché tanto
per adesso revochiamo e per adesso si sta in maggioranza a termine,
nell'attesa di decidere chi tiene il simbolo di PCP, quindi,
comunque sia, fino a quando risolveremo tutte le questioni
all'interno di PCP". Perché non basta questa dichiarazione per dare
legittimità a questo Consiglio e a tutte le decisioni che dovremo
prendere, ai problemi delle Commissioni e quant'altro. Non basta,
in ogni caso, una retromarcia per far funzionare il Consiglio.
Il problema è, oltre che politico - gigantesco -, tecnico. A un
certo punto, fino a quando non sarà risolta seriamente e
internamente al gruppo PCP questa questione e non ci sarà
chiarezza, poi, nei confronti del Consiglio tra chi sta in
maggioranza e chi va in opposizione, il Consiglio non può
proseguire; comunque noi non parteciperemo e non continueremo nei
lavori di questo Consiglio.
Presidente -
Altri? Non vi sono altre dichiarazioni? Io
posso ribadire quanto già detto e che mi è stato chiesto di
riferire in Consiglio. Ovviamente, poi ognuno si prende le proprie
responsabilità e agisce di conseguenza, ma non sono certo io che
posso imporre qualcosa o decidere qualcosa per qualcun altro. Ho
riportato quanto mi è stato riferito e lì mi fermo.
Se non vi sono altri interventi passiamo al punto n. 2
dell'ordine del giorno... consigliere Distort.
Distort (LEGA VDA) -
Solo per formalizzare una
considerazione che mi sembra sia di utilità comune. Cari colleghi,
si chiama rispetto: si chiama rispetto! Non si chiama posizione di
Distort, posizione della Lega, posizione di questo o di
quell'altro, si chiama rispetto: rispetto di un Regolamento,
rispetto di una Istituzione. O abbiamo rispetto di un'istituzione,
e nel rispetto dell'istituzione dobbiamo aver rispetto delle
dinamiche che regolano l'istituzione stessa, altrimenti non abbiamo
capito bene dove siamo, non sappiamo che siamo nell'organismo
massimo di cui si è dotata la Regione Valle d'Aosta per il governo
della regione.
Io mi rivolgo singolarmente, oltre che alle varie forze
politiche, mi rivolgo a tutti, mi rivolgo ai componenti della
maggioranza, mi rivolgo ai componenti del Governo, mi rivolgo a
lei, Presidente del Consiglio: ma veramente siamo sicuri che noi
possiamo sorvolare su questa situazione in nome di un "ma sì, ci
siamo sbagliati; allora facciamo così, troviamo una soluzione e
risolviamo tecnicamente la questione in questo modo".
Quello che uscirà fuori, e qua guardo la tribuna dei
giornalisti, sarà esattamente una missione. Una missione in cui si
dovrà spiegare alla gente, alle persone che sono fuori da queste
mura, che la situazione si porta avanti o con il rispetto, oppure
con la mancanza di rispetto,
tertium non datur
.
Presidente -
Consigliera Minelli ne ha facoltà, secondo
intervento.
Minelli (PCP) -
Noi stamattina abbiamo reso una
dichiarazione sulla base di una precisa indicazione, di una
richiesta che è venuta dagli organismi di Progetto Civico
Progressista che si sono riuniti in questi ultimi due giorni e
abbiamo formalizzato una posizione. Il Progetto Civico
Progressista, con i suoi organismi, ha chiesto ai consiglieri, alla
luce della situazione che si conosce e che è stata illustrata, di
uscire dalla maggioranza. Questa è la situazione.
È ovvio che esiste un problema, per il fatto che questo gruppo
consiliare è composto da sette persone: due hanno aderito alla
richiesta degli organismi, altri cinque no. È ovvio che dovrà
essere affrontato il problema del gruppo consiliare, della
denominazione evidentemente di due gruppi consiliari. Non è
questione che si può dirimere in un quarto d'ora, in una riunione
fatta da parte soltanto dei sette consiglieri, è una questione che
verrà affrontata dalle forze politiche, questo è il mio auspicio, e
dovrà essere affrontata il più in fretta possibile, perché è
evidente che non può andare avanti questa situazione. Ma se la
domanda è: "avete ripensato da ieri sera, o da quando vi è stata
data l'indicazione dai vostri organismi, a questa mattina, al
momento in cui avete fatto la vostra dichiarazione?", la risposta è
"no, non ci abbiamo ripensato". Questa è la situazione.
Voci fuori microfono
No, noi non abbiamo aderito a nessun gruppo misto. Non esiste
l'espulsione dai gruppi e non esiste nemmeno l'imposizione da parte
dei capigruppo, dell'Ufficio di Presidenza a qualcuno di entrare a
far parte del gruppo misto, perché se questo dovesse emergere,
allora non c'è più solo uno stravolgimento del Regolamento del
Consiglio, c'è molto di più.
Presidente -
Consigliere Marguerettaz.
Marguerettaz (UV) -
Sono decisamente combattuto, perché
da un lato credo che l'opposizione abbia fatto delle considerazioni
degne di attenzione e che in parte condivido, dall'altra parte c'è
un Consiglio che è stato convocato per approvare delle leggi, per
approvare degli atti che sono sicuramente di grande importanza.
Provo a fare una proposta, perché questa situazione ovviamente è
insostenibile. Lei capirà, collega Minelli, che sta paralizzando un
Consiglio. Da un lato chiederei una sospensione per una riunione di
maggioranza, e dall'altra parte chiederei al Presidente del
Consiglio se non è opportuno sospendere i lavori di questa mattina
e riconvocarci alle ore 15:00, in modo tale da avere anche un po'
più di tempo per definire le cose, perché - un po' tutti, il
sottoscritto compreso, la maggioranza compresa - non è che stiamo
dando una grande immagine di noi.
Collega Minelli e collega Guichardaz, abbiamo ben capito quali
sono le vostre posizioni, quelle che sono le ragioni politiche e
anche economiche delle vostre posizioni finanziarie, però credo che
sia un po' esagerato. Per cui, se alla fine di questa discussione
vogliamo sospendere i lavori e riprenderli alle ore 15:00, in modo
tale che anche la maggioranza possa confrontarsi, credo possa
essere una cosa intelligente.
Presidente -
Credo che la proposta del collega
Marguerettaz possa essere accolta. Consigliera Spelgatti.
Spelgatti (LEGA VDA) -
Ci tengo solo a specificare una
cosa, perché tutto il fuoco di fila è stato incentrato sulle
decisioni delle colleghe Minelli e Guichardaz, ma le decisioni e le
responsabilità sono dei sette, perché il problema potrebbe essere
anche risolto molto semplicemente, con PCP che passa in minoranza
con le due colleghe che hanno avuto il mandato da parte della base
e gli altri rimanenti che fanno un gruppo a parte.
Specifichiamo bene quali sono i termini del confronto e del
dibattito, perché non sono semplicemente le due colleghe Minelli e
Guichardaz, ma tutto il gruppo di PCP deve prendere una scelta. Le
responsabilità sono equidistanti da una parte e dall'altra tra le
due componenti di PCP e, dal mio punto di vista, vedo delle
responsabilità molto più grosse da parte dei cinque e non dalla
parte delle due, perché le due sostanzialmente stanno rispettando
il mandato del gruppo politico che sta fuori da palazzo. Comunque,
fate voi le considerazioni, in ogni caso le responsabilità sono
divise su tutti quanti i componenti del gruppo di PCP.
Presidente -
Sospendiamo e riprendiamo alle ore
15:00.
---
La seduta termina alle ore 12:04.
