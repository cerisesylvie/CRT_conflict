Classificazione
AMBIENTE
Stoccaggio e smaltimento rifiuti



Oggetto del Consiglio n. 1573 del 9 novembre 2005 - Resoconto
OGGETTO N. 1573/XII - Iniziative per incrementare il
compostaggio di rifiuti verdi ed organici. (Interpellanza)
Interpellanza
Appreso che il Comune di La Salle, nell'ambito di un progetto
Interreg, ha avviato un progetto pilota per il compostaggio
domestico dei rifiuti biodegradabili;
Richiamato il fatto che alcune Comunità montane hanno assunto
iniziative per incentivare il compostaggio domestico;
Evidenziato che, viceversa, la Regione non ha assunto
iniziative significative per il compostaggio dei rifiuti verdi ed
organici;
i sottoscritti Consiglieri regionali
Interpellano
l'Assessore competente per sapere:
1) quali sono le iniziative in corso a livello regionale e
comunale in Valle d'Aosta per incrementare il compostaggio di
rifiuti verdi ed organici, evitando lo smaltimento in
discarica;
2) se la Regione intende incentivare o scoraggiare il
compostaggio domestico, comunale e di comprensorio;
3) quali iniziative si intendono attivare in questo settore e
quali sono gli obiettivi che si vogliono raggiungere.
F.to: Riccarand - Squarzino Secondina
Presidente - La parola al Consigliere Riccarand.
Riccarand (Arc-VA) - Lo spunto di questa interpellanza è venuto
dalla recente iniziativa del Comune di La Salle, che ha aderito ad
un progetto di carattere comunitario per sviluppare il
compostaggio, quindi ridurre la messa in discarica di rifiuti
attraverso tale sistema. Ora questa iniziativa a noi sembra
particolarmente lodevole e ci piace anche sottolineare che non solo
il Comune di La Salle, ma anche altre Comunità montane hanno
assunto iniziative per incentivare il compostaggio sia sotto forma
di compostaggio domestico, sia sotto forma del compostaggio a
livello comunale e comprensoriale. D'altra parte sappiamo anche - e
nella presentazione che vi è stata la settimana scorsa del nuovo
servizio di raccolta dei rifiuti nel Comune di Aosta questo è
emerso - che il Comune di Aosta sta andando verso una
riorganizzazione del sistema di raccolta dei rifiuti, puntando di
più sul "porta a porta", però proprio in quella riunione è stata
evidenziata una lacuna grave rappresentata dal fatto che non viene
fatta la raccolta differenziata dell'umido e del verde se non per
delle utenze selezionate; questo è considerato anche da chi sta
lavorando al Comune su tale progetto un limite significativo,
perché sicuramente si potrebbe incrementare ulteriormente in
maniera significativa la raccolta differenziata soprattutto con il
sistema del "porta a porta", raccogliendo in modo separato
l'umido.
Va infine sottolineato che, pur essendo prevista nel Piano
regionale per la gestione dei rifiuti la realizzazione di un
impianto di compostaggio delle frazioni organiche, questo impianto
non è mai stato realizzato, quindi evidentemente anche per realtà
come quelle del Comune di Aosta, che volessero indirizzarsi verso
una pratica di raccolta differenziata dell'umido e del verde,
questo porrebbe dei problemi. Vorremmo quindi capire cosa si
intende fare a livello regionale per incrementare e favorire le
iniziative che già si stanno sviluppando - abbiamo citato La Salle,
la Comunità montana Monte Rosa... - per far sì che vi sia un
crescente uso del compostaggio a livello domestico, comprensoriale,
comunale, che, fra l'altro, non richiedono delle apparecchiature
particolarmente complesse, in modo che vi sia una significativa
riduzione del materiale che poi deve essere destinato alla
discarica.
Poniamo questa domanda e facciamo tale interpellanza anche
collocandola nel quadro complessivo della raccolta differenziata
nella nostra Regione. Abbiamo già avuto modo in interrogazioni ed
interpellanze di sottolineare come la Valle d'Aosta stia
progressivamente arretrando nelle quote basse fra le regioni per
quantità e percentuali di raccolta differenziata. Adesso su tutto
l'arco alpino siamo gli ultimi. Mentre il Piemonte nel 2004 - parlo
del 2004, perché nel 2005 tutti quanti sono andati avanti in modo
significativo - ha il 32% di raccolta differenziata, Lombardia 40%,
Veneto 43%, Trentino 36%, Alto Adige 41%, Friuli 29%, Valle d'Aosta
26%; quindi di tutto l'arco alpino noi siamo gli ultimi, abbiamo
perso numerose posizioni e il ritmo nostro di crescita della
raccolta differenziata è molto lento: 2-3 punti percentuali
all'anno, cosa che è assolutamente inaccettabile.
Se poi consideriamo che vi sono delle province e dei consorzi
molto ampi che sono abbondantemente oltre il 50%... questo ci deve
far riflettere, cito il Consorzio "Priula Treviso", che raggruppa
un comprensorio di 200 mila abitanti, sono al 74% nel 2004 di
raccolta differenziata, cito ancora il Consorzio "Verbania
Piemonte" 50%, Provincia intera di Lecco 57%, Provincia di Bergamo
51%, Provincia di Cremona 50%. Questo è il contesto in cui si
colloca tale interpellanza, quindi noi chiediamo di conoscere su un
punto particolarmente debole in un contesto che è inadeguato di
raccolta differenziata, cosa la Regione intende fare.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Voglio tranquillizzare il collega Riccarand che
non abbiamo nessuna intenzione di cambiar rotta. Abbiamo un piano
dei rifiuti, approvato da questo Consiglio, questo piano dei
rifiuti prevede la riorganizzazione di tale attività in seno alle
Comunità montane e al Comune di Aosta, come puntualmente sta
avvenendo, nell'ambito di questa riorganizzazione si stanno
verificando tali percorsi come quello del Comune di Aosta -
raccolta "porta a porta" - e altre iniziative altrettanto lodevoli.
L'Amministrazione regionale quindi ha fatto quello che doveva fare,
continua a monitorare e a sostenere questo tipo di iniziative, ma
più in là non credo sia compito suo andare.
Preciso che tutto il rifiuto verde conferito presso il Centro
regionale di trattamento dei RU ed assimilati, di Brissogne, in
forma differenziata viene avviato alla trasformazione in "compost".
Qui mi si permetta un'annotazione di tipo comportamentale. Non so
se è segno di grande progresso il fatto che si destini al rifiuto,
anche se indirizzato al compostaggio, il verde, perché per sua
natura il verde dovrebbe avere degli utilizzi più nobili: ricordo
quando una volta le foglie si utilizzavano per alimentare le capre,
adesso invece l'ambizione è quella di farlo diventare del
"compost".
Per venire all'interpellanza, i dati relativi ai quantitativi
conferiti e alla relativa produzione di "compost" sono i seguenti:
fra verde e ramaglie oggi abbiamo circa 4.141 tonnellate di rifiuto
verde e questo genera in "compost" 3.297 tonnellate. Qui vi è una
cosa interessante, perché si dicono sempre le cose, ma mai fino in
fondo. Il "compost" prodotto in Valle d'Aosta ha le caratteristiche
di qualità previste dalla legge n. 74/1984 e dal DM 27 marzo 1998,
così come modificato dal DM 3 novembre 2004, è un "compost" di
prima qualità e come tale utilizzabile come ammendante ai fini
agricoli e florovivaistici; questo "compost" di prima qualità,
sebbene sia svenduto, non riesce ad essere venduto per più del 10%,
ma questa non è una situazione solo della nostra Regione, è una
situazione generale di tutta Italia, tanto che molto di questo
"compost" torna alla termovalorizzazione, per cui si differenzia,
si fa il compostaggio e poi si brucia, perché non si riesce a
vendere. Oltretutto la Valle d'Aosta è una Regione che ha già i
terreni che sono eccedenti di azoto e in più abbiamo problemi di
letame; quindi capite che qui il "compost" non lo possiamo
consumare e fuori non ha nessun interesse commerciale, come non lo
ha quello prodotto in Italia. Stiamo facendo dei ragionamenti con
il collega Isabellon per vedere di trovare un sistema per
arricchire il "compost" attraverso il letame, in modo da
utilizzarlo per colture molto specializzate, ma i quantitativi sono
tali che rendono difficoltosa l'operazione. Quest'anno sono state
vendute 330 tonnellate di "compost" a fronte dei quantitativi detti
prima.
Per venire al secondo punto, nell'ambito delle iniziative
inserite nel Piano regionale di gestione dei rifiuti, approvato nel
2003 - che continuo a considerare un ottimo piano - così come
integrato con il Programma regionale di riduzione della frazione
organica nei rifiuti da smaltire in discarica, approvato dalla
Giunta regionale con deliberazione n. 543, del 28 febbraio 2005 - e
ricordo che questa è stata un'iniziativa discussa in Consiglio
regionale -, fra le iniziative previste per il raggiungimento degli
obiettivi stabiliti dall'articolo 6 del decreto legislativo 13
gennaio 2003, n. 36 è espressamente indicato di favorire le
iniziative finalizzate al produzione di "compost" domestico. Questo
- ripeto - non è compito della Regione, perché qui si vogliono
attribuire alla Regione dei compiti che non le competono. Questa è
materia degli enti locali, che gli enti locali fanno molto bene a
sviluppare come stanno facendo in piena autonomia e conformemente
alle disposizioni dell'Amministrazione regionale; per cui non è
nostra intenzione interferire nelle iniziative che potranno essere
assunte a livello di sotto bacino territoriale - Comunità montana e
Comune di Aosta - per la promozione di tale modalità, perché lo
stanno facendo molto bene. Quello di cui invece ci dobbiamo
preoccupare è che la questione non degeneri, cioè che questo
compostaggio risulti coerente con gli obiettivi di smaltimento e di
recupero finale dei rifiuti, compresi i rifiuti a base organica,
specificati nel Piano regionale di gestione, altrimenti il rischio
è di trovarsi con delle discariche di "compost" di cui perdiamo
l'origine e perdiamo anche la conoscenza di come è
merceologicamente composto.
Un altro compito della Regione è quello di garantire l'adozione
di tutte le misure che consentano il pieno rispetto delle esigenze
igienico-sanitarie ed ambientali che possono derivare da una non
corretta modalità di gestione di tali rifiuti, compreso lo
spargimento sui campi, perché finché si tratta di "compost" che uno
si produce in casa... e poi, se lo mette nel proprio orto, non ha
nessun interesse di metterci delle schifezze, ma, quando la cosa
assume una dimensione che esula dalla dimensione domestica, abbiamo
visto che il modo di utilizzo non è sempre stato positivo. Per
quanto riguarda i 15 anni di funzionamento del Centro regionale di
trattamento dei rifiuti urbani ed assimilati di Brissogne, emerge
che, al di là del compostaggio domestico, gestito direttamente
dalle famiglie e che deve trovare obbligatoriamente un riutilizzo
in piccole aree verdi private, il "compost" a livello
comprensoriale pone gravi problemi gestionali, in quanto il suo
utilizzo non può essere "tout court" in agricoltura, non ha le
caratteristiche nutritive per poter essere utilizzato come concime
per cui o lo si arricchisce con il letame, oppure si fa come fanno
altri che fanno finta di fare il compostaggio per entrare nei
benefici del "decreto Ronchi" e poi lo destinano alla
termovalorizzazione.
Vi è poi un altro aspetto - e lei mi dirà che la Finlandia ha un
clima simile al nostro - mica per niente hanno fatto una prova
sperimentale, ma in una realtà come la nostra dobbiamo porci il
problema della maturazione differenziata del "compost" a seconda
dell'altitudine, perché chi sta a Valtournenche non ha le stesse
condizioni ambientali di chi sta ad Aosta. Al di sopra degli 800
metri si sa che non è assicurata una temperatura adeguata a
consentire il procedimento biologico di decomposizione - se i
Finlandesi ci riusciranno, ce lo faranno sapere e noi faremo ampia
diffusione aiutando il Comune di La Salle a fare proseliti in
questo senso - con un allungamento dei tempi normalmente necessari
nelle zone di pianura per l'ottenimento del prodotto.
Voglio richiamare il regolamento regionale n. 9 agosto 1995, n.
6, che pone un limite all'utilizzo del "compost" sul nostro
territorio. In ultima analisi quello che si può fare si sta
facendo, quello che le Comunità montane possono fare lo stanno
verificando e chi in via sperimentale, chi in via del tutto
operativa lo stanno operando. Di più credo che sia solo fare un po'
di demagogia. Ben vengano i solleciti che noi per quanto di nostra
competenza possiamo prendere in considerazione, ma più in là non
abbiamo intenzione di andare.
Presidente - La parola al Consigliere Riccarand.
Riccarand (Arc-VA) - Per esprimere la totale insoddisfazione del
nostro gruppo rispetto alle affermazioni dell'Assessore, che sono
prive di fondamento.
L'Assessore dice che non hanno intenzione di cambiare rotta.
Male! Fate male, perché i dati purtroppo parlano per voi; siete gli
ultimi dell'arco alpino in materia di raccolta differenziata!
Guardiamo l'Alto Adige che è al 41%, quindi è una situazione non
molto diversa dalla nostra. Il nostro piano non si pone neppure
degli obiettivi, si limita a porsi l'obiettivo del "decreto Ronchi"
del 35%; il piano recentemente approvato dalla Provincia di Torino,
quella realtà enorme che è, prevede il 50% di raccolta
differenziata e ci arriveranno nel giro di pochissimi anni. Come si
fa a dire che non si intende "cambiare rotta" quando la realtà è
che stiamo andando avanti a "passo di lumaca", mentre un po'
dappertutto in Italia si è accelerato enormemente in questi ultimi
anni e, quando avremo i dati definitivi del 2005, ci accorgeremo
che la differenza fra noi e gli altri è ancora accresciuta e
sappiamo tutti che vi sono le condizioni per fare una raccolta
differenziata che arriva al 75-80%, è solo noi che non ci vogliamo
mettere in questa direzione. L'Assessore dice che il compostaggio
già viene fatto, poi si contraddice dicendo che non va fatto perché
il prodotto non viene utilizzato...
(interruzione dell'Assessore Cerise, fuori microfono)
... bisogna vedere come viene fatto, adesso non vi è nessuna
organizzazione per fare il compostaggio nella nostra Regione, vi
sono solo alcune utenze selezionate del verde che vengono portate
in discarica, lì viene fatto il cumulo e ogni tanto lo rigirano,
tutto lì. Che poi il prodotto non sia ricercato, questo è normale,
ma vi sono in tutto il nord Italia ormai centinaia di aziende che
vivono facendo il compostaggio che poi vendono. É possibile che
sono nella nostra Regione non si riesca a fare questa cosa? Vi è la
scuola agraria del parco di Monza, che basta chiamarla e farla
venire su e ci dirà tutto quello che bisogna fare e poi è vero che
la strada più efficace è quella del compostaggio domestico e
dell'autoutilizzo a livello domestico o di vicinato, ma il problema
è che bisogna incentivarla questa cosa e questo è compito della
Regione... come no? Siamo andati come III Commissione in
sopralluogo a San Giuliano Terme, quel Comune incentiva con una
riduzione tariffaria...
(nuova interruzione dell'Assessore Cerise, fuori
microfono)
... ma, se la Regione fa una disposizione normativa, noi abbiamo
presentato una proposta di legge che va proprio in quella
direzione, l'Assessore ci ha detto che non va bene, ma noi abbiamo
proposto di incentivare. Se le famiglie che non conferiscono più
alla raccolta comunale il verde e l'umido perché lo usano
diversamente, e sarebbero la maggioranza, se queste utenze fossero
incentivate con un minimo di riduzione tariffaria, sicuramente lo
farebbero, e questa cosa si spargerebbe "a macchia d'olio". Vi sono
poi dei piccoli sistemi di compostaggio che si possono fare a
livello frazionale, a livello comunale; certo, non c'è bisogno di
fare il grande impianto a livello regionale, forse non è neanche
opportuno pur essendo previsto dal piano regionale, e voi non lo
avete fatto. Io sono d'accordo che forse non è opportuno, perché si
ottiene un "compost" migliore facendolo su più piccola scala, però
il fatto è che qui non si fa né a livello regionale, né su piccola
scala. Incentiviamo quindi con un sistema tariffario. L'Assessore
dice: "i Comuni che vogliono fare facciano", però la sensazione di
molti Comuni è di essere abbandonati rispetto alla Regione, anzi di
essere visti con ostilità perché si va "fuori dalle righe", invece
di andare ad incentivare queste situazioni".
Sulla questione della temperatura, lo avevo già detto
all'Assessore, leggo su "La Stampa" del'11 ottobre 2005 una
dichiarazione del Sindaco di La Salle:
"Risulta che i paesi del
sud Europa producono ogni anno circa 500 kg di rifiuti pro capite
contro i 127 di Lahti in Finlandia, ma in Finlandia c'è
un'attenzione trentennale sul problema ed è molto sviluppato il
sistema di compostaggio sia domestico che pubblico"
. Certo ci
saranno dei problemi, ma sono risolvibili, perché, se lo fanno in
Finlandia il compostaggio domestico, lo riutilizzano, hanno delle
percentuali basse di conferimento di rifiuto indifferenziato,
perché non possiamo fare noi? A noi sembra che questa sia una
strada che deve essere percorsa. Da un po' di Consigli poniamo
questo problema, fin dall'inizio della legislatura abbiamo
presentato una mozione chiedendo al Consiglio di esprimersi per una
raccolta differenziata spinta in Valle d'Aosta, potremmo essere la
prima Regione in Italia per la raccolta differenziata; ci avete
detto "no". I risultati sono disastrosi, quindi esprimiamo la
totale insoddisfazione rispetto alle risposte dell'Assessore e
aspettiamo i dati del 2005 e vedremo allora che tutta questa
differenza rispetto ad altre realtà si sarà notevolmente aggravata.
Qualcuno alla fine si renderà conto che siamo su una strada
completamente sbagliata ed è esattamente l'opposto di quello che ha
detto all'inizio della risposta all'interpellanza l'Assessore.
