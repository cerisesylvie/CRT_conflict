Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2140 del 9 luglio 1986 - Resoconto
OGGETTO N. 2140/VIII - ESPOSIZIONE DI OPERE PITTORICHE
ACQUISITE DALLA REGIONE IN OCCASIONE DELL'ASTA DI OPERE D'ARTE DI
PROPRIETÀ DEL "CASINO DE LA VALLEE". (Interrogazione).
PRESIDENTE
: Do lettura dell'interrogazione in oggetto
presentata dal Consigliere Torrione:
INTERROGAZIONE
Con interrogazione in data 31 ottobre 1984 e discussa nella
seduta del 14 novembre 1984, il nostro Gruppo consiliare
sollecitava l'attenzione della Giunta regionale sull'opportunità di
organizzare un'apposita mostra delle opere di noti pittori tra cui
27 dell'artista valdostano Italo MUS acquistate allora tramite
un'asta pubblica.
La risposta in proposito dell'Assessore Borbey era lapidaria
e recitava testualmente: "Entro il 15 dicembre la Giunta regionale
presenterà il programma delle esposizioni varie nelle torri, ed è
sua intenzione fare una prima esposizione di tutte le opere d'arte
di proprietà regionale, possibilmente alla Tour Fromage".
Ora a distanza di oltre 2 anni e mezzo da tale impegno nulla
è stato fatto al riguardo nonostante l'indubbio pregio delle opere
in questione mentre nel frattempo sono state allestite decine di
mostre di vario genere con risultati a volte anche estremamente
discutibili.
Tutto ciò premesso, il sottoscritto Consigliere
regionale
INTERROGA
l'Assessore competente per conoscere:
1)
l'intenzione della Giunta sulla opportunità di
allestire un'apposita mostra delle opere in questione, fissando -
se possibile ed in caso affermativo - tempi, modalità e
luogo;
2)
se è vero che tali opere sono ancora custodite nel
"Caveau" della Casa da gioco di Saint-Vincent;
3)
se è intenzione della Giunta istituire, usufruendo
di qualche castello o
edificio già di proprietà regionale,
una pinacoteca per l'esposizione non solo di tutte le opere di cui
è già in possesso la Regione, ma anche di altre acquisibili da
parte dell'Amministrazione o da altri Enti pubblici o
privati.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Nous sommes en train d'envisager la
possibilité d'exposer les différents tableaux achetés voilà un an
et demi. Nous avions seulement des doutes sur l'emplacement de
cette exposition; d'ici quinze jours, je pense que nous serons en
mesure de vous informer du lieu de cette exposition.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Voglio sperare che l'impegno assunto
dal Presidente della Giunta venga mantenuto nel tempo, perché,
stando ai precedenti, potrei anche nutrire qualche dubbio in
merito.
Io ricordo che all'atto della deliberazione da parte del
Consiglio, della ratifica d'acquisto, tramite asta, una serie di
quadri (tra i quali 27 opere del pittore valdostano I. Mus),
l'Assessore Faval mi disse che era intenzione della Giunta
allestire una mostra. Lasciai passare un po' di tempo e tornai in
Consiglio con una successiva interrogazione, alla quale il 14
novembre del 1984 fu risposto testualmente dall'Assessore Borbey:
"Entro il 15 dicembre la Giunta regionale presenterà il programma
delle varie esposizioni nelle torri ed è sua intenzione (cioè della
Giunta) fare una prima esposizione di tutte le opere d'arte di
proprietà regionale, possibilmente, alla Tour Fromage". Questo era
l'impegno assunto ed io mi dichiarai soddisfatto della risposta (e
feci male), anche perché - dissi - quest'impegno può rappresentare
un momento culturale molto importante per la nostra Regione".
Al di là del fatto che abbiamo acquistato queste opere, io credo
che sia doveroso, da parte della Regione, rendere un omaggio al
pittore Mus, uno degli artisti più insigni di questi ultimi anni,
esponendo le sue opere in una mostra personale. Altrimenti mi
sembrerebbe quasi di compiere un atto di disattenzione che non
giova all'immagine della nostra Regione e, soprattutto, al
prestigio stesso che Mus ha saputo darle, con la sua arte.
Sinceramente io mi auguro che entro breve tempo la Presidenza
della Giunta, così come promesso, possa definire questo problema
che non deve stare a cuore solo a me, ma anche a coloro che hanno
acquistato le opere e che sono responsabili di questa noncuranza e
di questo disinteresse nei confronti del pittore valdostano. Del
resto, acquistare delle opere per tenerle chiuse nel caveau di St.
Vincent è deleterio e non costituisce merito alcuno. Io mi auguro
che questa mia ennesima sollecitazione serva a qualcosa e, se non
dovesse servire, tornerò sull'argomento; ma mi auguro proprio di
non doverci ritornare.
