Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 70 del 11 febbraio 1982 - Resoconto
OGGETTO N. 70/VII - INIZIATIVE PER L'ATTUAZIONE DELLA
DELIBERAZIONE DELLA GIUNTA REGIONALE N. 5538, IN DATA 31 OTTOBRE
1980, PER ASSEGNAZIONE ALLOGGI DI EDILIZIA PUBBLICA AGLI ADDETTI
ALLE FORZE DELL'ORDINE -
(Interpellanza).
PRESIDENTE
:
Do lettura del testo
dell'interpellanza del Consigliere Minuzzo.
Vista la delibera di Giunta del 31 ottobre 1980, n. 5538;
Constatato che tale delibera non è attuabile poiché le leggi
citate nella stessa prevedono un reddito massimo di circa
7.200.000;
Preso atto che le retribuzioni degli addetti alle forze
dell'ordine, malgrado siano basse per il tipo di lavoro che
svolgono, in quanto ogni giorno rischiano la vita per il continuo
lievitare della violenza comune e terroristica, è troppo elevato
per poter rientrare nei requisiti previsti nella citata
delibera;
Considerato che il problema della casa, di estrema gravità per
chi da anni risiede nella nostra Regione, risulta essere
insormontabile a chi per questione di servizio viene destinato in
luoghi a lui sconosciuti e privo della benché minima conoscenza
della realtà locale;
INTERPELLA
il Presidente della Giunta per sapere:
1) quali iniziative abbia assunto per rendere efficace la
delibera citata in premessa;
2) quando ritiene che la delibera n. 5538/80 possa proficuamente
essere attuata.
PRESIDENTE
:
Ha la parola il Consigliere Minuzzo
per lo svolgimento dell'interpellanza.
MINUZZO
- (P.S.D.I.):
In data 31 ottobre 1980 una
delibera di Giunta riservava un'aliquota del 15% di alloggi di
edilizia residenziale pubblica sovvenzionata agli addetti alle
forze dell'ordine. Questa interpellanza è stata presentata, come
quella del passato Consiglio, con l'intento di sollecitare la
Giunta a presentare una delibera che riservasse un'aliquota di
alloggi anche ai nuclei familiari con portatori di handicaps e
tenendo conto delle disposizioni in materia.
Innanzi tutto sarebbe necessario che la Giunta adeguasse il
limite di reddito per poter partecipare ai bandi di concorso per
l'assegnazione di alloggi in edilizia pubblica residenziale
sovvenzionata a quello fissato con recente D.P.R., che da 5 milioni
è stato portato a 7 milioni. Però, al di là di questo, io ritengo
che il problema sia molto più importante e che la Giunta debba
impegnarsi nella direzione che cercherò di spiegare.
Nella delibera di Giunta del 31 ottobre 1980, tra l'altro, si
diceva nelle premesse che questa delibera veniva adottata: "...
ritenuto che la sistemazione abitativa degli appartenenti alle
forze dell'ordine, in considerazione della funzione pubblica
primaria che tale categoria svolge attraverso il mantenimento
dell'ordine pubblico e della sicurezza pubblica, riveste il
carattere di sopraggiunta necessità di pubblica utilità".
Partendo da questo presupposto, ritengo che queste categorie
speciali non debbano essere poste in graduatoria con tutti gli
altri concorrenti a questi bandi di concorso. Ritengo che, sia per
le forze dell'ordine, sia per i nuclei familiari che hanno dei
portatori di handicaps, si debbano fare delle graduatorie a
parte.
Infatti c'è una delibera della Regione Piemonte in tal senso, e
ha avuto il visto del coordinamento, e contiene la proposta che
l'assegnazione di alloggi per gli addetti alle forze dell'ordine
venga fatta da una Commissione interforze per verificare caso per
caso chi sono coloro che hanno diritto a queste assegnazioni.
Praticamente viene fatta una graduatoria 'ad hoc' per quanto
concerne gli addetti delle forze dell'ordine e vengono assegnati
gli alloggi da questa Commissione composta dai rappresentanti delle
varie forze dell'ordine. Ritengo perciò che anche in Valle d'Aosta
si possa verificare l'opportunità e la possibilità di muoversi in
questa direzione, visto che la delibera dell'ottobre '80, non ha
potuto avere seguito.
Chiediamo perciò che per le categorie speciali vengano formulate
delle graduatorie speciali, tenendo conto chiaramente di quelli che
possono essere i requisiti previsti dalla legge.
PRESIDENTE
:
Risponde il Presidente della Giunta;
ne ha facoltà.
ANDRIONE
- (U.V.):
Non conosco la delibera citata,
per cui pregherei il Consigliere Minuzzo di farmene avere
copia.
L'assegnazione di alloggi dell'edilizia economica e popolare è
fatta da una Commissione presieduta da un magistrato, e non vi
possono essere altre Commissioni che modificano le sue
decisioni.
Penso che si tratti di quegli alloggi che sono riservati alla
Regione e che di conseguenza vengono assegnati al di fuori della
graduatoria. La Regione può assegnare, in casi particolari, gli
alloggi che le sono riservati, e abbiamo avuto un caso in cui
abbiamo applicato questo sistema per far fronte ad una situazione
particolare. Evidentemente una soluzione al problema potrà essere
data, elevando il reddito minimo per partecipare ai concorsi.
Per la città di Aosta, entro un tempo ragionevole, cioè con la
fine della costruzione della nuova questura, dovrebbe esserci, se
non la soluzione al 100%, comunque all'80%, in quanto sono previsti
anche i quartieri di alloggi e minialloggi per le guardie di
pubblica sicurezza.
PRESIDENTE
:
Il Consigliere Minuzzo intende
replicare? Ne ha facoltà.
MINUZZO
- (P.S.D.I.)
: Innanzi tutto penso che non
sia una politica giusta quella di creare dei quartieri apposta per
gli addetti alle forze dell'ordine. Non vogliamo ghettizzare
nessuno, ma abbiamo fatto un quartiere Europa, abbiamo fatto un
villaggio Dora, adesso facciamo un quartiere per le forze
dell'ordine. Mi sembra proprio che esuliamo un po' da quelli che
sono gli attuali indirizzi sociali.
Al di là di questo ritengo che in Valle d'Aosta si possano fare
dei tentativi portando come esempio iniziative di altre Regioni;
per cui farò avere al Presidente della Giunta fotocopia delle
delibere della Giunta regionale e del Consiglio regionale del
Piemonte, in modo che possa trarne spunto per iniziative
analoghe.
Penso comunque che ci siano dei grossi controsensi nelle
iniziative dello scorso anno, soprattutto in materia di
abbattimento delle barriere architettoniche per agevolare i
portatori di handicaps; ed anche gli alloggi di edilizia pubblica
sovvenzionata costruiti con certi criteri non si possono, per mille
e un motivo, assegnare a coloro per i quali sono stati costruiti in
un certo modo.
Per cui chiedo al Presidente della Giunta, alla Giunta stessa,
all'Assessore alla Sanità e all'Assessore ai Lavori Pubblici di
voler esaminare a fondo il problema e intervenire, se necessario,
anche presso il Governo nazionale per risolvere questo
problema.
