Classificazione
OPERE PUBBLICHE



Oggetto del Consiglio n. 1620 del 24 novembre 2005 - Resoconto
OGGETTO N. 1620/XII - Realizzazione di un collegamento pedonale
fra il parcheggio Cogne e Via Bramafam. (Reiezione di mozione)
Mozione
Ricordato che da ormai molti anni, è prevista la
realizzazione di un parcheggio pluripiano nella zona dell'area
Cogne denominata F8bis in Comune di Aosta;
Constatato che già attualmente il parcheggio dell'area Cogne
è utilizzato da molte persone per lasciare l'auto e raggiungere a
piedi il centro di Aosta;
Evidenziato che la limitazione del traffico determinato dal
provvedimento delle targhe alterne assunto dal Comune di Aosta ha
comportato un più intenso utilizzo del parcheggio Cogne e una
domanda sempre più forte di un agevole collegamento pedonale con
via Bramafam;
Ricordato che il collegamento pedonale fra parcheggio Cogne e
via Bramafam è da tempo previsto ed inserito nelle opere
prioritarie di riqualificazione del capoluogo regionale;
Sottolineata l'urgenza di realizzare tale collegamento
pedonale;
Il Consiglio regionale
Impegna
la Giunta regionale:
1) ad assumere d'intesa con il Comune di Aosta tutti
provvedimenti necessari per una rapida realizzazione del
collegamento pedonale fra parcheggio Cogne e via Bramafam;
2) a riferire entro 30 giorni alla III Commissione consiliare
permanente in merito agli accordi intervenuti ed ai provvedimenti
assunti.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Questa mozione affronta una questione che
già altre volte è stata al centro dell'attenzione del Consiglio, ma
che in questo periodo è ancora più di attualità: il problema del
collegamento pedonale fra l'area Cogne nella zona "F8bis", il
piazzale d'ingresso davanti alla "Cogne", attualmente adibito a
parcheggio, e Via Bramafam e il centro della città di Aosta.
Perché è più che mai attuale questo problema? Sappiamo tutti che
esiste un progetto di sottopasso, poi qualcuno ha parlato di un
sovrappasso... adesso ho visto che è stata tirata fuori un'idea che
risale addirittura ad una decina di anni fa, di fare un'ovovia che
dal piazzale della "Cogne" arriva fino all'Ospedale... comunque, al
di là di questi sogni, esiste il fatto che il progetto di un
collegamento pedonale era stato inserito a suo tempo nelle opere di
"Aosta capitale", era una cosa che era stata definita "urgente"...
sono passati una decina di anni, ma questa opera non è stata fatta!
Ora quest'opera è tanto più urgente, perché, come sappiamo, con il
provvedimento delle targhe alterne ci sono 2 giorni alla settimana
in cui quel parcheggio dell'area "Cogne" è particolarmente
utilizzato, sono sempre più i cittadini che lasciano l'auto nel
parcheggio a fianco della "Cogne", vengono in centro a piedi
andando ad attraversare la ferrovia nel sottopasso della stazione,
però in questo modo bisogna fare un percorso ben più lungo, mentre
andando in via Bramafam c'è un percorso breve estremamente
agevole.
Quello che chiediamo con la mozione è che si vada con decisione
verso questo collegamento: che poi sia un sottopasso o un
sovrappasso questa non è la questione cruciale. Decidiamo quello
che è meglio fare, però decidiamo di fare quest'opera e decidiamo
di farla indipendentemente dal fatto che sia in procinto la
costruzione del parcheggio pluripiano e che questo sia rimandato a
tempo indeterminato. Anche con l'attuale parcheggio ha senso il
collegamento pedonale, non è un'opera ciclopica, è un'opera
contenuta, è un'opera urgente, è un'opera che già di per sé
realizzarla permette un'importante riqualificazione della città,
permette di dare un segnale molto forte verso un tipo di mobilità
diversa, di ridurre comunque l'accesso di auto in città.
Con questa mozione chiediamo di prendere una iniziativa in
questa direzione, di prendere contatti con il Comune di Aosta,
quindi di fare una scelta e poi di illustrare, entro 30 giorni alla
III Commissione, gli accordi intervenuti; però vorremmo che questo
problema venisse preso in mano e venisse portato con i tempi che
saranno necessari a una soluzione. Ripeto: pensiamo che la
realizzazione del collegamento pedonale sia una urgenza, che non
necessariamente deve aspettare i tempi di un parcheggio pluripiano,
che vediamo sempre più dilazionato nel tempo, e che, invece,
rappresenti una necessità da realizzare subito.
Presidente - Dichiaro aperta la discussione generale.
La parola al Consigliere La Torre.
La Torre (FA) - La mozione è giusta, ha un presupposto storico
che riassumo in 30 secondi: la città aveva già deciso di fare un
sottopasso in quel punto, addirittura Faval allora era quello che
aveva avuto questa idea di fare una funicolare, qualcosa di aereo,
ma poi la scelta della città fu quella di realizzare il sottopasso.
Si fece anche un passo in più, nel senso che si realizzò già allora
con l'Assessore all'urbanistica Tonino la società mista, fu una
delle prime società miste che si costituirono in Italia sfruttando
una legge che c'era, che comprendeva il Comune di Aosta, la
"Cogne", la "CIDAC", i privati di quell'area e tutti quelli che
erano interessati. Bisognava realizzare un parcheggio pluripiano,
un'area particolare di interesse turistico-commerciale e il
sottopasso, tanto che si riuscì ad ottenere addirittura con
l'intervento di Parlamentari europei il finanziamento europeo. Poi
io andai via da Sindaco e forse la storia la può continuare il
Consigliere Fiou che restò lì, magari sa perché non è più stato
fatto.
La mozione è però importante e deve essere sostenuta ed
approvata, perché Aosta ha bisogno di un collegamento di
attraversamento fra la ferrovia e la città. Esiste un ulteriore
problema per onestà intellettuale, che non mi consente di dire se è
meglio il sovrappasso o il sottopasso: nel programma della città di
Aosta è stato inserito, nel piano regolatore, il progetto di una
possibile stazione per l'Aosta-Martigny, quindi un progetto che
vede coinvolgere su quell'area la costruzione ipotetica di una
stazione sotterranea. Nel caso si tenga conto di questo progetto,
che è solo stato inserito nel programma della città di Aosta, un
sottopasso sarebbe totalmente in contrasto con questo progetto.
Io non sono un tecnico, ma annuncio che il nostro gruppo sosterà
questa mozione, dicendo che sia sottopasso che sia sovrappasso,
credetemi, è indispensabile quel collegamento! Non ci sono
interessi né politici, né privatistici, ma è indispensabile per la
città e si deve fare assolutamente, quindi qualunque cosa vada
nella direzione di accelerare questo progetto, secondo me deve
essere sostenuto da tutti. Chiedo, anche se la mozione è loro e il
merito se lo prendono loro, non importa, deve essere sostenuto da
tutti; chiedo a tutti di sostenere questa mozione.
Presidente - Se nessun altro chiede la parola, chiudo la
discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Volevo solo dare un'assicurazione: questo
argomento è uno degli argomenti recentemente oggetto di un
confronto fra noi e il Comune di Aosta; non solo, dire che
l'argomento è in agenda nelle prossime settimane per risolvere due
tipi di problemi. Il primo è quello relativo alla modifica della
convenzione con il Comune di Aosta, per consentire di risolvere il
famoso problema degli impianti tecnologici che, così come sono
posizionati, non consentono di uscire nella zona "F8". Il secondo
riguarda lo studio di fattibilità che è stato commissionato alla
società "Geodata" di Torino con la deliberazione del 12 agosto 2005
per ridisegnare tutto l'impianto ferroviario, fino ad ipotesi molto
azzardate, tipo quella di valutare la possibilità di un
abbassamento del piano del ferro - ma stiamo parlando solo
dell'ultimo tratto - oppure una soluzione per risolvere il problema
di questi 7 binari che determinerebbero, se così rimanessero, la
realizzazione di un sottopasso a nostro avviso poco praticato,
perché sappiamo tutti come i sottopassi molto lunghi e stretti non
hanno mai avuto un grande successo. Le altre soluzioni sarebbero
molto complesse. C'è poi un terzo problema che deve essere risolto
e anche di questo si è parlato in un recente incontro che la Giunta
ha avuto con "Vallée d'Aoste Structure", che opera come soggetto
privato all'interno di questo accordo, proprio per arrivare ad una
soluzione definitiva di tutta la problematica che riguarda
quest'area.
È vero che la questione del sottopasso può essere affrontata
indipendentemente dalla realizzazione del parcheggio, ma non può
essere affrontata senza tener conto di quello che si deve fare in
prospettiva in questa zona, non ultimo il fatto che in tempi brevi
dovrebbero partire i lavori di ristrutturazione della cabinovia per
Pila: questo determina l'inserimento di un cantiere e di ulteriori
problematiche.
Vi posso dare tutte le assicurazioni del caso, forse il
Presidente Caveri farà un'ulteriore precisazione, che questo è uno
degli argomenti caldi, oggetto di una costante attenzione nei
confronti del Comune di Aosta ed è una delle tematiche alle quali
vorremmo dare soluzione in tempi ragionevolmente brevi.
Président - La parole au Président de la Région, Caveri.
Caveri (UV) - Molto brevemente, si tratta di un argomento
importante quello del collegamento fra la città di Aosta e l'area
"Espace Aosta", che comprende l'"F8", l'"F8 bis". È un tema
talmente significativo che ci incontreremo proprio domani per fare
il punto della situazione alla Presidenza della Regione, perché in
questo momento sono diversi i soggetti che agiscono sulla
problematica.
Abbiamo diversi studi in corso che devono essere resi coerenti
fra di loro. Personalmente ritengo, nel confermare quanto già detto
dall'Assessore, che ci troviamo di fronte a un problema strategico
per la città di Aosta. Dice bene il collega La Torre, che ha avuto
la responsabilità di Sindaco di Aosta e che all'epoca studiò già
con una serie di progettualità piuttosto interessanti, le quali
vanno riprese, anche nel limite del possibile. Se continueremo ad
avere un'impermeabilità fra la zona "ex Cogne" e la città di Aosta,
potremo decidere di realizzare qualunque cosa in quell'area, ma
rischieremmo di essere destinati ad un insuccesso.
Come si possono conciliare diverse esigenze: il mantenimento
della ferrovia, la ristrutturazione della stazione ferroviaria? Ci
sono tutta una serie di giochi che passano attraverso una
concertazione con il comune di Aosta, perché il piano regolatore è
in mano al comune di Aosta, anche se auspichiamo di poter mettere
un po' di olio, perché talvolta ci sono alcune frizioni che fanno
sì che alcune scelte si dilazionino nel tempo e questo è negativo.
Volevo solo dire che questo è un pezzo di un disegno più ampio che
crediamo di poter completare nell'ambito del nuovo accordo di
programma con il comune di Aosta.
Président - La parole au Conseiller La Torre.
La Torre (FA) - Ho apprezzato molto l'intervento del Presidente;
gli do un suggerimento, visto che domani deve avere questo
incontro.
La città di Aosta si è sempre sentita un po' sotto la "cappa"
della Regione, perché ha sempre dovuto al suo interno gestire le
esigenze della Regione e non sempre beneficiando dei ritorni dalla
Regione. Si sosteneva già allora la battaglia dicendo che Aosta non
godeva di un beneficio proporzionato al numero degli abitanti,
tant'è vero che il riconoscimento venne perché fu riconosciuta la
legge speciale per Aosta che riproporzionava l'attenzione. Le do un
suggerimento importante, perché potrebbe mettere quell'"olio" che
lei chiedeva. Aosta deve dare e deve anche avere; noi le stiamo
chiedendo molto dal punto di vista della viabilità e
dell'urbanistica nell'area dell'Ospedale. Credo che noi, qui,
potremmo controbilanciare quello che chiediamo, cioè dando alla
città una grande opportunità. Stiamo parlando di 1 milione di metri
quadrati, stiamo parlando di un'area prospiciente all'autostrada,
stiamo parlando di un'area che ha delle potenzialità commerciali
enormi, perché l'alta velocità passa da lì ed è lì che si deve
giocare la carta di far fermare la gente che attraversa la Valle
d'Aosta. Abbiamo una zona, la "F8", che può e deve essere
riqualificata, perché ormai è diventata da zona artigianale una
zona parte integrante della città, quindi anche lì con delle
potenzialità da rivalutare e con delle utilità, di cui bisognerebbe
cogliere l'opportunità.
Credo che bisognerebbe avere la capacità di collaborare, Regione
e Comune, chiedendo all'Ospedale un sacrificio - perché l'Ospedale
è un sacrificio per la città, perché i metri cubi che andiamo ad
inserire sono un impatto duro e difficile -, ma allora chiediamo
con chiarezza, come Regione, e offriamo dall'altra qualcosa di
concreto: una riorganizzazione di tutta la zona "F8", compreso il
passaggio che bene ha spiegato il Presidente Caveri, compreso un
accordo chiaro sui metri quadri che avanzano dall'area "Cogne", in
modo che mettiamo le mani nella trasformazione della città nel modo
giusto, cioè lo facciamo con una utilità per tutti i cittadini:
questo potrebbe essere l'"olio" che domani nel suo incontro
potrebbe essere molto utile, per portare a casa anche altri
risultati.
Président - La parole au Conseiller Riccarand.
Riccarand (Arc-VA) - È vero quello che è stato detto
dall'Assessore e dal Presidente, che in quell'area ci sono molte
problematiche e sono anche complesse, perché c'è la problematica
del parcheggio pluripiano, del parcheggio autostradale, di una
uscita dalla tangenziale, però bisogna mettersi nell'ottica
diversa, pensare che esiste un'opera avente un impegno che è
limitato, quello del collegamento pedonale, che si può realizzare
prima che siano state risolte tutte le altre cose, perché se
quest'opera la spostiamo a dopo, fra 15 anni saremo ancora in lista
di attesa! Quello che è successo negli ultimi 10 anni ci dice
questo, mentre se avessimo già adesso un sottopasso o un
sovrappasso - penso che sia meglio un sottopasso, ma non ha molta
importanza - fra quell'area e Via Bramafam, avremmo la possibilità
di dare una risposta a moltissimi cittadini per una mobilità di
tipo diverso.
Il significato di questa mozione è di dare un sostegno ad
un'azione della Giunta nei confronti del Comune di Aosta, per
mettere a fuoco questo aspetto del problema. Voglio sottolineare
che la mozione non contiene degli impegni vincolanti rispetto alla
Giunta per il tipo di collegamento da fare, su quello non diamo
delle indicazioni; l'unica cosa che chiediamo è che si prenda in
mano questo problema e che entro 30 giorni si riferisca alla III
Commissione come stanno andando avanti le cose, in modo che ci sia
un'azione che prende in mano questo problema specifico, tiene i
collegamenti con la III Commissione e possiamo, nell'arco di
qualche mese, intravedere la soluzione che viene ipotizzata in
accordo con il Comune di Aosta. Pensiamo che questa mozione possa
essere anche un sostegno da parte del Consiglio alla Giunta per
dire che questa è un'opera prioritaria, che va enucleata rispetto
all'insieme degli interventi dell'area, le va data una priorità, e
va cercata al più presto un'intesa con il Comune di Aosta per
realizzarla.
Président - La parole au Conseiller Frassy.
Frassy (CdL) - L'argomento sollevato da questa mozione è
interessante e stimolante, sul quale più volte il Consiglio è
intervenuto e sul quale il dibattito politico anche al Comune di
Aosta più volte si è infiammato. Devo dire che ci sono delle
responsabilità che stanno sia in Piazza Deffeyes sia in piazza
Chanoux, sui ritardi nella realizzazione di quel "maquillage"
urbanistico che la città di Aosta auspicava e da anni aspettava e
che, nonostante i finanziamenti della legge "Aosta capoluogo", non
si è concretizzato.
L'Assessore Ferraris ha dichiarato più volte, insieme al Sindaco
di Aosta, che l'accordo di programma che include anche questa
problematica è superato. Sarà da almeno un anno che assistiamo a
cicliche affermazioni e comunicazioni che l'accordo di programma è
superato, che l'accordo di programma va rivisto, ma nonostante
queste affermazioni di principio è da almeno un anno che non accade
nulla!
Abbiamo la consapevolezza che questa mozione, pur partendo da un
argomento importante, difficilmente riuscirebbe a risolvere con
questo impegno un problema che non può essere visto come la
passerella piuttosto che il sottopassaggio, nel senso che il
problema è di ridare una diversa connotazione urbanistica alla
città di Aosta e devo dire che le scelte politiche di questi ultimi
15 anni hanno dimostrato in tutta la loro evidenza il fallimento
della capacità di intervenire significativamente, tempestivamente,
sulle tante problematiche di tipo urbanistico, trasportistico,
viabilistico. Abbiamo visto anche che la Giunta recentemente ha
adottato una deliberazione con la quale, integrando un precedente
incarico e impegnando 160 mila euro, dà conferimento a una società
già incaricata - mi sembra la solita "TBridge" - di rivedere tutta
la problematica dei flussi della mobilità nella città di Aosta,
dimenticando che su questi argomenti ci sono stati incarichi
reiterati a partire dal 1985. Con l'avvio degli incarichi
preliminari alla revisione del piano urbanistico della città di
Aosta sono stati dati incarichi infiniti, le soluzioni, i dati e i
problemi sono quelli di sempre ingigantiti dal fatto che la città
ha aumentato la sua mobilità e le strade sono rimaste quelle che
sono rimaste. Oggi, anziché prendere delle decisioni, si continua a
dare incarichi, che costano, che vengono messi nei cassetti, che
invecchiano e i problemi restano gli stessi!
Ci asterremo su questa mozione, perché questa dovrebbe impegnare
la Giunta a rivedere con il Comune di Aosta l'accordo di programma,
perché senza la revisione di quell'accordo l'insieme delle opere
che lì erano state previste e che poi non hanno avuto gambe per
camminare, difficilmente potranno essere affrontate! Qui si parla
di collegamento fra due parti di città che hanno una serie di
problemi i quali non saranno risolvibili solo scavando un buco e
facendo una passerella, ma creando tutta una serie di
infrastrutture, perciò riteniamo che questa mozione parta da una
sottovalutazione della complessità del problema: di conseguenza, ci
asterremo.
Presidente - Pongo in votazione la mozione in oggetto:
Consiglieri presenti: 32
Votanti e favorevoli: 6
Astenuti: 26 (Borre, Caveri, Cerise, Cesal, Charles Teresa,
Comé, Ferraris, Fey, Fosson, Frassy, Isabellon, Lattanzi,
Maquignaz, Marguerettaz, Nicco, Pastoret, Perrin, Perron,
Praduroux, Rini, Sandri, Stacchetti, Tibaldi, Viérin Adriana,
Viérin Laurent, Viérin Marco)
Il Consiglio non approva.
