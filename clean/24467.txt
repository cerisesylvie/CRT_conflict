Classificazione
EDILIZIA
Edilizia pubblica



Oggetto del Consiglio n. 3383 del 19 marzo 2008 - Resoconto
OGGETTO N. 3383/XII - Interrogazione: "Tempistica dei lavori
di ristrutturazione della seconda e della terza fase dell'Ospedale
regionale".
Interrogazione
Ricordato che da molti anni è stata avviata la seconda fase
del Piano Limacher per l'ampliamento della sede ospedaliera di
Viale Ginevra, lavori che si sarebbero dovuti concludere nel
2005;
Ricordato come la V Commissione consiliare, durante il
sopralluogo del 2004, aveva potuto constatarne i gravi ritardi e
che, in particolare, il nuovo corpo in fase di realizzazione tra la
ex palazzina delle malattie infettive ed il vecchio edificio
Mauriziano si sarebbero completati solo nel 2007;
Evidenziato come ancora attualmente i lavori siano lontani
dalla loro conclusione e che ciò comporta un enorme disagio per i
pazienti, gli operatori e tutta la popolazione valdostana;
i sottoscritti Consiglieri regionali
Interrogano
l'Assessore competente per conoscere:
1) a che punto siano i lavori di ristrutturazione della
seconda e della terza fase del Piano Limacher e quando sia prevista
la loro ultimazione;
2) quali costi siano stati sostenuti sino ad oggi per ciascun
intervento di queste due fasi del Piano Limacher;
3) quali costi sono da preventivarsi in futuro per il
completamento di tali opere;
4) quanto si discostano mediamente i costi finali di
realizzazione di tali opere rispetto agli importi preventivati al
momento dell'approvazione del Piano Limacher.
F.to: Sandri - Fontana Carmela
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- I dati che citerò riguardano esclusivamente
i lavori seguiti dalla Direzione Opere Edili, sono esclusi quindi i
lavori di stretta competenza dell'Azienda USL.
Prima domanda:
"a che punto di realizzazione siano i lavori
di ristrutturazione della seconda e della terza fase del Piano
Limacher e quando sia prevista la loro ultimazione".
I lavori
in corso riguardano, per sommi capi, l'ampliamento del Pronto
Soccorso, la realizzazione della Radioterapia e della nuova
Sterilizzazione, che sono eseguiti al 70% e la cui ultimazione
totale è prevista per il 1° semestre del 2009. Rimane ancora da
realizzare, invece, l'intervento inerente la nuova Dialisi e le
endoscopie, il cui avvio è previsto per il 2009, con una durata di
900 giorni. Le spese e lo stato dei lavori finora eseguiti e
partire dalla seconda fase le ho in forma di prospetto, glielo
faccio avere per non leggerlo... la cifra totale è circa 20 milioni
di euro.
Per quanto riguarda i costi sono da preventivarsi in futuro per
il completamento di tali opere... ricordo che il progetto Limacher
prevedeva anche gli interventi relativi all'ampliamento a sud del
padiglione delle Chirurgia, che non saranno più realizzati visto
ampliamento ad est dell'Ospedale; gli unici interventi ancora da
eseguire a cura dell'Amministrazione regionale inerenti la terza
fase di questo studio, sono quelli relativi all'ultimazione della
realizzazione dei lavori in corso del corpo della Radioterapia,
Sterilizzazione, Pronto Soccorso, per un importo presunto di opere
da contabilizzare pari a euro 3.650.000, e poi l'intervento delle
endoscopie con l'ampliamento della Dialisi, per la cui esecuzione
sono preventivati - come da progettazione definitiva - in euro
8.100.000, di cui 4.766.507 a carico dello Stato.
Per quanto riguarda la comparazione dei costi, ricordo che lo
Studio Limacher, di carattere funzionale, risalente al 2000 ed
aggiornato al 2003, ha stabilito l'importo suddividendolo sui vari
corpi di fabbrica che compongono il Presidio "Umberto Parini".
Pertanto, i dati sopra citati non sarebbero direttamente
confrontabili in quanto derivanti da diversi metodi di calcolo e
approssimazioni adottate: nello studio sono stati utilizzati valori
parametrici, mentre per le opere realizzate e progettate sono stati
effettuati dei conti analitici e riferiti a superfici d'intervento
molto specifiche. In ogni caso, se vogliamo fare una comparazione
di tipo globale e volendo comunque fare un confronto, i costi
finali di realizzazione, sommati a quelli preventivati per le opere
da realizzare, ammontano a euro 30.835.000 (33.919.000 I.V.A.
compresa), che sono per ora da ritenersi in linea con quelli
previsti dal Piano Limacher.
Presidente
- La parola al Consigliere Sandri.
Sandri (PD)
- Credo che stavolta si debba ringraziare
l'Assessore, perché ci ha dato dei dati interessantissimi. Il primo
è che il piano Limacher doveva essere terminato nel 2005 e sarà
finito nel 2012... complimenti! A questa velocità l'allargamento ad
est lo finirete nel 2027, quindi vi siete immessi in una strada con
questa ipotesi di allargamento ad est che, tenuto conto delle
esperienze di questi ultimi anni, sarà fallimentare! Questo è
ancora più grave per una questione legata a delle infezioni che
sono state riscontate in questo Ospedale, di cui parlerò più
tardi.
La seconda cosa è che ha smentito clamorosamente il suo collega
Fosson, in quanto l'Assessore Fosson ci ha raccontato più volte che
erano 55 milioni sprecati in questo Ospedale, mentre lei ci sta
dimostrando che, al massimo, saranno 34, IVA compresa, 30 milioni
per quanto riguarda le uscite regionali, di cui fino adesso ne
abbiamo spesi solo 20 (poi se mi fa avere il prospetto abbiamo
tutti i dati); quindi o lei o l'Assessore Fosson una bugietta la
dicevate, perché com'è che quando abbiamo dovuto discutere di
ampliamento ad est... ma come, abbiamo già speso 55 milioni di euro
lì dentro... e non è vero! Sono 20 milioni di euro, parlo di
ristrutturazione... ci aveva dato anche la tabellina, l'ho ancora,
l'ha anche la collega Squarzino. Allora siete dei bugiardoni,
perché dite una cosa quando vi conviene... adesso, che dovete far
vedere di non aver speso troppo, le cifre si riducono
grandemente!
Per quanto riguarda il confronto su Limacher, non lo ha detto,
lo faremo con calma, ma è interessante leggere quello che dice il
prof. Grillone, che è stato per 20 anni uno dei più autorevoli
primari di malattie infettive torinesi. Dice: l'aspergillo -
qualcuno in sala dovrebbe avere qualche cognizione in materia - è
reperibile in tutto il mondo, ed è comunemente presente nel suolo,
nel materiale organico in decomposizione, nella polvere e
nell'aria, anche in quella fornita di sistemi di ventilazione,
allorché questi siano sprovvisti di idonei filtri o comunque
difettosi. È infatti dimostrato che i focolai di aspergillosi in
ambiente ospedaliero fra soggetti immunodepressi si sono spesso
verificati in concomitanza con l'esecuzione di lavori di
costruzione o di demolizione all'interno o in prossimità dei
reparti dove questi pazienti sono ricoverati.
Sapete qual è la cosa grave? Che noi abbiamo all'Ospedale di
Aosta un numero di casi di aspergillosi altissimo, che è stato
provocato dal fatto che per 15 anni i pazienti hanno dovuto vivere
in un ambiente pieno di aspergilli perché c'erano i cantieri aperti
dentro e fuori! Questo è quello che avete fatto pagare ai
Valdostani e quello che farete pagare ancora per 15 anni, perché
questi aspergilli vanno a colpire le persone più deboli, cioè
quelli che sono ricoverati magari in malattie infettive, perché
immunodepressi di loro o quelli che sono ricoverati in Oncologia
perché sono immunodepressi per altre motivazioni. È questa la cosa
grave, cioè che la persistenza di questo tipo di attività
all'interno e all'esterno dell'Ospedale è dimostrato che provoca
tale questione. Ovviamente questa è una formale preoccupazione che
esprimiamo e su cui vorremmo avere dei dati perché - questo farà
parte di un'interrogazione per il prossimo Consiglio - dalle
informazioni che abbiamo acquisito in Ospedale questa è una serie
di casi rilevanti. Questi sono imputabili alla presenza di questo
cantiere aperto dagli anni '90...
(interruzione del Consigliere Vicquéry, fuori
microfono)
... c'è qualcuno che si sente colpevole e che deve sempre
parlare, ecco chi è, abbiamo "il gallo che canta", perché si è
sentito toccato!
Siamo all'inizio del 2008 e lei, molto serenamente, ci dice che
l'ultima fase di cui vi occupate ancora, del Piano Limacher,
inizierà nel 2009 e finirà dopo 900 giorni; lo sa quanti sono
mediamente i suoi 900 giorni? Sono 1.800 giorni veri, perché in
base ai lavori della Radioterapia, la Radioterapia doveva essere
finita nel 2004... siamo nel 2008 ed è ancora cantiere aperto! Voi
siete degli incapaci da questo punto di vista, perché avete
trascinato il tempo e rientrate in una media italiana, perché oggi
giustamente il giornale faceva vedere quanto tempo ci impiegano nel
mondo a fare le ferrovie: siete molto più Italiani di quanto noi
non siamo Valdostani, perché vi comportate nella stessa maniera,
cioè per fare 20 km. da Bologna a Firenze... 25 anni... per farne
550 da Tokyo ad Osaka ci hanno messo 10 anni... meno della metà, e
voi siete a questi livelli!
La differenza è che qua c'è un danno che sarebbe ipotizzabile
per quanto riguarda i pazienti immunodepressi del nostro Ospedale,
e voi vi siete presi questa responsabilità, ma finora questo
problema non era stato evidenziato, d'ora in avanti ne siete
coscienti, quindi dovete prendere delle misure per tutelare i
pazienti di fronte a questo tipo di scelte, perché questo tipo di
scelte incide profondamente sulla salute dei pazienti ricoverati in
Ospedale. Questa non è cosa da poco, perché anche se i vostri 900
giorni fossero veri, significa che bisogna arrivare almeno al 2012,
altri 4 anni in cui sopportare questo tipo di questioni, e poi non
è finita perché comincia l'allargamento ad est; quindi la
popolazione valdostana, soprattutto quella ricoverata in Ospedale
per motivi seri, si troverà ad avere l'aspergillo che entra da
tutte le parti. Questa è una cosa intelligente e seria secondo voi?
Voi avete raccontato storie e c'è stato anche chi ha scritto il
falso a livello di "NUVVOP" perché ha certificato delle cose che
non erano previste dallo studio di "Finaosta", ha detto che lo
studio di "Finaosta" diceva una cosa, mentre era esattamente il
contrario e lo diceva, ed è evidente che su questo punto siete in
grave difficoltà.
Noi chiediamo che su questi punti riflettiate ancora, che si
faccia un'ulteriore istruttoria perché stanno emergendo cose gravi
sui lavori che interessano l'Ospedale.
