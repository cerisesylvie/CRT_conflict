Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 1160 del 21 aprile 2010 - Resoconto
OGGETTO N. 1160/XIII - Interpellanza: "Disponibilità di nuove
strutture per lo svolgimento di attività di educazione fisica e
sportive nel comune di Aosta".
Interpellanza
La disponibilità di spazi coperti in palestra per
l'educazione fisica e per le attività sportive in Aosta - città sui
cui servizi grava di fatto quasi la metà della popolazione
valdostana - malgrado l'apertura del Palaindoor, è di fatto
fortemente ridotta e la situazione di difficoltà è stata acuita in
particolare dalla chiusura delle palestre della scuola Cerlogne e
dell'ex IPR di Corso Père Laurent.
La recente apertura di un edificio scolastico di rilevanti
dimensioni (Via Chambéry) privo di palestra ha contribuito ad
aggravare la già difficile situazione in cui versano la popolazione
scolastica, sottoposta a continui spostamenti, e le associazioni
sportive;
i sottoscritti Consiglieri regionali
Interpellano
l'Assessore competente per sapere:
1) quale recupero si prospetta per le palestre della scuola
Cerlogne e dell'ex IPR di Corso Père Laurent;
2) quali nuovi spazi si ritiene saranno resi disponibili nel
corso dei prossimi anni per lo svolgimento di attività di
educazione fisica, sportive agonistiche ed amatoriali in
Aosta;
3) come si ritiene di soddisfare il complessivo fabbisogno
delle associazioni sportive che richiedono l'utilizzo stagionale o
continuativo di spazi al coperto.
F.to: Louvin - Bertin - Patrizia Morelli
Président
- La parole au Conseiller Louvin.
Louvin (ALPE)
- Grazie.
Cerchiamo di sgranchirci un po' le gambe occupandoci anche delle
palestre ogni tanto... però sotto un profilo un po' particolare,
legato alla disponibilità di spazi per attività non solo
agonistiche, ma per attività sportive in genere e per attività
educativa nell'ambito delle necessità che hanno i servizi
dell'istruzione, per poter fruire di spazi adeguati al coperto per
educazione fisica, oltre che per attività sportive in genere.
Abbiamo potuto constatare, accanto all'utilizzazione adesso del
Palaindoor, una certa restrizione, una carenza di spazi per
l'educazione fisica in Aosta, in particolare per effetto - lo
abbiamo segnalato nelle premesse di questa interpellanza - di
un'indisponibilità di due delle grandi palestre utilizzabili nel
comune di Aosta: ci riferiamo a quelle della scuola Cerlogne e a
quella dell'ex IPR di corso Père Laurent, entrambe da tempo fuori
uso; una in particolare, quella della palestra Cerlogne, da molti
anni murata e inibita. Non abbiamo informazioni precise sulle
ragioni di questo impedimento, anche se trattandosi di palestra
funzionale ad un edificio di scuola media inferiore è di pertinenza
del Comune di Aosta... probabilmente l'Assessore sarà in grado di
darci qualche informazione in proposito.
A noi pare, però, che nel complesso il problema si stia
aggravando; ce ne hanno dato conferma alcuni operatori del settore,
soprattutto alcuni insegnanti di educazione fisica, perché aumenta
il carico orario complessivo di necessità e oltretutto si stanno
anche realizzando degli edifici scolastici di rilevanti dimensioni,
come quello di via Chambéry, non provvisti di palestra. In questa
situazione, oltretutto con un ulteriore ampliamento previsto anche
da poche settimane, relativo al Saint-Bénin con l'acquisizione di
spazi scolastici per il Liceo scientifico di Aosta, abbiamo una
situazione di sofferenza che si sta acuendo intorno alla città.
Molto semplicemente e molto direttamente, quindi, Assessore, o
Assessori - se saranno più di uno a dover essere coinvolti -,
perché qui abbiamo una materia che interseca lo sport con
l'istruzione, quali sono le ipotesi di recupero degli spazi che
sono attualmente esistenti e non fruibili, Cerlogne, IPR, eccetera,
quali nuovi spazi potranno essere disponibili ed entro quali tempi
nel comune di Aosta, e come quindi si ritiene di soddisfare il
complessivo fabbisogno delle associazioni sia per attività di
carattere più meramente stagionale che per esigenze di sport al
coperto, soprattutto in relazione ai fabbisogni della popolazione
scolastica.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président.
La risposta è una risposta - come ha anticipato il collega
Louvin - che riguarda più settori, quindi mi faccio portatore di
una risposta che è concordata sia con il collega Laurent Viérin,
sia con il collega Marco Viérin.
Per quel che è della prima domanda:
"quale recupero si
prospetta per le palestre della scuola Cerlogne e
... di
quella...
di corso Père Laurent"
, per quanto riguarda la
palestra La Rochère, il costo previsto dal progetto preliminare
ammontava a 1.426.000 euro e il costo del progetto definitivo con
le modifiche e le integrazioni apportate dallo studio incaricato
Aosta Engineering ammonta complessivamente a 3.200.000 euro,
importo comprensivo dei costi tecnici e dell'IVA. Il disciplinare
d'incarico di progettazione e direzione lavori prevedeva 70 giorni
di tempo per la realizzazione del definitivo, già presentato; i
pareri devono però ancora essere acquisiti, quindi la fase dovrebbe
essere completata, bisogna acquisire i pareri. Questo esecutivo
dovrà essere presentato entro 55 giorni dall'approvazione della
precedente fase progettuale, quindi direi che a giorni dovrebbero
esserci i vari pareri, da questo momento ci sono i 55 giorni. Il
tempo previsto per i lavori, da analisi fatte sul progetto
definitivo, è di anni due, quindi nei prossimi mesi questa attività
dovrebbe essere conclusa e, rispetto ai tempi di realizzazione,
sono previsti due anni. I collaudi e l'agibilità si devono
prevedere al termine dei lavori, circa sei mesi. Palestra ISIP: i
tempi previsti per la progettazione esecutiva a carico delle
imprese di esecuzione dei lavori, sono stimati in circa tre anni e
mezzo dalla scadenza della gara in questo momento in fase di
pubblicazione; anche qua, al termine dei lavori, ci sarà il
collaudo e l'agibilità.
Seconda domanda:
"quali nuovi spazi si ritiene saranno resi
disponibili nel corso dei prossimi anni per lo svolgimento di
attività di educazione fisica..."
: per quanto riguarda gli
spazi relativi alle attività di educazione fisica, oltre alle
succitate palestre, è aggiunta la futura palestra Tzamberlet
pertinente per quello che è dell'attività scolastica alla "scuola
polmone". Non è ancora stata redatta alcuna fase di progettazione
attinente alla nuova scuola prefabbricata e all'adiacente palestra,
essendo appena stato approvato l'accordo di programma con il Comune
di Aosta, ma l'ipotesi formulata è quella di realizzare una
palestra polifunzionale dotata di tribuna utilizzabile sia dalla
scuola che da utenti esterni, omologata fra l'altro per lo
svolgimento di gare nazionali di pallavolo.
Nell'ultima domanda:
"come si ritiene di soddisfare il
complessivo fabbisogno delle associazioni sportive che richiedono
l'utilizzo stagionale o continuativo di spazi al coperto"
,
questo è seguito specificatamente dal nostro Assessorato. Ora, sia
nelle premesse che nella domanda si dice che sostanzialmente c'è un
problema importante; devo confessarle questo (le dico quella che è
la nostra attività): per l'utenza non scolastica diventa difficile
capire quali siano, secondo le informazioni in nostro possesso, le
dimensioni della denunciata "emergenza palestre", su quali
discipline sportive si ripercuota negativamente l'entità dei
soggetti, praticanti, agonistici o semplici amatori che, a causa
della descritta situazione, risulterebbero di fatto impediti di
esercitare un'attività sportiva. Le dico questo perché abbiamo, ai
sensi della legge n. 3/2004, la Consulta regionale dello sport; so
che ha anche conoscenti, suoi collaboratori, che partecipano in
modo proficuo, e la questione "emergenza palestre" in quella
consulta non è mai stata posta all'attenzione della Regione dai
numerosi rappresentanti del mondo sportivo agonistico e amatoriale
ivi presenti. Le dico questo perché in occasione dell'ultima
riunione tenutasi nel mese di gennaio, che presiedo in quanto
Assessore, io stesso ho posto il problema, auspicando che il mondo
sportivo istituzionale prendesse posizione, perché è vero che
qualcuno in ordine sparso ha sollevato dei problemi, ma molto più
guardando quello che era il suo orticello e il suo problema, che il
discorso generale; quindi qualcuno che si lamenta sicuramente lo
troviamo, ma le associazioni hanno anche a volte degli
atteggiamenti un po' particolari: da un'associazione si bisticciano
e ne fanno due, ma non è che aumentano gli operatori!
Rispetto a questo dico: perché non portiamo in questa sede che è
la sede opportuna - la consulta - questa discussione, cercando di
fare un ragionamento? Ma le do anche queste altre informazioni,
collega Louvin: l'ASVA, l'associazione delle società sportive della
Valle d'Aosta, che da alcuni anni provvede all'assegnazione alle
associazioni sportive di molte palestre provenienti da Aosta, la
palestra Martinet, la palestra Scuola Einaudi, palestra Istituto
Geometri, palestra Magistrali, palestra Scuola St. Roch, Salle de
gymnastique, ha potuto accontentare le numerose istanze di
assegnazione che annualmente alla stessa vengono inoltrate,
accusando qualche difficoltà solo con riferimento all'utilizzo
delle palestre nella ristrettissima fascia oraria giornaliera, che
per evidenti motivi risulta particolarmente appetibile a tutti,
agonisti, amatori, studenti e lavoratori, quella compresa fra le
ore 17 e le ore 20, che ovviamente è la fascia oraria su cui si
concentra il maggior numero di... A questo punto occorre aggiungere
che la realtà sportiva valdostana risulta polverizzata in piccole
realtà e questa frammentazione nuoce ad un utilizzo più razionale
di spazi necessari e limitati.
Con la realizzazione del Palaindoor si sono creati importanti
spazi per la pratica sportiva di alcune discipline particolarmente
svantaggiate, le cito: pugilato, arti marziali, lotta, ginnastica
artistica, atletica leggera, e per lo svolgimento delle lezioni di
educazione fisica in alternativa o in aggiunta alle tradizionali
palestre scolastiche. Ricordo che il Palaindoor in mattinata è un
luogo molto interessante e non sembra particolarmente affollato,
anzi, ha la possibilità di accogliere scolaresche ed ha
un'attrezzatura e delle disponibilità molto interessanti per
l'attività di educazione fisica.
Non vogliamo quindi sicuramente negare la necessità di prestare
attenzione ad un fenomeno di evidente interesse sociale; chiediamo
semplicemente che rispetto ad alcune lamentele in ordine sparso si
faccia uno sforzo per far convergere nelle sedi deputate, dove c'è
la Consulta regionale dello sport, e rispetto a questo fare anche
una programmazione molto interessante, anche perché lei sa, collega
Louvin, che purtroppo le normative hanno un'evoluzione.
In ultimo ci hanno già trasmesso purtroppo delle nuove
indicazioni sui campi di basket, dove sembra siano cambiate le
dimensioni dei campi, e questo potrebbe portare - stiamo appunto
facendo gli approfondimenti - ad alcune situazioni dove palestre
idonee allo svolgimento sia di attività di educazione fisica, sia
di gare, potrebbero in teoria avere dei problemi. Quindi per stare
dietro le normative, per fare gli interventi sicuramente dobbiamo
fare dei sacrifici economici molto importanti; pertanto, riuscire a
far convergere questi soggetti cercando di fare un utilizzo
razionale, è un obiettivo comune.
La ringrazio per l'interpellanza, e massima disponibilità a
trovare delle soluzioni.
Président
- La parole au Conseiller Louvin.
Louvin (ALPE)
- Grazie.
Vede, Assessore, non nasceva questa nostra interpellanza da una
lamentela in ordine sparso, ma dal tentativo di guardare un po' in
modo più largo alla problematica che abbiamo sottoposto a lei e
alla Giunta, che sappiamo essere una problematica non di oggi,
strutturalmente difficile per una città dove già trovano, con una
certa sofferenza, spazio le istituzioni scolastiche che spesso non
riescono a collegarvi anche adeguate infrastrutture sportive.
La pratica dello sport nelle nostre scuole ha una tempistica
delle ore estremamente ridotta; se si adeguasse ad uno standard
europeo l'Italia e la Valle d'Aosta per quanto riguarda l'attività
sportiva nelle scuole, saremmo al collasso, perché non ne abbiamo
di spazi di questo tipo. Noi le abbiamo indicato due palestre...
lei ci dice che fra tre-quattro anni saranno disponibili di nuovo
questi due spazi che sono collegati ad istituzioni scolastiche;
oltre altre istituzioni non le hanno o le hanno non in prossimità,
c'è un turismo, una migrazione continua di studenti dalle scuole
alle palestre. Lei dice giustamente abbiamo un Palaindoor
interessante per l'utilizzo anche in fascia scolastica, ma sappiamo
che con la circolazione che abbiamo in Aosta e con il fatto che in
taluni casi ci si deve anche spostare a piedi, i tempi sono tali
per cui viene azzerata l'attività sportiva per effetto di questi
continui spostamenti. Quindi il problema è strutturale, non è un
problema di piccole lamentele: le lamentele ci sono naturalmente in
alcuni ambiti sportivi che sono in maggiore sofferenza. Ora io non
dispongo di collaboratori nella Consulta regionale dello sport, ho
dei conoscenti, degli amici, non dei collaboratori, quindi non ho
personale alle mie dipendenze, né in qualche modo raccordato con la
mia persona o con quella del nostro gruppo, quindi le informazioni
le abbiamo graziosamente da parte di qualcuno che ce le dà, ma in
modo assolutamente normale. E non abbiamo posto quesiti riguardo
all'attività della consulta, perché mi pare sia regolare, attiva e
che lei la stia conducendo correttamente. Però sappiamo che ci sono
associazioni che sono in forte sofferenza, alcune sono servite
meglio, hanno questi spazi e li hanno anche a dei costi più
ridotti, altre invece non sono nella stessa condizione; quindi non
direi opportuno, Assessore, trattare con leggerezza e
superficialità questi aspetti.
Noi ritorniamo sulla questione che ci pare capitale: bisogna
aumentare il numero delle palestre disponibili, bisogna trovare
altre soluzioni rispetto a quelle che lei ha indicato, perché la
nascita ulteriore di una sola palestra legata ad una scuola in
costruzione, non viene a risolvere il problema complessivo.
Mi permetta, Assessore, vorrei che segnalasse gentilmente al suo
collega che si occupa dell'istruzione o al Presidente della Regione
che ha in carico l'università, che la nostra università non ha
nessuna struttura sportiva, cioè vogliamo essere una città in grado
di essere cittadina universitaria e il crescente numero di studenti
universitari, anche di quelli che attiriamo, non trova al momento
nessuno sbocco, neanche per quello: o si inserisce in attività
sportive come sono regolarmente organizzate da associazioni, oppure
anche la sola costituzione di gruppi sportivi all'interno
dell'università... eppure mi pare una fascia di età che tutto
sommato un po' di sport dovrebbe poterlo fare, fra i 19 e i 25-26
anni come base... credo che non sarebbe inopportuna!
Nel complesso, Assessore, la sua risposta mi sembra quindi
essere stata una diligente risposta sul piano burocratico, un po'
carente sul piano della prospettiva, dell'ampiezza dei problemi, ma
su questo siamo qui a darle il nostro aiuto per cercare di
allungare lo sguardo e immaginare cosa possa essere l'esigenza di
questa città, anche nei prossimi anni. Grazie.
