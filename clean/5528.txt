Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2698 del 18 marzo 1987 - Resoconto
OGGETTO N. 2698/VIII - CARENZE DI PERSONALE PARAMEDICO
SPECIALIZZATO. (Interpellanza)
PRESIDENTE:
Do lettura dell'interpellanza presentata dal
Consigliere Sandri:
INTERPELLANZA
RICORDATA la cronica carenza di personale paramedico
specializzato nella
nostra Regione ed in particolare delle
figure di infermiere professionale, ostetrica ed assistente
sanitaria visitatrice;
RICORDATO che più volte, nella predisposizione di attività
sanitarie territoriali, si è verificata la difficoltà a reperire
tali figure professionali e che, ancora oggi, esistono delle
carenze negli organici consultoriali;
CONSTATATO lo scarso numero di studenti che frequenta la scuola
per infermieri professionali e l'assenza di una scuola per
ostetriche o assistenti sanitarie;
SOTTOLINEATA l'importanza di offrire al personale sanitario in
servizio l'opportunità di svolgere una attività didattica
qualificante ai fini professionali e agli allievi di poter
frequentare in loco tali corsi;
il sottoscritto Consigliere regionale
INTERPELLA
l'Assessore alla Sanità ed Assistenza Sociale per
conoscere:
- i motivi di tali carenze;
-
che intenzioni abbia l'esecutivo per raggiungere in un
ragionevole arco di tempo l'autosufficienza nella formazione del
personale paramedico qualificato, senza dipendere da strutture
extraregionali;
-
se non ritenga opportuno incentivare la frequenza delle
scuole per paramedici anche con un adeguamento dell'assegno di
studio mensile, di cui alla delibera n. 8087 del 31 ottobre 1986
(lire 183.000 lorde per corsi sino ad un anno, di lire 275 mila
lorde per corsi biennali e di lire 397.000 per corsi
triennali).
PRESIDENTE:
Ha chiesto di illustrare l'interpellanza il
Consigliere Sandri; ne ha facoltà.
SANDRI - (N.S.):
Voglio dire subito che questa
interpellanza non vuole essere presuntuosa; penso che questo sia un
problema estremamente difficile da affrontare, molto complesso, che
ha trovato grandi difficoltà anche al di fuori della nostra
Regione, per cui non voglio minimamente suscitare polemiche o un
dibattito che non sia teso alla risoluzione del problema.
Ci siamo trovati spesso in questo Consiglio a dover dire che non
si può svolgere un certo tipo di lavoro perchè manca il personale
professionale specializzato, per cui si deve fare una convenzione.
Nei consultori abbiamo un sovraccarico di lavoro per le ostetriche,
perchè alcuni distretti, essendo carenti di personale, hanno le
ostetriche in comune.
Molte volte ci siamo detti queste cose e quando abbiamo parlato,
ancora ultimamente, di educazione alla procreazione cosciente,
quindi di un rafforzamento delle strutture consultoriali, ci siamo
resi conto che uno dei problemi era la mancanza di personale per
fare anche questa attività.
Questi problemi si associano ad una constatazione e cioè che in
Valle d'Aosta, rispetto a molte altre scuole, il numero dei giovani
che si interessa di queste scuole è molto scarso; spesso, il numero
di richieste di iscrizione alla Scuola Infermieri Professionali è
stato inferiore al numero dei posti in bando e, in generale, esiste
una scarsa predisposizione a frequentare queste scuole. Non solo,
ma essendoci una notevole riduzione, nel corso degli anni di
scuola, del numero degli studenti, a causa di ritiri, esclusioni e
così via, abbiamo che il numero di infermieri professionali, che
provengono dalla scuola, è molto, molto basso e, comunque, nemmeno
al limite del turn-over delle persone che vanno in pensione.
Bisogna ricordare che la vita lavorativa di una infermiera
professionale è, nell'arco di tempo, molto ristretta, perchè molte
di queste infermiere professionali al 19° anno di attività vanno in
pensione.
Credo che le scuole per infermieri professionali, come tutte le
scuole per personale paramedico, siano un momento importante in due
sensi: il primo è che sia un momento gratificante, insegnare in
queste scuole, per il personale sanitario attualmente in attività
nella U.S.L., perchè stimola a riprendere in mano i libri, stimola
a confrontarsi con i problemi moderni, stimola ad una attività
didattica; in secondo luogo, per gli allievi è un fatto sicuramente
positivo il poter frequentare questi corsi in Valle d'Aosta.
Invece, nella nostra Regione esiste solo la Scuola Infermieri
Professionali; manca totalmente una scuola per ostetriche, manca
una scuola per assistenti sanitarie visitatrici, che sono figure
fondamentali nella medicina del territorio, e manca anche, fra le
altre, la figura del fisioterapista, che sarebbe molto importante
per la nostra Regione, in quanto l'U.S.L. della Valle d'Aosta ha
dovuto stipulare una convenzione con un centro privato per poter
garantire una risposta alla domanda.
È proprio di questi giorni la costituzione in Valle d'Aosta
della Società Italiana per la Sclerosi Multipla ed è nota
l'attività dell'Associazione Paraplegici. Sono delle Associazioni
che vogliono difendere gli interessi di queste persone, che sono
presenti in numero notevole in Valle; per quel che ne so io, si
supera il centinaio di persone, senza ricordare quelli che sono
affetti da miopatie congenite.
Da quanto ho appena esposto, è nata questa interpellanza, che
cerca di capire quali siano le intenzioni dell'esecutivo nella
costruzione di queste scuole, pur non dimenticando le difficoltà
che ciò può avere, e poi di risolvere un problema di questi
studenti, che, pur con tutte queste difficoltà, fanno questa scelta
e che si ritrovano a dover "sbarcare il lunario" con 183 mila lire
lorde nel primo anno di corso, 275 nel secondo e 397 nel terzo,
quando spesso fanno una attività pratica, che, in termini di ore di
utilizzo per la struttura pubblica, è praticamente equiparabile a
quella di una infermiera professionale.
Volevo sapere se la Regione non intenda, per incentivare la
partecipazione a questi corsi di formazione del personale
paramedico, alzare anche in maniera significativa questi stipendi.
Si tenga conto che oggi un giovane può anche essere distolto da
queste professioni, perchè, a fronte di finanziamenti così bassi da
parte della Regione, può pensare che di queste figure non ci sia
molto bisogno.
PRESIDENTE:
Ha chiesto di parlare l'Assessore alla Sanità
ad Assistenza Sociale Voyat, ne ha facoltà.
VOYAT - (U.V.):
Penso che il dott. Sandri sappia che
negli ultimi due anni e mezzo è stato istituito un servizio
all'interno dell'Assessorato, che segue soprattutto la formazione
del personale, sia quello già dipendente, che quello che deve
essere inserito all'interno dell'U.S.L.. Penso che sia anche a
conoscenza che, oltre alla formazione continua di tutti i
dipendenti, sulla base dei piani che devono fare per le diverse
unità operative dell'U.S.L., sia al corrente del fatto che sono
stati fatti, qui in Valle d'Aosta, dei corsi per formare delle
figure professionali che necessitavano: mi riferisco alla caposala,
al tecnico del laboratorio medico, al tecnico di igiene
ambientale.
Per quelle figure professionali, che diceva il Consigliere
Sandri, soprattutto le ostetriche, non abbiamo fatto corsi, in
quanto la richiesta di partecipazione è molto ridotta; non è vero,
ad esempio, che le assistenti sanitarie siano deficitarie in Valle
d'Aosta, in quanto tutti i distretti sono coperti dalle assistenti
sanitarie e in organico non ci sono più posti disponibili. Sono
insufficienti, invece, le ostetriche, ma essendo ridotto il numero
di quelle che richiedono di fare questi corsi e considerato
l'apparato che dovremmo mettere in funzione per dare questa
qualificazione, riteniamo che sia meglio, per ora, fino a quando
non avremo la possibilità di avere più richieste, di usufruire di
questi corsi fuori Valle, che si avvalgono della struttura
universitaria, in grado di dare una possibilità di formazione
migliore di quella che potremmo improvvisare noi per il
momento.
Per altre figure, ad esempio logopediste, di cui la richiesta in
organico non è ancora coperta, ma i posti a disposizione sono
abbastanza limitati, non ci conviene istituire dei corsi in Valle
d'Aosta. Per quelle figure dove c'è un numero grande da preparare,
questo viene già fatto in Valle d'Aosta; nulla vieta, un domani, se
ci fosse la possibilità, di istituire questi corsi.
Giustamente, il Consigliere Sandri ha toccato un punto delicato,
quello delle infermiere professionali, che, insieme a quello delle
ostetriche, è senz'altro il punto più grave per noi in Valle
d'Aosta, sia per il fatto delle sostituzioni di quelle che vanno in
pensione, sia per il fatto che dobbiamo poi coprire il territorio
della Valle d'Aosta con infermiere professionali (cioè nei vari
consultori e nei poliambulatori dare il numero necessario di
infermiere professionali).
Quindi, ci vuole una incentivazione, che non può essere di uno
stipendio intero, in quanto si tratta di giovani dai 16 ai 19 anni,
che vanno ad imparare una professione e che non svolgono ancora il
lavoro dell'infermiere professionale, perchè solo all'ultimo anno
sono occupati all'interno delle diverse unità operative, per un
numero di ore di apprendistato più alto che nei primi due anni. È
un aspetto del problema che anche noi abbiamo già preso in
considerazione, cioè il fatto di aumentare questa incentivazione a
partecipare alla Scuola Infermieri Professionali, e in questo senso
pensiamo di aumentare l'indennizzo, che viene dato a chi proviene
da fuori Aosta, in quanto una persona di Pont Saint Martin con solo
duecentomila lire al mese si paga le spese di trasporto, ma non può
pagarsi un alloggio o trovare una soluzione per risiedere ad
Aosta.
Tutti gli anni viene fatto dall'Assessorato un elenco di quelle
che sono le figure professionali di cui necessita ancora in
organico l'U.S.L. e che, pertanto, vanno a formare quei corsi di
formazione che vengono finanziati per ogni individuo che si
iscrive.
Per la questione dei fisioterapisti, che, giustamente diceva il
Consigliere Sandri, mancano sul territorio, purtroppo, non è solo
un fatto di organico; troppo sovente in questa categoria ci sono
fisioterapisti che vengono a lavorare "nel pubblico", all'interno
dell'ospedale o sul territorio, e che, dopo un certo periodo, se ne
vanno ed esercitano la libera professione. In questo campo non vi è
tanto la mancanza di soggetti preparati, quanto piuttosto mancala
disponibilità di lavorare all'interno delle strutture
pubbliche.
Sempre per incentivare queste figure professionali, bisogna
anche dire che, a partire da quest'anno, è stato aumentato il
contributo per coloro che vanno a prepararsi fuori valle.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Un po' claudicante la risposta
dell'Assessore, per due motivazioni che adesso dirò. Nella
risposta, per quanto riguarda i contributi, se l'Assessore ammette
che al terzo anno gli allievi fanno tante ore di pratica da
svolgere quasi una attività simile a quella degli infermieri
professionali, 397 mila lire, lorde, sono molto poco.
Non credo che sia una soluzione "tout court" quella di favorire
soltanto le persone di fuori Aosta, perchè qui il problema è di
alzare i contributi e, successivamente, di indennizzare quelli che
sono obbligati a viaggiare o ad affittare un alloggio ad Aosta, per
quanto riguarda le spese che devono affrontare. Questo, però, è un
elemento che individua la mancanza di un collegio o comunque di una
residenza per il personale che studia in queste scuole, cosa che,
invece, è molto diffusa in tutte le altre regioni d'Italia.
Passando al primo problema, ci sono state confermate alcune
cose: intanto, la profonda carenza a livello di ostetriche, tra
l'altro compensata da assunzioni di personale specializzato da
fuori Valle. Quindi, noi manteniamo la disoccupazione in Valle e
facciamo arrivare personale da fuori. In secondo luogo, non credo
sia una motivazione dire "non c'è richiesta", perchè la richiesta
si stimola, ad esempio, avendo anche il coraggio di affrontare una
prova, sicuramente difficile, come quella di organizzare una scuola
per ostetriche.
Dice l'Assessore che si richiede, per fare una di queste scuole,
un apparato molto grosso: non credo sia vero e lo attestano le
parole stesse dell'Assessore quando dice che in Valle d'Aosta sono
stati organizzati corsi per caposala, tecnici di laboratorio,
tecnici di igiene ambientale e vorrei ricordare anche per tecnici
di radiologia. Questi corsi sono stati fatti in collaborazione con
il Ministero e sono stati sostenuti praticamente soltanto da una
unità operativa ciascuno, nel senso che il laboratorio, con i suoi
quattro medici e una decina di laureati nei ruoli speciali, è
riuscito a mandare avanti la scuola. Quindi, penso che la stessa
cosa si possa fare per le ostetriche.
Su quanto riguarda i fisioterapisti, penso che il lavoro di
analisi debba ancora, in gran parte, essere fatto dalla Giunta
regionale, dall'esecutivo, perchè non si può affermare che quelli
vengono qua, seguano i corsi con borse di studio della Regione, poi
dal "pubblico" passino al "privato", esercitando la libera
professione, per il semplice motivo che non è colpa loro se la
fisioterapia a livello di unità operativa, in valle d'Aosta, non è
mai partita.
Nel piano sanitario si sono stabilite alcune cose a livello di
riabilitazione, che dopo tre o quattro anni non sono state fatte.
Allora, perchè i fisioterapisti vanno via? Perchè la fisioterapia
in Valle d'Aosta è spaccata in due grosse parti: una aggregata alla
traumatologia, l'altra aggregata alla geriatria; ma manca un medico
fisiatra, manca una unità operativa che gestisca e indirizzi questo
personale.
Chiedo all'Assessore che tenga conto di queste osservazioni
sulle ostetriche, sui fisioterapisti, sulle infermiere
professionali nel nuovo piano sanitario, perchè in quel piano
dovremo individuare i posti in organico, le carenze, e dovremo
individuare i metodi per arrivare ad una soluzione.
Non dobbiamo dire che mancano le ostetriche, che non facciamo
niente perchè non c'è richiesta a frequentare questi corsi:
dobbiamo cominciare a dire che abbiamo bisogno di ostetriche e
dobbiamo comunque formarle, perchè dobbiamo dare una risposta alla
gente. Altrimenti continueremo a girare intorno ai problemi, a
mettere una serie di pastoie burocratiche: però la gente vuole la
soluzione ai propri problemi, vuole andare in un consultorio e
trovare il servizio, vuole andare in ospedale e trovare il
servizio. Oggi, il servizio consultoriale e il servizio di
fisioterapia la struttura pubblica non riesce a darli con la
capacità che meriterebbero.
