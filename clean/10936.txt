Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1929 del 28 febbraio 1991 - Resoconto
OGGETTO N. 1929/IX - Iniziative per la disponibilità di sale
pubbliche per manifestazioni e dibattiti.
(Reiezione di
mozione)
Presidente
- Do lettura del testo della mozione
presentata dal Consigliere Riccarand:
MOZIONE
Nella città di Aosta è estremamente problematico per
associazioni, gruppi culturali e, ancor di più per i partiti
politici, poter avere a disposizione sale pubbliche per
manifestazioni, dibattiti, eccetera
Il salone del Convitto regionale (ristrutturato a spese della
Regione e dotato di impianto per la traduzione simultanea) è pronto
da più di 6 mesi ma non è utilizzabile. Il salone del B.I.M.
(ristrutturato a spese della Regione) non viene concesso ai partiti
politici. La sala della Biblioteca comunale di Viale Europa è da
quattro mesi inutilizzabile perché l'impianto elettrico è fuori
norma. Il salone Ducale del Municipio di Aosta è da anni
inutilizzabile.
L'unica sala pubblica a disposizione ad Aosta (quando non viene
utilizzata direttamente dalla Regione) è il salone delle
manifestazioni del Palazzo regionale. Troppo poco per far fronte
alle numerose richieste di spazi di riunioni e dibattiti.
Tutto ciò premesso il Consiglio regionale della Valle
d'Aosta
delibera
di impegnare la Giunta regionale:
1) a concludere rapidamente le procedure per rendere agibili il
salone del Convitto e a definire, in accordo con il Convitto
regionale F.Chabod, dei criteri di utilizzazione che garantiscano
l'agibilità a partiti, movimenti politici, associazioni, gruppi
culturali;
2) a sollecitare il Sindaco della città di Aosta perché il
Comune provveda a rendere agibili il salone Ducale del Municipio e
la sala della Biblioteca di Viale Europa;
3) a prendere contatti con gli organi direttivi del B.I.M. e del
Comité des Traditions Valdôtaines per porre fine all'ingiustificata
discriminazione dei partiti e movimenti politici nell'utilizzazione
delle due sale pubbliche gestite dalle associazioni.
Presidente
- Ha chiesto di illustrare la mozione il
Consigliere Riccarand, ne ha facoltà.
Riccarand (VA)
- Questo è un problema che si trascina da
un po' di tempo nella città di Aosta e riguarda l'agibilità di sale
per pubbliche riunioni da parte di associazioni, gruppi culturali e
partiti politici. Infatti le sale pubbliche agibili ad Aosta si
riducono al salone delle manifestazioni del Palazzo regionale e
relativa saletta, mentre tutte le altre sono di fatto inagibili, in
particolare da parte delle forze politiche.
Il salone del Convitto, ristrutturato a spese della Regione, non
è utilizzabile finora; il salone del B.I.M., ristrutturato
anch'esso a spese della Regione, non viene concesso in uso ai
partiti politici; il salone Ducale del Municipio di Aosta è da anni
chiuso e non agibile, il salone nel municipio in gestione al Comité
des Traditions Valdôtaines non viene concesso in uso ai partiti
politici; la sala della biblioteca di Viale Europa è da mesi chiusa
perché l'impianto elettrico non è a norma di legge; in pratica
diventa difficilissimo per una associazione, un gruppo politico, un
gruppo culturale organizzare una serata pubblica ad Aosta, se non
prevedendola mesi prima per potersi accaparrare l'unica sala
disponibile.
Alcune cose secondo noi, si possono fare subito, senza bisogno
di pensare alla costruzione di nuove sale, ma rendendo agibili ed
utilizzando quelle che ci sono. Quindi con questa mozione chiediamo
che la Giunta intervenga intanto per rendere agibili a tutti, anche
ai partiti politici, che non si capisce per quale motivo debbano
essere discriminati, le sale pubbliche di proprietà della Regione,
o ristrutturate a spese della Regione, che sono date in gestione al
B.I.M. e al Comité des Traditions Valdôtaines. Si tratta di due
sale nel centro di Aosta, che sono molto utili per delle conferenze
e per dei dibattiti con alcune decine di persone, però adesso non
possono essere utilizzate. Così come chiediamo che venga reso
immediatamente agibile il salone del convitto regionale che è stato
ristrutturato, è stato dotato di un impianto per la traduzione
simultanea, ma pur essendo i lavori conclusi da molti mesi, non è
utilizzabile.
Infine chiediamo con la mozione, che la Giunta intervenga anche
presso il Sindaco della città di Aosta, per far presente la
necessità di rendere agibile anche il salone Ducale del Municipio e
la sala della biblioteca di Viale Europa.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Purtroppo la carenza di sale, idonee
all'effettuazione di pubbliche riunioni nel comprensorio cittadino,
è una triste realtà che non è semplice modificare.
In attesa di soluzioni definitive di grande respiro, che ci
auguriamo di poter avviare al più presto, alcuni accorgimenti,
quali quelli suggeriti dal Consigliere Riccarand, potrebbero
servire a limitare, seppure in modo parziale, i disagi.
Anche questa Presidenza è molto sensibile a questo problema e
sta seguendo con attenzione le ultime fasi di perfezionamento degli
atti relativi al salone del Convitto. Però, una volta definita
l'agibilità di tale struttura, bisogna tener presente che le
determinazioni per l'uso di quella sala spetteranno
all'amministrazione del Convitto, la quale terrà conto in primo
luogo delle esigenze della propria struttura e delle attività
scolastiche in senso più generale.
Purtroppo lo stesso discorso di autonomia organizzativa e
gestionale dei vari enti, può essere fatto per gli altri enti
indicati nella mozione, che esulano tutti dalla competenza della
Regione. La Giunta perciò si può assumere gli impegni indicati
nella mozione per quanto di sua competenza, fermo restando
l'esigenza di rispettare le competenze e le attribuzioni dei
singoli proprietari.
Ci possiamo impegnare come Giunta a vedere di trovare con gli
enti indicati delle soluzioni idonee; al di là di questo in questa
fase non possiamo andare. Per cui chiederemmo al Consigliere
Riccarand, se è sufficiente questa garanzia per poter vedere di
trovare delle soluzioni e poi riferire nel più breve lasso di tempo
le risultanze di questi incontri, di ritirare la mozione; in caso
contrario la maggioranza si astiene.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- La mozione non chiede mica di più di
quello che ha detto il Presidente della Giunta, chiede che la
Giunta si preoccupi perché sia rapidamente definito un accordo con
il Convitto per i criteri di utilizzazione della sala del Convitto,
garantendo però all'interno di questi criteri l'agibilità, cioè che
non venga fatta una convenzione in cui si dice i partiti politici
non la possono utilizzare, perché non riuscirei a capire per quale
motivo i partiti politici non possono avere l'agibilità delle
sale.
E' chiaro che se il Convitto deve usare il salone per una sua
necessità interna, ha la priorità, così come è giusto che abbiano
la priorità esigenze di tipo scolastico; ma se c'è una sera o un
pomeriggio in cui il salone del Convitto è libero, chiediamo che
sia garantita la possibilità da parte anche delle forze politiche
di usarlo. Mi sembra che su questo punto non ci debbano essere
problemi da parte della Giunta per accettare questo impegno.
Una sollecitazione al Sindaco di Aosta credo che possa essere
fatta da parte della Giunta, ed è il secondo punto; al terzo punto
si chiede di prendere contatti con gli organi direttivi del BIM e
del Comité des Traditions Valdôtaines che gestiscono due sale della
pubblica amministrazione, perché mettano a disposizione anche dei
partiti queste sale. Mi sembra che le richieste che qui sono
contenute non vanno al di là di competenze di sollecitazione, di
presa di contatto, che sono proprie della Giunta regionale, quindi
insisterei perché la Giunta e il Consiglio accolgano questa
mozione.
Presidente
- Pongo in votazione la mozione visto che il
Presidente della Giunta ha richiesto il ritiro, il Consigliere
Riccarand non la ritira, chiede che sia messa ai voti.
Ha chiesto di parlare il Consigliere Riccarand, ne ha
facoltà.
Riccarand (VA)
- Vorrei una risposta da parte del
Presidente della Giunta; mi sono permesso di fare presente che le
richieste contenute nella mozione non andavano assolutamente al di
là di quelle cose che il Presidente della Giunta ha detto di essere
disponibile a fare.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Per quanto riguarda il Bim fra le altre
cose, c'è già una deliberazione del Consiglio direttivo in data 28
novembre 90, che stabilisce che il Presidente è autorizzato a
concedere l'uso della sala, fatte salve le esigenze del consorzio,
anche a movimenti e partiti politici.
Quindi il Bim ha già deciso per conto suo di concedere l'uso
della sala anche ai partiti politici; ecco perché se ci sono delle
esigenze, diciamo che vogliamo esaminare la questione con gli altri
e per questo chiediamo di ritirare la delibera, altrimenti ci
asteniamo. Ci sono delle cose che devono essere esaminate in modo
più approfondito che non solo con una mozione così come è stata
fatta, per poi riferire in Consiglio.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Il senso di una mozione, a meno che non
si dica che non si devono più presentare mozioni, è semplicemente
una sollecitazione rivolta alla Giunta, perché prenda i contatti e
verifichi le possibilità. E' semplicemente questo.
Il Presidente della Giunta dice siamo disponibili a farlo, però
il Consigliere Riccarand deve ritirare la mozione; ma perché devo
ritirare la mozione se siete disponibili a farlo?
Il Bim dice di essere disponibile a concedere in uso la sala
anche ai partiti politici, a condizione che però la usino per
affrontare problemi che riguardano gli enti locali. Può essere già
un primo passo, ma è restrittivo; perché solo in quel caso lì?
Perché, se è libero il salone, anche se non si tratta di discutere
di un problema di un ente locale, un partito politico non può
usarlo?
Che difficoltà ci sono a prendere contatti come Giunta, con il
Comité des Traditions Valdôtaines, per vedere di mettere a
disposizione anche dei partiti politici questa sala, che è in
piazza, che è facilmente utilizzabile, che è una sala che può
essere molto utile per una serie di conferenze?
La questione del Convitto, anche qui è da mesi che stiamo
aspettando che sia definita questa cosa. Ho telefonato al rettore
del Convitto l'altro ieri, il quale mi ha detto che la questione è
ancora in alto mare. Ma sono mesi che è conclusa la
ristrutturazione di questa sala, quindi è opportuna una
sollecitazione da parte del Consiglio.
Non riesco a capire per quale motivo la Giunta non vuole
accettare questa mozione, non è neanche fissata una scadenza, però
si chiede che ci sia un impegno a cercare di risolvere questo
problema che è abbastanza delicato.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Volevo solo dire al Consigliere Riccarand
(me ne ero dimenticato, chiedo venia) che per quanto riguarda il
Convitto tutte queste sollecitazioni che lui chiede sono ormai
superate, perché la commissione di vigilanza ha dato l'agibilità
proprio mercoledì scorso.
Presidente
- Ha chiesto di parlare il Consigliere Louvin,
ne ha facoltà.
Louvin (UV)
- Nous partageons les soucis exprimés par le
collègue Riccarand et que par conséquent nous voterons à faveur de
la motion qu'il a présentée.
Presidente
- Pongo in votazione la mozione in
oggetto:
Esito della votazione
Presenti: 27
Votanti: 13
Favorevoli: 13
Astenuti: 14 (Aloisi, Beneforti, Bondaz, Chenuil, Dolchi,
Fosson, Lanièce, Lavoyer, Limonet, Mafrica, Monami, Ricco, Rusci e
Trione).
Il Consiglio non approva
***
