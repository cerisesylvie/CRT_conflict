Classificazione
COMMERCIO
Disciplina, attività, professioni



Oggetto del Consiglio n. 3024 del 4 ottobre 2007 - Resoconto
OGGETTO N. 3024/XII - Proposta di regolamento: "Definizione
dei requisiti igienico-sanitari per l'esercizio delle attività di
somministrazione di alimenti e bevande, ai sensi dell'articolo 20,
comma 5, della legge regionale 3 gennaio 2006, n. 1".
Articolo 1
(Ambito di applicazione)
1. Il presente regolamento disciplina, ai sensi dell'articolo
20, comma 5, della legge regionale 3 gennaio 2006, n. 1 (Disciplina
delle attività di somministrazione di alimenti e bevande.
Abrogazione della legge regionale 10 luglio 1996, n. 13), ed in
conformità alla normativa comunitaria vigente, i requisiti
igienico-sanitari cui è subordinato l'esercizio dell'attività di
somministrazione di alimenti e bevande, come definita dall'articolo
3, comma 1, lettera a), della l.r. 1/2006, e l'esercizio
dell'attività di somministrazione di alimenti e bevande
effettuata:
a) mediante distributori automatici in locali adibiti in modo
esclusivo a tale attività;
b) presso il domicilio del consumatore;
c) in locali non aperti al pubblico;
d) su area pubblica.
2. Restano disciplinate dalle rispettive normative vigenti in
materia le seguenti attività:
a) somministrazione di alimenti e bevande nell'ambito di
attività agrituristiche;
b) somministrazione di alimenti e bevande effettuata in
complessi ricettivi alberghieri o extralberghieri alle persone
alloggiate, ai loro ospiti e a coloro che sono ospitati nella
struttura ricettiva in occasione di manifestazioni e convegni ivi
organizzati;
c) somministrazione di alimenti e bevande presso circoli
privati.
Articolo 2
(Tipologie di esercizi)
1. Ai fini dell'individuazione dei requisiti
igienico-sanitari, gli esercizi di somministrazione di alimenti e
bevande si distinguono in:
a) tipologia 1, gli esercizi nei quali è effettuata la
somministrazione di alimenti e bevande che richiedono un'attività
minima di manipolazione, quali, in particolare, bibite, caffè,
panini, tramezzini, brioches surgelate sottoposte a doratura,
toast, piadine e prodotti similari;
b) tipologia 2, gli esercizi nei quali è effettuata la
somministrazione degli alimenti e bevande di cui alla lettera a) e,
inoltre, dei seguenti prodotti alimentari:
1) alimenti pronti per il consumo finale nello stato in cui
si trovano, preparati in esercizi allo scopo autorizzati;
2) piatti semplici preparati con mero assemblaggio di
ingredienti quali, in particolare, macedonie, insalate o piatti a
base di salumi e formaggi, previo lavaggio e sanificazione;
c) tipologia 3, gli esercizi nei quali è effettuata la
somministrazione degli alimenti e bevande di cui alle lettere a) e
b) e, inoltre, la somministrazione di prodotti alimentari
configurabile come piccola ristorazione, ristorazione veloce o
tavola calda;
d) tipologia 4, gli esercizi nei quali è effettuata la
preparazione di alimenti e bevande configurabile come attività di
ristorazione tradizionale.
Articolo 3
(Requisiti)
1. I requisiti igienico-sanitari minimi, comuni a tutte le
tipologie di cui all'articolo 2, sono elencati nell'allegato
A.
2. Oltre ai requisiti di cui al comma 1, gli esercizi di
somministrazione di alimenti e bevande, a seconda della tipologia,
sono assoggettati al possesso degli ulteriori specifici requisiti
di cui all'allegato B.
3. I requisiti igienico-sanitari per la somministrazione di
alimenti e bevande effettuata ai sensi dell'articolo 1 sono
elencati nell'allegato C.
4. Gli allegati A, B e C possono essere modificati con
deliberazione della Giunta regionale.
Articolo 4
(Disposizioni finali)
1. I titolari delle autorizzazioni per la somministrazione di
alimenti e bevande rilasciate ai sensi dell'articolo 3 della legge
25 agosto 1991, n. 287 (Aggiornamento della normativa
sull'insediamento e sull'attività dei pubblici esercizi), in
conformità alle disposizioni igienico-sanitarie vigenti al momento
del rilascio dell'autorizzazione stessa, e coloro che a dette
autorizzazioni subentrano ai sensi dell'articolo 11 della l.r.
1/2006, possono continuare ad esercitare l'attività senza obbligo
di adeguamento ai requisiti igienico-sanitari previsti dal presente
regolamento. Il subingresso deve essere comunicato al Comune
competente per territorio e al dipartimento di prevenzione
dell'Azienda regionale sanitaria USL della Valle d'Aosta.
2. I titolari delle autorizzazioni alla somministrazione di
alimenti e bevande, rilasciate ai sensi dell'articolo 3 della l.
287/1991, che intendono modificare o estendere la tipologia di
esercizio devono comunicare al Comune competente per territorio e
al dipartimento di prevenzione dell'Azienda regionale sanitaria USL
della Valle d'Aosta le specifiche attività che intendono esercitare
nel rispetto dei requisiti igienico-sanitari previsti dal presente
regolamento, salvo l'obbligo di frequentare il corso di
aggiornamento professionale di cui all'articolo 6, comma 2, della
l.r. 1/2006.
3. I titolari delle autorizzazioni alla somministrazione di
alimenti e bevande, rilasciate ai sensi dell'articolo 3 della l.
287/1991, che intendono trasferire la sede oppure ampliare la
superficie dell'esercizio di somministrazione al pubblico di
alimenti e bevande, devono comunicare al Comune competente per
territorio, ai sensi dell'articolo 9, comma 4 della l.r. 1/2006, e
al dipartimento di prevenzione dell'Azienda regionale sanitaria USL
della Valle d'Aosta, la variazione, nel rispetto dei requisiti
igienico-sanitari previsti dal presente regolamento.
Articolo 5
(Rinvio)
1. Per tutto quanto non previsto dal presente regolamento,
trovano applicazione le disposizioni vigenti in materia di
sicurezza degli alimenti, degli ambienti di lavoro, di sicurezza e
tutela dei lavoratori e di prevenzione degli incendi.
Allegato A
(articolo 3, comma 1)
REQUISITI IGIENICO-SANITARI COMUNI A TUTTE LE TIPOLOGIE DI
ESERCIZI
Requisiti delle strutture.
1. Le strutture destinate alla produzione, alla
somministrazione e alla vendita di alimenti devono essere tenute
pulite, in buone condizioni e sottoposte a manutenzione.
2. Lo schema, la progettazione, la costruzione, l'ubicazione
e le dimensioni delle strutture devono:
a) consentire un'adeguata manutenzione, pulizia e
disinfezione, evitare o ridurre al minimo la contaminazione
trasmessa per via aerea e assicurare uno spazio di lavoro tale da
consentire lo svolgimento di tutte le operazioni in condizioni di
igiene;
b) essere tali da impedire l'accumulo di sporcizia, il
contatto con materiali tossici, la penetrazione di particelle negli
alimenti e la formazione di condensa o muffa indesiderabili sulle
superfici;
c) consentire una corretta prassi di igiene alimentare,
compresa la protezione contro la contaminazione e, in particolare,
la lotta contro gli animali infestanti;
d) ove necessario, disporre di adeguate strutture per la
manipolazione e il magazzinaggio degli alimenti, progettate in modo
da garantire il controllo della temperatura e, ove opportuno, la
registrazione della stessa.
3. Tutte le tipologie di esercizi devono possedere,
preferibilmente al loro interno, uno o più servizi igienici,
separati per gli addetti e per il pubblico, non direttamente
comunicanti con i locali di lavoro. In particolare:
a) i lavabi devono disporre di acqua corrente fredda e calda,
erogatore di sapone liquido, asciugamani a perdere o monouso o
sistema elettrico di asciugatura;
b) l'erogazione dell'acqua deve avvenire mediante
rubinetteria a comando non manuale quindi, ad esempio, con pedale,
ginocchio o fotocellula;
c) l'aerazione deve essere, se naturale, pari a 1/8 della
superficie del pavimento, se artificiale, a mezzo di ventola in
grado di assicurare almeno 5 ricambi/ora.
4. I servizi igienici riservati al personale devono essere
previsti in rapporto di 1/10. Negli esercizi con un numero di
addetti superiore a 10, i servizi devono essere distinti per
sesso.
5. Il numero di servizi igienici riservati al pubblico deve
essere rapportato al numero di coperti o posti a sedere secondo il
seguente standard:
a) tipologie 1, 2 e 3:
1) fino a 50 posti a sedere: è ammessa la possibilità di un
solo servizio in Comune tra addetti e pubblico;
2) da 51 a 100 posti a sedere: almeno un'unità igienica
destinata esclusivamente al pubblico;
3) da 101 posti a sedere: almeno due unità igieniche divise
per sesso;
b) tipologia 4:
1) fino a 50 posti a sedere: almeno un'unità igienica
destinata esclusivamente al pubblico;
2) da 51 a 150 posti a sedere: almeno due unità igieniche
divise per sesso;
3) da 151 posti a sedere: almeno quattro unità igieniche
divise per sesso.
6. È ammesso un solo servizio igienico, in comune tra
pubblico e personale, solo negli esercizi con un massimo di 50
posti a sedere e in quelli esistenti e già autorizzati di qualsiasi
tipologia. Tale deroga si applica anche in caso di subingresso,
senza necessità di modifiche strutturali o variazioni di
tipologia.
7. Deve essere disponibile un sufficiente numero di lavabi,
adeguatamente collocati e segnalati. I lavabi devono disporre di
acqua corrente fredda e calda, materiale per lavarsi le mani e di
un sistema igienico di asciugatura. Ove necessario, gli impianti
per il lavaggio degli alimenti devono essere separati da quelli per
il lavaggio delle mani.
8. Gli esercizi di ristorazione di cui alla tipologia 3
devono essere dotati di un locale cucina con una superficie minima
di metri quadrati 10 per una ricettività fino a 30 posti a tavola e
di metri quadrati 20 fino a 100 posti a sedere. Per una ricettività
superiore a 100 posti a sedere è necessaria una superficie di
almeno metri quadrati 25.
9. Deve essere assicurata una corretta aerazione meccanica o
naturale, evitando il flusso meccanico di aria da una zona
contaminata verso una zona pulita. I sistemi di aerazione devono
essere tali da consentire un accesso agevole ai filtri e alle altre
parti che devono essere pulite o sostituite.
10. Tutti i punti di cottura che determinano emissione di
vapori o fumi devono essere dotati di idonei sistemi di aspirazione
di fumi e vapori canalizzati in canne fumarie indipendenti con
sbocco a tetto, costruite conformemente alle regole di buona
tecnica e alla normativa vigente.
11. La canna fumaria deve sfociare in un comignolo
posizionato ad almeno metri 1 sopra il colmo del tetto degli
edifici circostanti in modo da non interferire con eventuali
aperture di ventilazione naturale o artificiale. Per eventuali
sistemi alternativi di abbattimento dei fumi di cottura occorre
specifica certificazione di idoneità dell'impianto, fermo restando
il rispetto dei regolamenti comunali.
12. Gli impianti sanitari devono disporre di un buon sistema
di aerazione, naturale o meccanico.
13. Nei locali destinati agli alimenti deve esserci
un'adeguata illuminazione, naturale o artificiale.
14. Gli impianti di scarico devono essere adatti allo scopo,
progettati e costruiti in modo da evitare il rischio di
contaminazione. Qualora i canali di scarico siano totalmente o
parzialmente scoperti, essi devono essere progettati in modo da
evitare che il flusso proceda da una zona contaminata verso aree
pulite, in particolare, aree dove sono manipolati alimenti che
possono presentare un alto rischio per i consumatori
finali.
15. Deve essere disponibile un locale destinato a spogliatoio
aerato in modo naturale o con sistemi meccanici e, per ogni addetto
alla manipolazione degli alimenti, deve esserci un armadietto
individuale a doppio scomparto, in materiale facilmente lavabile e
disinfettabile.
16. Gli armadietti a doppio scomparto possono essere
posizionati nell'antibagno del servizio igienico solo se questo è
ad uso esclusivo del personale.
17. I prodotti per la pulizia e la disinfezione non devono
essere conservati nelle aree dove sono manipolati alimenti.
Requisiti dei locali all'interno dei quali sono preparati,
lavorati o trasformati i prodotti alimentari.
1. I locali dove gli alimenti sono preparati, lavorati o
trasformati, compresi i locali a bordo dei mezzi di trasporto,
devono essere progettati e disposti in modo da consentire una
corretta prassi igienica impedendo anche la contaminazione durante
le operazioni. In particolare:
a) i pavimenti devono essere mantenuti in buone condizioni,
essere facili da pulire e disinfettare; ciò richiede l'impiego di
materiale resistente, non assorbente, lavabile e non tossico, a
meno che gli operatori alimentari non dimostrino all'autorità
competente che altri tipi di materiali possono essere impiegati
appropriatamente. Ove opportuno, la superficie dei pavimenti deve
assicurare un sufficiente drenaggio;
b) le pareti devono essere mantenute in buone condizioni ed
essere facili da pulire e disinfettare; ciò richiede l'impiego di
materiale resistente, non assorbente, lavabile e non tossico e una
superficie liscia fino ad un'altezza adeguata per le operazioni, a
meno che gli operatori alimentari non dimostrino all'autorità
competente che altri tipi di materiali possono essere impiegati
appropriatamente;
c) i soffitti o la superficie interna del tetto e le
attrezzature sopraelevate devono essere costruiti e predisposti in
modo da evitare l'accumulo di sporcizia e ridurre la condensa, la
formazione di muffa indesiderabile e la caduta di
particelle;
d) le finestre e le altre aperture devono essere costruite in
modo da impedire l'accumulo di sporcizia, quelle che possono essere
aperte verso l'esterno devono essere, se necessario, munite di
barriere antinsetti facilmente amovibili per la pulizia; qualora
l'apertura di finestre provochi contaminazioni, queste devono
restare chiuse e bloccate durante la manipolazione degli
alimenti;
e) le porte devono avere superfici facili da pulire e
disinfettare; ciò richiede l'impiego di materiali lisci e non
assorbenti, a meno che gli operatori alimentari non dimostrino
all'autorità competente che altri tipi di materiali utilizzati sono
adatti allo scopo;
f) le superfici, comprese quelle delle attrezzature, nelle
zone di manipolazione degli alimenti e, in particolare, quelle a
contatto con questi ultimi devono essere mantenute in buone
condizioni ed essere facili da pulire e disinfettare; ciò richiede
l'impiego di materiali lisci, lavabili, resistenti alla corrosione
e non tossici, a meno che gli operatori alimentari non dimostrino
all'autorità competente che altri tipi di materiali utilizzati sono
adatti allo scopo.
2. Ove necessario, devono essere previste opportune
attrezzature per la pulizia, la disinfezione e il deposito degli
strumenti di lavoro e degli impianti. Tali attrezzature devono
essere in materiale resistente alla corrosione e facili da pulire e
disporre di un'adeguata erogazione di acqua calda e fredda.
3. Devono essere previste adeguate attrezzature, ove
necessario, per le operazioni di lavaggio degli alimenti. Ogni
acquaio o impianto analogo previsto per il lavaggio degli alimenti
deve disporre di un'adeguata erogazione di acqua potabile calda o
fredda, conformemente ai requisiti previsti per il rifornimento
idrico e deve essere mantenuto pulito e disinfettato.
Requisiti per il trasporto di prodotti alimentari.
1. I vani di carico dei veicoli o i contenitori utilizzati
per il trasporto di prodotti alimentari devono essere mantenuti
puliti e sottoposti a regolare manutenzione al fine di proteggere i
prodotti alimentari da fonti di contaminazione e devono essere, se
necessario, progettati e costruiti in modo tale da consentire
un'adeguata pulizia e disinfezione.
2. I vani di carico dei veicoli o i contenitori non devono
essere utilizzati per trasportare materiale diverso dai prodotti
alimentari se questi ultimi possono risultarne contaminati.
3. Se i veicoli o i contenitori sono adibiti al trasporto di
altra merce in aggiunta ai prodotti alimentari o di differenti tipi
di prodotti alimentari, si deve provvedere, ove necessario, a
separare in maniera efficace i vari prodotti.
4. I prodotti alimentari sfusi, liquidi, granulari o in
polvere devono essere trasportati in vani di carico o
contenitori/cisterne riservati al trasporto di prodotti alimentari.
Sui contenitori deve essere apposta una dicitura chiaramente
visibile e indelebile in una o più lingue comunitarie relativa alla
loro utilizzazione per il trasporto di prodotti alimentari, ovvero
la dicitura "esclusivamente per prodotti alimentari".
5. Se i veicoli o i contenitori sono adibiti al trasporto di
merci in aggiunta ai prodotti alimentari o di differenti tipi di
prodotti alimentari, si deve provvedere a pulirli e, se necessario,
a disinfettarli accuratamente tra un carico e l'altro per evitare
il rischio di contaminazione.
6. I prodotti alimentari nei veicoli o contenitori devono
essere collocati e protetti in modo da rendere minimo il rischio di
contaminazione.
7. Ove necessario, i vani di carico dei veicoli o i
contenitori utilizzati per trasportare i prodotti alimentari devono
essere idonei a mantenere questi ultimi in condizioni adeguate di
temperatura e consentire che la temperatura possa essere
controllata.
Requisiti delle attrezzature.
1. Il materiale, le apparecchiature e le attrezzature che
vengono a contatto degli alimenti devono:
a) essere efficacemente puliti e, se necessario,
disinfettati. La pulitura e la disinfezione devono avere luogo con
una frequenza sufficiente ad evitare ogni rischio di
contaminazione;
b) essere costruiti in materiale tale da rendere minimi, se
mantenuti in buono stato e sottoposti a regolare manutenzione, i
rischi di contaminazione;
c) ad eccezione dei contenitori e degli imballaggi a perdere,
essere costruiti in materiale tale che, se mantenuti in buono stato
e sottoposti a regolare manutenzione, siano sempre puliti e, ove
necessario, disinfettati;
d) essere installati in modo da consentire un'adeguata
pulizia delle apparecchiature e dell'area circostante.
2. Ove necessario, le apparecchiature devono essere munite di
ogni dispositivo di controllo necessario per garantire la sicurezza
alimentare.
3. Qualora per impedire la corrosione delle apparecchiature e
dei contenitori sia necessario utilizzare additivi chimici, occorre
provvedervi secondo le corrette prassi.
Rifiuti alimentari.
1. I rifiuti alimentari, i sottoprodotti non commestibili e
gli altri scarti devono essere rimossi tempestivamente dai locali
in cui si trovano gli alimenti.
2. I rifiuti alimentari, i sottoprodotti non commestibili e
gli altri scarti devono essere depositati in contenitori
chiudibili, a meno che gli operatori alimentari non dimostrino
all'autorità competente che altri tipi di contenitori o sistemi di
evacuazione utilizzati sono adatti allo scopo. I contenitori devono
essere costruiti in modo adeguato, mantenuti in buone condizioni
igieniche, essere facilmente pulibili e disinfettabili.
3. Devono essere previste adeguate disposizioni per il
deposito e la rimozione dei rifiuti alimentari, dei sottoprodotti
non commestibili e di altri scarti. I magazzini di deposito dei
rifiuti devono essere progettati e gestiti in modo da poter essere
mantenuti costantemente puliti e, ove necessario, al riparo da
animali infestanti.
4. Tutti i rifiuti devono essere eliminati in maniera
igienica e rispettosa dell'ambiente, conformemente alla normativa
vigente in materia e non devono costituire, direttamente o
indirettamente, fonte di contaminazione, diretta o
indiretta.
Rifornimento idrico.
1. Il rifornimento di acqua potabile deve essere sufficiente.
L'acqua potabile va usata, ove necessario, per garantire che i
prodotti alimentari non siano contaminati.
2. Per i prodotti della pesca interi può essere usata acqua
pulita. Per molluschi bivalvi, echinodermi, tunicati e gasteropodi
marini vivi può essere usata acqua di mare pulita; l'acqua pulita
può essere usata anche per il lavaggio esterno. Se si utilizzano
queste acque, devono essere disponibili attrezzature adeguate per
la fornitura.
3. Qualora acqua non potabile sia utilizzata, ad esempio, per
lo spegnimento di principi di incendio, la produzione di vapore, la
refrigerazione o altri scopi analoghi, essa deve passare in
condotte separate, debitamente segnalate. Le condotte di acqua non
potabile non devono essere raccordate a quelle di acqua potabile,
evitando qualsiasi possibilità di riflusso.
4. L'acqua riciclata utilizzata nella trasformazione o come
ingrediente non deve presentare rischi di contaminazione e deve
rispondere ai requisiti fissati per l'acqua potabile, a meno che
l'autorità competente non abbia accertato che la qualità della
stessa non è tale da compromettere l'integrità dei prodotti
alimentari nella loro forma finita.
5. Il ghiaccio che entra in contatto con gli alimenti o che
potrebbe contaminare gli stessi deve essere ottenuto da acqua
potabile o, se è utilizzato per la refrigerazione di prodotti della
pesca interi, da acqua pulita. Esso deve essere fabbricato,
manipolato e conservato in modo da evitare ogni possibile
contaminazione.
6. Il vapore direttamente a contatto con gli alimenti non
deve contenere alcuna sostanza che presenti un pericolo per la
salute o possa contaminare gli alimenti.
7. Laddove il trattamento termico sia applicato a prodotti
alimentari racchiusi in contenitori ermeticamente sigillati,
occorre garantire che l'acqua utilizzata per raffreddare i
contenitori dopo il trattamento non costituisca fonte di
contaminazione per i prodotti alimentari.
Igiene personale.
1. Ogni persona che lavora in locali per il trattamento di
alimenti deve mantenere uno standard elevato di pulizia personale
ed indossare indumenti adeguati, puliti e, ove necessario,
protettivi.
2. Nessuna persona affetta da malattia o portatrice di
malattia trasmissibile attraverso gli alimenti o che presenti, ad
esempio, ferite infette, infezioni della pelle o piaghe deve essere
autorizzata a qualsiasi titolo a manipolare alimenti e ad entrare
in qualsiasi area di trattamento degli alimenti, qualora esista una
probabilità di contaminazione diretta o indiretta degli alimenti.
Qualsiasi persona affetta da una delle suddette patologie che
lavori in un'impresa alimentare e che possa venire a contatto con
gli alimenti deve denunciare immediatamente al responsabile
dell'impresa alimentare la propria malattia o i propri sintomi,
precisando, se possibile, le cause.
Requisiti dei prodotti alimentari.
1. Un'impresa alimentare non deve accettare materie prime o
ingredienti, diversi dagli animali vivi, o qualsiasi materiale
utilizzato nella trasformazione dei prodotti se risultano
contaminati, o se si può ragionevolmente presumere che siano
contaminati, da parassiti, microrganismi patogeni o tossici,
sostanze decomposte o estranee in misura tale che, anche dopo che
l'impresa alimentare ha eseguito in maniera igienica le normali
operazioni di cernita o le procedure preliminari o di trattamento,
il prodotto finale risulti inadatto al consumo umano.
2. Le materie prime e tutti gli ingredienti immagazzinati in
un'impresa alimentare devono essere opportunamente conservati in
modo da evitare un deterioramento nocivo e la
contaminazione.
3. In tutte le fasi di produzione, trasformazione e
distribuzione gli alimenti devono essere protetti da qualsiasi
forma di contaminazione atta a renderli inadatti al consumo umano,
nocivi per la salute o contaminati in modo tale da non poter essere
ragionevolmente consumati in tali condizioni.
4. Occorre predisporre procedure adeguate per controllare gli
animali infestanti e per impedire agli animali domestici di
accedere ai luoghi dove gli alimenti sono preparati, trattati o
conservati ovvero, se l'autorità competente autorizzi tale accesso
in circostanze speciali, impedire che esso sia fonte di
contaminazioni.
5. Le materie prime, gli ingredienti, i prodotti intermedi e
quelli finiti, in grado di consentire la proliferazione di
microrganismi patogeni o la formazione di tossine non devono essere
conservati a temperature che potrebbero comportare rischi per la
salute. La catena del freddo non deve essere interrotta. È tuttavia
consentito derogare al controllo della temperatura per periodi
limitati, qualora ciò sia necessario per motivi di praticità
durante la preparazione, il trasporto, l'immagazzinamento,
l'esposizione e la fornitura, purché ciò non comporti un rischio
per la salute. Gli stabilimenti per la fabbricazione, la
manipolazione e il condizionamento di alimenti trasformati devono
disporre di locali adeguati, sufficientemente ampi per consentire
il magazzinaggio separato delle materie prime e dei prodotti
trasformati e di uno spazio refrigerato separato
sufficiente.
6. Se i prodotti alimentari devono essere conservati o
serviti a bassa temperatura, è necessario raffreddarli il più
rapidamente possibile, al termine del trattamento termico, o
dell'ultima fase di preparazione se non è applicato un trattamento
termico, ad una temperatura che non provochi rischi per la
salute.
7. Lo scongelamento dei prodotti alimentari deve essere
effettuato in modo tale da ridurre al minimo il rischio di
proliferazione di microrganismi patogeni o la formazione di
tossine. Nel corso dello scongelamento, gli alimenti devono essere
sottoposti a temperature che non comportino rischi per la salute.
Qualora il liquido proveniente dal processo di scongelamento possa
costituire un rischio per la salute, esso deve essere adeguatamente
allontanato. Dopo lo scongelamento, gli alimenti devono essere
manipolati in maniera tale da ridurre al minimo il rischio di
proliferazione di microrganismi patogeni o la formazione di
tossine.
8. Le sostanze pericolose o non commestibili, compresi gli
alimenti per animali, devono essere adeguatamente etichettate e
immagazzinate in contenitori separati e ben chiusi.
Requisiti per il confezionamento e l'imballaggio di prodotti
alimentari.
1. I materiali per il confezionamento e l'imballaggio non
devono costituire una fonte di contaminazione per i prodotti
alimentari.
2. I materiali di confezionamento devono essere immagazzinati
in modo tale da non essere esposti a un rischio di
contaminazione.
3. Le operazioni di confezionamento e di imballaggio devono
essere effettuate in modo da evitare la contaminazione dei
prodotti. Ove opportuno, in particolare in caso di utilizzo di
scatole metalliche e di vasi in vetro, è necessario garantire
l'integrità del recipiente e la sua pulizia.
4. I confezionamenti e gli imballaggi riutilizzati per i
prodotti alimentari devono essere facili da pulire e
disinfettare.
Trattamento termico.
I requisiti di seguito indicati si applicano ai soli alimenti
immessi sul mercato in contenitori ermeticamente chiusi.
1. Qualsiasi procedimento di trattamento termico per la
trasformazione di un prodotto non trasformato o per la
trasformazione ulteriore di un prodotto trasformato deve:
a) innalzare ogni parte del prodotto sottoposto al
trattamento ad una determinata temperatura per un determinato
periodo di tempo;
b) impedire che il prodotto subisca contaminazioni nel corso
del processo.
2. Al fine di garantire che il procedimento usato raggiunga
gli obiettivi ricercati, gli operatori alimentari devono
controllare regolarmente i principali parametri pertinenti, in
particolare la temperatura, la pressione, la sigillatura e le
caratteristiche microbiologiche, anche ricorrendo ad
apparecchiature automatiche.
3. I procedimenti utilizzati devono essere conformi alle
norme riconosciute a livello internazionale (ad esempio, la
pastorizzazione, il procedimento UHT o la sterilizzazione).
Formazione.
Gli operatori alimentari devono assicurare:
a) che gli addetti alla manipolazione degli alimenti siano
controllati o abbiano ricevuto un addestramento o una formazione,
in materia di igiene alimentare, adeguati al tipo di
attività;
b) che i responsabili dell'elaborazione e della gestione
della procedura basata sui principi del sistema HACCP o del
funzionamento delle pertinenti guide abbiano ricevuto un'adeguata
formazione per l'applicazione dei principi del sistema
HACCP;
c) che siano rispettati i requisiti della normativa vigente
in materia di programmi di formazione per le persone che operano in
determinati settori alimentari.
Barriere architettoniche.
Per qualunque tipologia di esercizi con superficie superiore
a metri quadrati 250 e per i nuovi locali rientranti nelle
tipologie 3 e 4 deve essere previsto almeno un servizio igienico,
opportunamente dimensionato e accessoriato, accessibile ai soggetti
portatori di handicap.
Déhors.
Il
déhors è considerato una struttura temporanea,
destinata ad un uso limitato nel tempo e volta a soddisfare le
esigenze delle attività commerciali nell'arco temporale della sua
durata, collegata ad un'attività di pubblico esercizio.
Qualora il déhors comporti un raddoppio della capacità
produttiva, i locali di preparazione e i servizi igienici devono
essere conseguentemente adeguati alla nuova realtà
produttiva.
Allegato B
(articolo 3, comma 2)
REQUISITI IGIENICO-SANITARI SPECIFICI PER OGNI
TIPOLOGIA
Requisiti specifici per gli esercizi di tipologia 1.
1. Oltre ai requisiti di cui all'Allegato A, gli esercizi
rientranti nella tipologia 1 devono avere:
a) una zona di preparazione di bevande estemporanee (bancone
bar);
b) una zona, dimensionata in rapporto alla potenzialità
produttiva, per la preparazione di alimenti compositi quali panini,
tramezzini, tartine, toast ed altri prodotti farciti analoghi,
pasticceria surgelata precotta;
c) idonee attrezzature refrigeranti per la conservazione
degli alimenti e delle bevande, muniti di termometro a lettura
esterna, facilmente leggibile;
d) una zona lavaggio attrezzata con lavello, preferibilmente
dotato di rubinetteria a comando non manuale (pedale, ginocchio o
fotocellula), lavabicchieri o lavastoviglie.
Requisiti specifici per gli esercizi di tipologia 2.
1. Oltre a quanto previsto per la tipologia 1, negli esercizi
rientranti nella tipologia 2 è consentita la somministrazione di
prodotti preconfezionati da somministrarsi in porzioni singole in
seguito a frazionamento e di prodotti ottenuti previo lavaggio e
assemblaggio, quali macedonia, insalate e simili.
2. Non è consentita la somministrazione di prodotti
sottoposti a riscaldamento o cottura.
3. In aggiunta ai requisiti di cui all'Allegato A e a quelli
specifici per la tipologia 1, occorre:
a) un locale o piano/zona di lavoro separato dalle altre zone
del bar per la manipolazione dei prodotti, con dimensioni idonee in
rapporto all'attività, utilizzato solo per la preparazione di cibi
preconfezionati o l'assemblaggio di piatti semplici;
b) che il lavaggio di frutta o verdura da utilizzare per la
preparazione di panini o piatti sia eseguito in apposito lavello
convenientemente dimensionato, preferibilmente dotato di
rubinetteria a comando non manuale (pedale, ginocchio o
fotocellula) diverso da quello utilizzato nella zona bar;
c) che i prodotti somministrati tal quali o utilizzati per la
preparazione (verdure sott'olio, insalata russa ed alimenti
similari) siano preparati in esercizi allo scopo autorizzati. Di
tali prodotti deve essere disponibile un documento attestante il
laboratorio di preparazione, la quantità di prodotto acquistato e
la data di preparazione.
Requisiti specifici per esercizi di tipologia 3.
1. Alla tipologia 3 appartengono gli esercizi con annesso un
locale di preparazione, finalizzato alla somministrazione di
alimenti e bevande in loco. Considerate le dimensioni ridotte del
locale cucina, al fine di diminuire i rischi igienico-sanitari è
consentita la sola somministrazione di prodotti alimentari
configurabile come piccola ristorazione o ristorazione veloce o
tavola calda. Le attività di preparazione non possono avere le
caratteristiche specifiche della ristorazione tradizionale con menù
completi e differenziati, ma devono proporre un menù unico, con al
massimo due sughi per primi piatti e due secondi con
contorno.
2. In particolare si richiede un locale ad uso cucina (con i
requisiti di cui all'Allegato A) con superficie di almeno metri
quadrati 10, dotato di zone distinte per la preparazione, il
lavaggio e la cottura. Tali zone possono essere collocate in locali
distinti e tra loro raccordati ovvero in settori o zone distinte
separate di uno stesso locale.
3. È esclusa la preparazione di dolci, gelati, paste fresche
e ripiene.
Requisiti specifici per esercizi di tipologia 4.
1. Le strutture adibite ad attività di ristorazione
tradizionale devono possedere i requisiti di cui all'Allegato A.
Per assicurare adeguate condizioni igienico-sanitarie, la
superficie del locale cucina deve essere correlata alla
potenzialità produttiva e, in particolare, al numero di posti a
sedere della sala somministrazione.
2. In particolare:
a) è preferibile l'utilizzo di locali a forma squadrata,
evitando installazioni in senso longitudinale e la presenza di zone
strette o nicchie di difficile pulizia;
b) le attrezzature utilizzate per la preparazione devono
essere disposte in modo razionale e organizzate in funzione delle
fasi del processo produttivo;
c) le zone per la preparazione, il lavaggio e la cottura
devono essere distinte;
d) devono essere predisposte apposite zone o settori
adeguatamente dimensionati per la preparazione di carni, verdure,
prodotti di gastronomia, pasticceria;
e) i frigoriferi devono avere capienza proporzionata alle
dimensioni dell'attività, con separazione tra salumi e formaggi,
frutta e verdura, carni, piatti pronti, surgelati e
congelati;
f) nel caso di cucine di grandi potenzialità, può essere
necessaria una cella frigorifera separata per tipologia di
prodotti;
g) la superficie della cucina deve essere correlata al numero
di posti della sala ristorazione, al netto dei locali dispensa (in
linea di massima, un minimo di metri quadrati 18);
h) negli esercizi con preparazione di generi di pizzeria è
ammesso che la zona preparazione e cottura pizze possa essere
collocata a vista dei consumatori, purché ben delimitata,
attrezzata con scaffali e ripiani di materiale lavabile e
disinfettabile, con canna di esalazione del forno con sbocco al
tetto. I contenitori dei prodotti usati per la preparazione devono
essere collocati in modo da evitare contaminazioni esterne;
i) l'esposizione di alimenti a libero servizio nella sala
ristorante deve avvenire in vetrine condizionate in modo da
rispettare le temperature di conservazione;
j) la superficie del locale destinata alla somministrazione
dei pasti deve essere adeguata al numero di posti a sedere; per il
calcolo dei posti il parametro di riferimento è di metri quadrati 1
per persona, tenuto conto che con metri quadrati 1,25 a persona è
assicurato l'agevole passaggio sia degli addetti sia dei
clienti.
3. La somministrazione di alimenti e bevande di cui alle
tipologie 1, 2 e 3 può essere svolta anche in strutture
diversificate che abbiano i requisiti di cui alle corrispondenti
tipologie.
Requisiti specifici per gli esercizi di tipologia 1, 2 e 3
con annesso laboratorio di gelateria e/o pasticceria.
1. Oltre ai requisiti di cui all'Allegato A e a quelli
specifici per ogni tipologia di esercizio, al fine di assicurare
adeguate condizioni igienico-sanitarie in relazione all'attività
svolta, è necessario disporre di singoli locali di produzione di
almeno metri quadrati 10 per ogni singolo settore di produzione,
separati o distinti tra loro.
2. Inoltre:
a) l'altezza dei locali deve essere di metri 3, salvo altre
disposizioni regolamentari comunali o deroghe;
b) l'aereazione naturale deve essere pari ad almeno 1/8 della
superficie del pavimento e integrata ove carente di impianto di
ventilazione forzata;
c) l'illuminazione naturale o artificiale deve tenere in
particolare attenzione i piani e le attrezzature di lavoro;
d) i pavimenti e le pareti devono essere lisce, lavabili e
disinfettabili in colore chiaro con angoli e spigoli arrotondati;
le piastrelle devono raggiungere metri 2 da terra;
e) la canna fumaria dei fumi e dei vapori deve convogliare
gli stessi fino sopra il tetto;
f) gli utensili, le attrezzature e le stoviglie devono essere
in materiale idoneo.
Allegato C
(articolo 3, comma 3)
SOMMINISTRAZIONE TEMPORANEA DI ALIMENTI E BEVANDE SU AREA
PUBBLICA
La somministrazione temporanea di alimenti e bevande in
occasioni di manifestazioni aperte al pubblico su area pubblica o
privata, quali sagre e feste paesane, eventi sportivi, religiosi,
politici, in cui è preparata, cucinata, somministrata o distribuita
qualsiasi sostanza alimentare, a seconda delle modalità con cui si
svolgono, possono essere suddivise nelle seguenti
tipologie:
TIPOLOGIA A
1. Nella tipologia A rientrano le manifestazioni in cui si
effettua la sola somministrazione/degustazione di alimenti e
bevande di semplice preparazione (ad esempio, affettati e formaggi,
bevande in bottiglia, lattina o alla spina), la somministrazione di
pizzette e salatini, prodotti di gastronomia e pasti preparati in
altri locali all'uopo autorizzati e trasportati nel luogo ove sono
consumati. È inoltre consentita la preparazione/cottura sul posto
di alimenti a basso rischio (ad esempio caldarroste, pop corn,
zucchero filato, vin brulé, cioccolata calda, caffè ed
infusi).
2. Per la somministrazione temporanea di alimenti e bevande
ricadenti nella tipologia A, è richiesto il possesso dei seguenti
requisiti igienico-sanitari:
a) zona distribuzione: deve essere posto a protezione
dell'area un gazebo o una tettoia;
b) zona somministrazione: in caso di pertinenze esterne,
queste dovranno essere tali da prevenire lo sviluppo e il deposito
di polveri; è ammesso il manto erboso;
c) zona deposito: deve essere adeguatamente protetta e
provvista di contenitori per alimenti chiusi o protetti con retine
o pellicole, posti non direttamente sul piano di calpestio;
d) le apparecchiature devono essere idonee a garantire il
rispetto delle temperature di trasporto e conservazione di alimenti
deperibili;
e) i banchi di distribuzione e i tavoli di consumazione
devono essere in materiale lavabile o comunque ricoperti con
materiale lavabile;
f) deve essere garantita la presenza di almeno un
responsabile in possesso di un attestato di formazione in materia
di HACCP;
g) l'approvvigionamento idrico deve avvenire mediante acqua
potabile (allacciamento all'acquedotto pubblico o altra fonte
idrica munita di certificazione di potabilità oppure utilizzo di
acqua in bottiglia);
h) i servizi igienici possono essere fissi o mobili, fino a
100 posti a sedere. In caso di capacità ricettiva superiore, deve
essere previsto un servizio igienico aggiuntivo per ulteriori 100
posti o frazioni di essi. I servizi igienici devono trovare
collocazione nelle vicinanze del luogo della manifestazione, devono
essere ben segnalati da appositi cartelli, illuminati
artificialmente se la manifestazione si svolge anche in ore serali,
dotati di lavello con acqua corrente, asciugamani di tipo monouso e
distributore di sapone liquido a perdere. Per gli addetti alla
preparazione e somministrazione di alimenti e bevande, deve essere
previsto almeno un servizio igienico con comandi di erogazione
dell'acqua non azionabili manualmente;
i) lo smaltimento delle acque reflue deve avvenire in
fognatura; ove ciò non sia non possibile, è ammesso lo stoccaggio a
condizione che lo smaltimento finale avvenga in modo
corretto;
j) i contenitori per i rifiuti devono essere installati con
un numero adeguato di cestini porta rifiuti e deve essere curata
costantemente la pulizia del suolo.
TIPOLOGIA B
1. Nella tipologia B rientrano le manifestazioni in cui si
effettua la preparazione o la cottura di alimenti (ad esempio,
carne alla griglia, polenta, pasta o piatti più complessi) che
richiedono il rispetto di particolari condizioni di igiene, nonché
il rispetto di adeguate temperature di conservazione.
2. Per la somministrazione temporanea di alimenti e bevande
ricadenti nella tipologia B, è richiesto il possesso dei seguenti
requisiti igienico-sanitari:
a) la zona cucina o il laboratorio di produzione possono
essere fissi o mobili, in una struttura chiusa nella parte
superiore e su almeno tre lati con la possibilità di avere
l'apertura verso la zona pranzo o somministrazione. Tale zona deve
essere dotata dei requisiti minimi di un laboratorio (rapporto
finestra/pavimento di 1/8 o, in alternativa, idoneo impianto di
ricambio d'aria che assicuri almeno metri cubi 40 a persona, una
superficie di almeno metri quadrati/operatore 2, al netto degli
impianti e delle attrezzature utilizzate) e deve avere uno spazio
sufficiente per il regolare svolgimento dei flussi operativi,
adeguato alle capacità commerciali dell'attività;
b) le bombole del gas devono essere protette dal sole, non
accessibili al pubblico e collocate lontane da fonti di calore e
comunque nel rispetto delle norme di sicurezza;
c) almeno un lavello deve avere il comando non
manuale;
d) zona somministrazione: in caso di pertinenze esterne,
queste dovranno essere tali da prevenire lo sviluppo e il deposito
di polveri; è ammesso il manto erboso;
e) zona deposito: deve essere adeguatamente protetta e
provvista di contenitori per alimenti chiusi o protetti con retine
o pellicole, posti non direttamente sul piano di calpestio;
f) le apparecchiature devono garantire il rispetto delle
temperature di trasporto e la conservazione di alimenti
deperibili;
g) i banchi di distribuzione e i tavoli di consumazione
devono essere in materiale lavabile o comunque ricoperti con
materiale lavabile;
h) deve essere garantita la presenza di almeno un
responsabile in possesso di un attestato di formazione in materia
di HACCP;
i) l'approvvigionamento idrico deve avvenire mediante acqua
potabile (allacciamento all'acquedotto pubblico o altra fonte
idrica munita di certificazione di potabilità oppure utilizzo di
acqua in bottiglia);
j) i servizi igienici possono essere fissi o mobili fino a
100 posti a sedere. In caso di capacità ricettiva superiore deve
essere previsto un servizio igienico aggiuntivo per ulteriori 100
posti o frazioni di essi. I servizi igienici devono trovare
collocazione nelle vicinanze del luogo della manifestazione, devono
essere ben segnalati da appositi cartelli, illuminati
artificialmente se la manifestazione si svolge anche in ore serali,
dotati di lavello con acqua corrente, asciugamani di tipo monouso e
distributore di sapone liquido a perdere. Per gli addetti alla
preparazione e somministrazione di alimenti e bevande, deve essere
previsto almeno un servizio igienico con comandi di erogazione
dell'acqua non azionabili manualmente;
k) lo smaltimento delle acque reflue deve avvenire in
fognatura; ove ciò non sia possibile è ammesso lo stoccaggio a
condizione che lo smaltimento finale avvenga in modo
corretto;
l) i contenitori per i rifiuti devono essere installati con
un numero adeguato di cestini porta rifiuti e deve essere curata
costantemente la pulizia del suolo.
Requisiti per le strutture mobili o temporanee (chioschi di
vendita, banchi di vendita autotrasportati).
1. Le strutture mobili o temporanee devono possedere i
seguenti requisiti:
a) la disponibilità di appropriate attrezzature per mantenere
un'adeguata igiene personale (servizio igienico, attrezzatura per
lavarsi e asciugarsi le mani e locali adibiti a
spogliatoi);
b) le superfici in contatto col cibo devono essere in buone
condizioni, facili da pulire e, se necessario, da disinfettare; ciò
richiede l'impiego di materiali lisci, lavabili, resistenti alla
corrosione e non tossici, a meno che gli operatori alimentari non
dimostrino all'autorità competente che altri materiali utilizzati
sono adatti allo scopo;
c) la predisposizione di opportune misure per la pulizia e,
se necessario, la disinfezione degli strumenti di lavoro e degli
impianti;
d) laddove le operazioni connesse al settore alimentare
prevedano il lavaggio degli alimenti, occorre provvedere affinché
esso possa essere effettuato in condizioni igieniche
adeguate;
e) la disponibilità di un'adeguata erogazione di acqua
potabile calda o fredda;
f) la disponibilità di attrezzature e impianti appropriati
per il deposito e l'eliminazione in condizioni igieniche di
sostanze pericolose o non commestibili e dei rifiuti (liquidi o
solidi);
g) la disponibilità di appropriati impianti o attrezzature
per mantenere e controllare adeguate condizioni di temperatura dei
cibi;
h) i prodotti alimentari devono essere collocati in modo da
evitare, per quanto ragionevolmente possibile, i rischi di
contaminazione.
SOMMINISTRAZIONE DI ALIMENTI E BEVANDE IN LOCALI NON APERTI
AL PUBBLICO
1. I locali per la preparazione e la somministrazione di
alimenti e bevande presso le mense aziendali, le mense degli enti
pubblici, qualora non gestite direttamente dai medesimi, le mense
gestite dai privati o dalle istituzioni scolastiche devono
possedere, oltre ai requisiti di cui all'Allegato A, quelli di
seguito elencati:
a) la cucina deve avere una superficie non inferiore a metri
quadrati 18 o correlata alla potenzialità produttiva e nello
specifico al numero di posti a sedere nella sala di
somministrazione;
b) è preferibile l'utilizzo di locali a forma squadrata,
evitando installazioni in senso longitudinale e la presenza di zone
strette o nicchie di difficile pulizia;
c) le attrezzature utilizzate per la preparazione devono
essere disposte in modo razionale e organizzate in funzione delle
fasi del processo produttivo;
d) le zone per la preparazione, il lavaggio e la cottura
devono essere distinte;
e) devono essere predisposte apposite zone o settori
adeguatamente dimensionati per la preparazione di carni, verdure,
prodotti di gastronomia, pasticceria;
f) i frigoriferi devono avere capienza proporzionata alle
dimensioni dell'attività, con separazione tra salumi e formaggi,
frutta e verdura, carni, piatti pronti, surgelati e
congelati;
g) nel caso di cucine di grandi potenzialità può essere
necessaria una cella frigorifera separata per tipologia di
prodotti;
h) l'esposizione di alimenti a libero servizio nella sala
ristorante deve avvenire in vetrine condizionate in modo da
rispettare le temperature di conservazione;
i) la superficie del locale destinata alla somministrazione
dei pasti deve essere adeguata al numero di posti a sedere; per il
calcolo dei posti il parametro di riferimento è di metri quadrati
uno per persona, tenuto conto che con metri quadrati 1,25 a persona
si ottiene l'agevole passaggio sia degli addetti sia dei
clienti.
SOMMINISTRAZIONE DI ALIMENTI E BEVANDE PRESSO IL DOMICILIO
DEL CONSUMATORE
1. La somministrazione di alimenti e bevande presso il
domicilio del consumatore o presso un locale in cui egli si trovi
per lavoro o studio o per lo svolgimento di convegni, congressi o
cerimonie, ai suoi familiari e alle persone da lui ospitate, può
avvenire se i prodotti somministrati sono stati preparati in locali
in cui sono rispettati i requisiti di cui agli allegati A e B per
la tipologia 4.
SOMMINISTRAZIONE DI ALIMENTI E BEVANDE MEDIANTE DISTRIBUTORI
AUTOMATICI
1. I distributori automatici di sostanze alimentari e bevande
devono possedere i seguenti requisiti:
a) essere di facile pulizia e disinfettabili, sia all'interno
che all'esterno, o tali da garantire l'igienicità dei prodotti
distribuiti;
b) avere le superfici destinate al contatto con le sostanze
alimentari di materiale idoneo e resistente alle ripetute
operazioni di pulizia e disinfezione;
c) avere le sorgenti interne di calore collocate in modo tale
da non influire negativamente sulla conservazione delle sostanze
alimentari e bevande;
d) avere, salvo quanto previsto da disposizioni speciali,
un'adeguata attrezzatura che garantisca la buona conservazione
delle sostanze alimentari di facile deperibilità;
e) essere collocati in maniera tale da non essere situati in
vicinanza di sorgenti di calore;
f) avere la bocca esterna di erogazione non esposta ad
insudiciamenti o altre contaminazioni;
g) ove la natura dell'alimento o della bevanda lo richieda,
devono essere previsti recipienti o portarifiuti, da tenere in
buone condizioni igieniche e svuotati o sostituiti con la
necessaria frequenza.
Président
- Il y avait une requête de pouvoir discuter
des amendements, est-ce que vous avez trouvé un accord?
La parola al Consigliere Segretario Venturella.
Venturella (Arc-VA)
- Solo per annunciare che il gruppo
"Arcobaleno" ha trovato un accordo con i relatori, i colleghi
Vicquéry e Borre, e abbiamo in pratica concordato una nuova
versione dei nostri emendamenti n. 2 e n. 3 e di quelli
corrispondenti dei relatori Borre e Vicquéry n. 2 e n. 3. La nuova
dizione in sintesi dice che in queste strutture piatti, bicchieri e
posate dovranno essere preferibilmente monouso e, in tal caso,
compostabili fino al 31 dicembre 2010; dal 1° gennaio 2011 le
stoviglie dovranno essere esclusivamente monouso e compostabili.
Abbiamo trovato l'accordo su questo, quindi stessa "ratio" per
l'emendamento n. 3.
I nostri emendamenti n. 6 e n. 7 vengono trattati insieme con
gli emendamenti dei relatori n. 4 e n. 5, per cui vi è
un'accettazione da parte dei relatori Vicquéry e Borre del
principio contenuto negli emendamenti, vengono votati insieme gli
emendamenti n. 4, n. 5, n. 6 e n. 7. Diciamo che il 90% degli
emendamenti sia l'uno sia l'altro... però manteniamo la dizione
"per tre anni"
all'articolo 4, comma 1, dopo le parole
"esercitare l'attività"
e poniamo all'attenzione del
Consiglio la votazione l'emendamento.
Presidente
- Avete ricevuto tutti i 2 nuovi emendamenti
presentati dai Consiglieri Vicquéry, Lavoyer, Comé e Venturella
che, ai sensi del comma 4 dell'articolo 66 del Regolamento interno,
sono sostitutivi degli emendamenti n. 2 e n. 3 dei Consiglieri
Vicquéry e Borre e degli emendamenti n. 2 e n. 3 del gruppo
"Arcobaleno"? Va bene.
Siamo sempre in discussione generale.
La parola al Consigliere Frassy.
Frassy (CdL)
- Penso che qualche considerazione vada
fatta su questo regolamento, sono una serie di considerazioni che
il nostro gruppo ha già sviluppato nell'ambito del dibattito
avvenuto soprattutto in V Commissione. La storia di questa proposta
di regolamento è assai complessa nel suo iter di esame. Abbiamo
iniziato ad esaminare questo regolamento prima della pausa estiva e
poi abbiamo ripreso il suo esame dopo la pausa estiva, richiedendo
ulteriori termini e tale insieme di approfondimenti non ha
sgombrato il campo dai tanti dubbi che sono emersi in sede di
approfondimento di Commissione. Devo dire che questa mia
convinzione è espressa abbastanza in chiaro anche dal collega
Vicquéry, che insieme al collega Borre è relatore di tale
provvedimento amministrativo. È significativo quanto viene scritto
all'inizio dell'ultima pagina della relazione:
"il documento è
molto articolato e puntuale (direi anche troppo!)"
e penso sia
su questo
"anche troppo!"
che vadano fatte delle
riflessioni, perché credo che nessuna persona di buon senso oggi
potrebbe contestare l'applicazione di quei requisiti
igienico-sanitari necessari all'esercizio di attività che
comportino la somministrazione di alimenti e bevande, come recita
il titolo del regolamento stesso. Il problema è di capire chi sono
i soggetti tutelati e di capire se, al di là di questo titolo
condivisibile, il regolamento consegue o meno lo scopo. Su questa
domanda abbiamo provato a darci delle risposte e le risposte che ci
siamo dati vanno in una direzione diversa rispetto a quella che
dovrebbe essere l'aspettativa del regolamento. Il regolamento è il
frutto di una disposizione legislativa regionale, come citato nel
titolo: la legge regionale n. 1/2006, che demandava la precisazione
dei criteri igienico-sanitari ad un successivo regolamento. Il
primo dato significativo è che quella legge definisce un'unica
categoria di esercenti l'attività di somministrazione alimenti e
bevande e nell'andare a normare gli aspetti igienico-sanitari
riusciamo a creare una quadruplicazione delle categorie attraverso
la definizione delle tipologie. L'articolo 2 del regolamento
individua ben 4 tipologie, di cui un'innovativa che è quella della
piccola ristorazione. Su questo aspetto dobbiamo essere chiari,
Assessore, per capire se è il consumatore finale che viene tutelato
o se invece con tale tipo di regolamento si vogliono andare a
tutelare situazioni di fatto esistenti, scivolando in quel
ragionamento di tipo lobbistico che alla fine è anche l'esatto
opposto dell'obiettivo iniziale. Il consumatore si tutela con la
concorrenza, inibire la concorrenza vuol dire penalizzare il
consumatore finale.
In Commissione noi su questo provvedimento abbiamo dato ampia
disponibilità propositiva al confronto, dobbiamo anche dire che
diversi emendamenti da noi presentati sono stati recepiti e oggi
sono nel testo d'aula, così come è stato riscritto dopo l'esame di
Commissione. Dobbiamo anche dire che l'allegato C è stato forse
quello che maggiormente è stato oggetto di emendamento e di
riflessione, perché l'allegato C come era stato licenziato nel
testo di Giunta rischiava di creare il paradosso di bloccare in
maniera drastica le tante manifestazioni, le tante sagre di paese
che caratterizzano il periodo estivo di questa Regione proprio per
la rigidità delle prescrizioni che venivano qui indicate.
Vorrei entrare nel merito di alcuni di questi passaggi e vorrei
partire dalla fine, ossia dalla norma dell'articolo 4 "Disposizioni
finali" e, quando vado alle disposizioni finali, non posso non
rimanere perplesso dal leggere che i titolari delle autorizzazioni,
perciò coloro che oggi di fatto esercitano l'attività, ma anche
coloro che subentreranno in quei locali possono continuare ad
esercitare l'attività senza obbligo di adeguamento ai requisiti
igienico-sanitari previsti dal presente regolamento. Qui allora si
pone la prima riflessione: se questo fosse effettivamente un
regolamento igienico-sanitario, lei non potrebbe dare una deroga
così ampia a quelli che oggi gestiscono la somministrazione di
alimenti e bevande, perché nell'ipotesi che il mercato si
"cristallizzi" su sé stesso questo regolamento non avrebbe
applicazione alcuna. Lo spirito della legge n. 1/2006 era quello
invece di andare effettivamente a tutelare il consumatore,
precisamente il consumatore di oggi. Qui invece non tuteliamo né il
consumatore di oggi, né il consumatore di domani, nell'ipotesi che
vi sia una "cristallizzazione" dell'attività di somministrazione di
alimenti e bevande.
La cosa che ci lascia ancora più perplessi è la tipologia degli
esercizi: abbiamo l'attività minima di manipolazione, abbiamo gli
alimenti pronti per il consumo finale, abbiamo questa novità della
piccola ristorazione. La piccola ristorazione viene regolamentata
in maniera specifica in vari punti, soprattutto nell'allegato B,
dove ci sono i requisiti specifici per ogni tipologia. Vorrei
allora capire come si può sostenere in maniera credibile, perché
poi la carta si fa scrivere, che rientrano nei requisiti
igienico-sanitari i menù. Qui siamo al paradosso che un certo menù
fatto come da regolamento ha il bollino del requisito
igienico-sanitario, se il menù è fatto in maniera diversa, così non
è; perché dico questo? Perché quando chiediamo che vi siano i punti
di lavaggio, di appoggio, le strutture, le dimensioni, le superfici
e, di conseguenza, diamo una serie di prescrizioni operative, non
ha senso che diciamo e che scriviamo e che vincoliamo questa
tipologia a predisporre al massimo 2 sughi per i primi piatti e 2
secondi con contorno, anche perché il paradosso di questa norma è:
ma come li facciamo i sughi? Perché nei sughi potremmo andare a
limitare gli ingredienti e distinguere fra il sugo semplice e il
sugo complesso, che si distingue a sua volta dal sugo elaborato,
perciò, a seconda della quantità di ingredienti che ci sono nel
sugo, siamo a norma di requisiti igienico-sanitari o meno.
Assessore, rischiamo veramente di essere all'onore delle cronache
satiriche con un regolamento del genere, che vuole spacciare per
regolamento igienico-sanitario il numero di sughi che vengono
preparati, è veramente paradossale!
Qui allora abbiamo un convincimento: che qualcuno, preoccupato
dalla concorrenza, che per noi è il sale della Comunità, è il sale
della società... si debba impedire a chi un domani avrà idee più
brillanti ed energie maggiori di entrare su un mercato dove
qualcuno oggi fa fatica a starci. Assessore, oggi viviamo in un
contesto europeo dove la liberalizzazione è il comandamento di
riferimento della pubblica amministrazione. Sono convinto che
questo regolamento impugnato dinanzi ad un qualsiasi tribunale
amministrativo sia destinato ad essere cassato; non si può andare
ad esasperare così il requisito igienico-sanitario con una deroga
poi così ampia come quella dell'articolo 4. A fronte di questo
quadro noi diciamo che qui qualcosa non quadra: sotto un titolo
condivisibile alla fine ci troviamo di fronte ad un articolato che
regola tutt'altro rispetto a quelle che erano le lecite e legittime
preoccupazioni di tutelare il consumatore finale. Questo
regolamento non tutela affatto il consumatore finale perché, oggi
come oggi, non cambia nulla. Un esempio: il decreto legislativo n.
626/1994 - norma sulla sicurezza nei luoghi di lavoro - è stato un
provvedimento che ha creato non pochi oneri e problematicità di
adeguamento alle strutture esistenti, ma in quel provvedimento che
si fondava su un principio, che era garantire il bene superiore
della sicurezza dei lavoratori, c'era una gradazione per l'entrata
a regime per le aziende che erano in esercizio. I nuovi che si
affacciavano sul mercato allora dovevano dare immediata
applicazione alle disposizioni del decreto legislativo sulla
sicurezza, coloro che già operavano sul mercato avevano alcune
attenuazioni e alcune graduazioni nel dover recepire nel tempo le
norme stesse. Questo si comprende perché c'è una "ratio", c'è un
bene superiore: la sicurezza sui luoghi del lavoro in quel caso,
l'igiene e dunque la tutela della salute del consumatore in tale
caso. Evidentemente l'obiettivo non è questo, Assessore, e quello
che a noi dispiace è che lei si sia prestato ad un'operazione
lobbistica che ha rischiato - e qui rivendichiamo il merito perché
l'azione fatta in V Commissione dal nostro gruppo è agli atti - di
aver sventato l'approvazione di un regolamento che, se passava -
come era stato scritto in Giunta soprattutto nell'allegato C - la
prossima estate, inibiva la realizzazione del 95% delle sagre di
paese, perché la riscrittura dell'allegato C è stata fatta sotto
pressione del nostro gruppo, ma non basta, perché l'oggetto di
questo regolamento è più ampio, va al di là dell'allegato C, ha un
allegato A, un allegato B e un articolato. Riteniamo che l'insieme
delle norme che sono contenute nei 6 articoli del regolamento e nei
3 allegati non siano assolutamente soddisfacenti per tutelare la
salute degli utenti e non siano utili per incentivare una sana
attività in concorrenza. In conclusione reputiamo che questo
regolamento verrà annoverato fra le produzioni normative inutili,
farraginose che non fanno altro che irrigidire e complicare quel
rapporto che ci dovrebbe essere fra categorie produttive e pubblica
amministrazione. Qualcuno dirà che tale regolamento ha avuto il
"placet" delle associazioni di categoria; su questo penso che vada
aperta una riflessione, su chi rappresentano oggi le associazioni
di categoria, su come vengono eletti gli organismi delle
associazioni di categoria, su qual è la partecipazione effettiva
degli operatori di settore nelle associazioni di categoria, perché
le associazioni di categoria avevano dato il "placet" anche
all'allegato C e quell'allegato era l'allegato che ci faceva
sospendere le sagre estive. Sono convinto che si sia creata una
situazione di "lobby" non tanto nella categoria che sta lavorando
in questo settore, ma si sia creata una situazione di "lobby" nelle
associazioni di categoria e i vertici di quelle associazioni di
categoria molte volte, quando venivano "messi alla conta" di chi
gli stava dietro, abbiamo visto le figuracce che hanno fatto. Non
voglio fare un processo indiscriminato a queste associazioni di
categoria o a questi rappresentanti, però la invito a fare
attenzione, Assessore, perché alla fine l'atto è uscito dalla
Giunta e lei ne è stato il proponente e la responsabilità
politico-amministrativa sarà di questo Consiglio, che si appresterà
a votare un regolamento che non oso definire se non come un
regolamento superfluo, che non coglie il senso del ridicolo in cui
fa precipitare l'intera Amministrazione regionale.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore alla sanità, salute e politiche sociali,
Fosson.
Fosson (UV)
- Su una cosa sono sicuramente d'accordo: è
stato un lavoro molto articolato, a più mani ed è venuto fuori un
regolamento che non è lobbistico, ma necessario. Era necessario
proprio per l'utente perché, magari sbaglieremo, magari si può
sempre migliorare, si vanno a determinare dei criteri
igienico-sanitari sicuramente utili per l'utente. Ringrazio la
Commissione che ha lavorato a lungo su questo, che ha migliorato
notevolmente il testo, in accordo con i tecnici dell'Assessorato al
turismo, con il CELVA che si è espresso in tale cammino, che era
previsto dalla legge n. 1/2006, ma che non ha solo quella
motivazione, perché non so quanti esercenti siano rappresentati
dalle loro associazioni, ma abbiamo avuto vari incontri con queste
associazioni e tutte con più rappresentanti hanno manifestato che
cosa? Perché il regolamento? Perché prima le tipologie erano 3:
bar, ristorante ed esercizio che somministrava piatti freddi,
adesso, come diceva il Consigliere Vicquéry nella sua relazione, le
esigenze del mondo moderno, di mangiare in fretta hanno fatto sì
che le tipologie fossero più di queste 3, perché un piatto caldo
veloce si può definire bar o si può definire ristorante? Ecco
perché tali 4 tipologie che possono sembrare un po' "stirate"... mi
permetto di dire i sughi, è vero, questo può essere ridicolo però 2
sughi e 2 contorni volevano solo definire tale tipologia della
piccola ristorazione, perché, se definivamo la piccola ristorazione
senza dare degli esempi che non possono che essere degli esempi
alimentari, probabilmente il caos sarebbe stato maggiore. Una
richiesta di questi esercenti era proprio quella di definire le
tipologie, perché chi ha un bar o chi fa un'insalata non può avere
dei requisiti come ha un ristorante che ha un menù con 20 piatti,
sono dei tentativi di semplificare e mettere nel concreto quello
che è ritenuto "piccola ristorazione" nei confronti della "grande
ristorazione". Ci siamo riusciti? Mi sembra di sì, anche se può
essere migliorabile. La nostra esigenza era mettere in ordine
laddove c'era un regolamento europeo che prevedeva delle
caratteristiche, o non dicevamo niente e lasciavamo tutto
"sommerso", ma allora mi si spieghi come l'utente poteva essere
garantito su 1 o 2 sughi come erano fatti e con quali criteri.
Sull'articolo 4 non mi dilungo perché è stato detto molto, ma
dell'articolo 4... permettetemi, è stato citato solo il punto n. 1
e non i punti n. 2 e 3. Il punto n. 1 dice chi ha già avuto
un'autorizzazione, quindi non siamo in Africa, ma sono degli
esercenti che hanno già avuto un'autorizzazione a svolgere
determinate funzioni con determinati requisiti. Non possiamo andare
a dire che adesso i requisiti sono diversi, per cui dovete
allargare la cucina o modificare la sala da pranzo, i bagni,
perché, se facciamo così, fra 3 anni o fra 7 anni, laddove non è
possibile allargare una cucina perché chi ha comprato un bar o un
piccolo ristorante in centro non potrà farlo neanche fra 6 anni,
causeremmo un blocco di attività. Si va poi a raccogliere le firme
per Cimberio e cose del genere, perché una stalla deve continuare
ad essere stalla, ma qui non è l'Africa, sono degli esercenti che
hanno avuto un'autorizzazione a svolgere una determinata attività
con determinati requisiti, però mi si permetta si devono leggere
anche i punti n. 2 e n. 3, altrimenti non si è corretti. Il punto
n. 2 dice che, qualora la tipologia cambi, che questo bar voglia
mettersi a fare i 2 sughi, la ristorazione piccola o grande, deve
attenersi ai requisiti; quindi, laddove si cambia di tipologia, si
rientra in tale regolamento. Così come bisogna citare il punto n. 3
dell'articolo 4, che, laddove uno cambi sede e arrivi in una sede
con possibilità diverse, deve adattarsi a questo regolamento.
Termino dicendo che si è voluto mettere ordine ad uno stato di cose
che non era corretto, perché c'era chi faceva il ristorante senza
avere i requisiti del ristorante, con grande stimolo di tutti gli
esercenti. Fossero tutti, sappiamo anche che c'è sempre, anche se
uniti, quell'uno o due che non partecipano alle decisioni del
gruppo, ma ho visto una grande rappresentatività in questi
esercenti che hanno chiesto di verificare tali tipologie e con loro
abbiamo cercato di identificare i requisiti. Direi che, pur tenendo
ad una liberalizzazione, certo la concorrenza è l'anima del
commercio, ma alla concorrenza dobbiamo mettere delle regole,
altrimenti è il furbastro che ci guadagna, che fa il ristorante
avendo denunciato un bar.
Il regolamento può essere migliorato sicuramente, per gli
emendamenti dei colleghi "Arcobaleno" ho già spiegato come il primo
emendamento non possa essere accettato, perché sono già degli
esercizi che hanno un'autorizzazione e non si può modificarla nel
tempo per una questione strutturale, tutti quelli che cambiano sede
o modificano tipologia devono attenersi a questo, quindi li
pregherei di ritirarla. Sui bagni dei disabili anch'io alla prima
lettura ho trovato tale problema; è vero che l'allegato C è stato
modificato e ringrazio tutti quelli che hanno lavorato per questo.
Sono d'accordo che i prodotti monouso nel tempo dovranno essere
eliminati, quindi è chiaro - come diceva il Consigliere Vicquéry -
che, essendo la ristorazione delle sagre in mano ad associazioni di
volontariato, dobbiamo dare una tempistica, ma dire
"preferibilmente"
non vuol dire aspettare il 2011, perché
possiamo incentivare dando dei finanziamenti o sostenendo quelle
iniziative in cui già da subito usano prodotti degradabili.
I servizi igienici con vaso alla turca sono una questione
tecnica, ma è vero... vi è scritto:
"preferibilmente"
perché
il vaso alla turca è un sistema più igienico, non è il sistema più
comodo, per cui molti preferiscono eliminare tale tipo di servizio
igienico ed usare dei bagni che sono meno igienici, ma più comodi;
dall'altra parte prevediamo dei bagni per disabili; mettere
"preferibilmente turca" vuol dire una nostra indicazione.
L'industria purtroppo si è già allineata con chi vuole un servizio
più comodo anche se meno igienico, per cui è difficile trovare
delle strutture mobili con dei vasi alla turca. Mi sembra però che
l'accoglierlo sia corretto, perché tutto quello che va verso una
maggiore igiene e una protezione dell'utente ci trova
d'accordo.
Presidente
- Passiamo all'esame dell'articolato, ricordo
al Consiglio che votiamo sul nuovo testo predisposto dalla V
Commissione.
Pongo in votazione l'articolo 1:
Consiglieri presenti: 30
Votanti e favorevoli: 27
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 2:
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'articolo 3:
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- All'articolo 4 vi è l'emendamento n. 1 del
gruppo "Arcobaleno".
La parola al Consigliere Maquignaz.
Maquignaz (UV)
- Quell'emendamento credo di averlo capito
o, meglio, mi sembra di capire che si intenda dare 3 anni ed entro
3 anni vadano adeguati anche i locali esistenti. Assolutamente è un
emendamento che è da respingere perché, se si crede di mettere in
difficoltà con questo emendamento il mondo del turismo valdostano o
i ristoranti e i bar esistenti in Valle d'Aosta, le attività che
oggi sono presenti nella Regione, forse "si è sbagliato indirizzo",
anche perché stiamo attenti a non andare a danneggiare
ulteriormente i locali che già sono in difficoltà. Colgo
l'occasione per ricordare che vi sono già delle norme sanitarie
chiare e i locali in Valle d'Aosta sono già a normativa, per cui ci
si chiede come mai si fa un discorso del genere. Attenzione si sono
ampliate alcune cose da un lato, non facciamo confusione; andare a
mettere in discussione il passato mi sembra eccessivo o, meglio, se
si vuole mettere in difficoltà da parte del gruppo "Arcobaleno" il
mondo del turismo, dell'impresa e dell'economia, i nostri
ristoranti, gli alberghi, i bar, benissimo, invito tutti a non
votare questo emendamento e a votare contro.
Presidente
- La parola alla Consigliera Squarzino
Secondina.
Squarzino (Arc-VA)
- Non intendevamo illustrare
l'emendamento, pensavamo che fosse stato abbastanza illustrato, ma
dopo l'intervento del collega Maquignaz io non accetto le sue
affermazioni, nel senso che la motivazione per la quale abbiamo
presentato l'emendamento non era per far chiudere e mettere in
difficoltà gli attuali esercizi. Il nostro emendamento nasceva da
un ragionamento molto lineare, forse stamani non sono stata chiara,
ossia o questo regolamento inserisce delle regole
igienico-sanitarie importanti e allora tutti devono adeguarsi dando
dei tempi - 3 o 5 o 10 anni -, oppure tale regolamento, visto che
le regole sanitarie sono già presenti e rispettate, è inutile:
questo è il discorso che facevo, quindi è un emendamento che indica
un ragionamento logico che manca in tale articolo 4. Il nostro
obiettivo è quello di dire, come in ogni situazione c'è una fase
transitoria, lo abbiamo visto per le stoviglie monouso... anche per
questo vediamo una fase transitoria: questo è l'obiettivo, non per
mettere in difficoltà nessuno.
Presidente
- La parola al Consigliere Frassy.
Frassy (CdL)
- Rispetto all'emendamento e rispetto alla
norma, lo avevamo detto prima: è curioso che vi sia un regolamento
igienico-sanitario, il quale dovrebbe essere nella prospettiva
dell'utente finale, del consumatore, che abbia una deroga così
ampia. È vero, Assessore, ed è vero anche il ragionamento fatto dal
collega Maquignaz che l'eccesso di normazione potrebbe avere un
effetto negativo sugli operatori, questo è il problema. Il problema
è proprio questo: è emerso in maniera chiara che tale regolamento
ha degli effetti negativi sugli operatori, ma su quali operatori?
Su quelli che oggi non sono sul mercato, su quelli che oggi hanno
una tipologia e domani vorrebbero passare a quell'altra tipologia
che, oggi come oggi, è esercitata da chi, rimanendo in questa
tipologia, non ha bisogno di adeguarsi, mentre chi volendo passare
di tipologia ha necessità di adeguarsi, allora è evidente che tale
regolamento è incongruo. L'emendamento dei colleghi del gruppo
"Arcobaleno" è "tranchant", perché comporta un adeguamento globale;
sarebbe stato utile valutare invece un adeguamento graduato nel
tempo, ma anche graduato negli elementi essenziali di tali
requisiti igienico-sanitari e questa è un'altra evidenza di come
tale regolamento, nonostante i tanti approfondimenti e le tante
modificazioni, perché qui non abbiamo fatto della filosofia in
Commissione, ma abbiamo riscritto un regolamento, non siamo
riusciti a riscriverlo nella maniera in cui andava riscritto. Siamo
ormai a fine legislatura, ma penso che questo regolamento chi sarà
in quest'aula nella prossima legislatura sarà fra le primissime
cose che si vedrà fra le mani per dovervi porre rimedio, in quanto
è un regolamento che non sta assolutamente in piedi e - mi ripeto -
che non supererà un eventuale vaglio di un giudice amministrativo.
Ci asteniamo sull'emendamento.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Pour se tenir seulement à l'amendement
qui a été illustré par la collègue Squarzino et dont elle avait
déjà parlé ce matin lorsqu'elle avait tenu son intervention quant à
ce règlement. Là il y a une question dont la logique m'échappe un
peu, parce que, d'un côté, si on ne veut pas qu'il y ait
dérogations, on ne fait pas dérogations ni pour 3, ni pour 4 années
et ni pour jamais. Les cas sont 2: un chat ou il est noir ou il est
blanc, ce n'est pas question de déroger pendant 3 ans parce qu'on
trouve qu'une dérogation plus longue est hors lieu. L'autre chose
vous l'avez dite en quelque sorte quand vous aviez dit ce matin en
paraphrasant le collègue Maquignaz:
"gli albergatori hanno già
norme precise da rispettare, allora non c'è bisogno di questa"
,
mais, si vous dites cela, vous confirmez implicitement le fait
qu'on laisse les choses comme elles sont, donc on permet que ceux
qui ont déjà cette régularité la conservent comme cela est dit dans
la réglementation. Parce que vous revenez alors à l'exemple que M.
Fosson faisait, si on parle d'une étable, alors là il y a des
procédures d'un certain genre si on parle de ces structures, on
fait quelque chose d'autre genre. Cela me semble un peu
contradictoire, c'est la raison pour laquelle je ne suis pas
d'accord sur cet amendement.
Président
- Je soumets au vote l'amendement n° 1 du
groupe "Arcobaleno", dont je donne lecture:
Emendamento
All'art. 4, comma 1, introdurre, dopo "esercitare l'attività"
l'espressione: "per tre anni".
Conseillers présents: 32
Votants: 5
Pour: 5
Abstentions: 27 (Borre, Caveri, Cesal, Charles Teresa, Comé,
Ferraris, Fey, Fosson, Frassy, Isabellon, La Torre, Lanièce,
Lattanzi, Lavoyer, Maquignaz, Marguerettaz, Pastoret, Perron,
Praduroux, Rini, Salzone, Stacchetti, Tibaldi, Vicquéry, Viérin
Adriana, Viérin Laurent, Viérin Marco)
Le Conseil n'approuve pas.
Presidente
- Pongo in votazione l'articolo 4:
Consiglieri presenti: 30
Votanti e favorevoli: 23
Astenuti: 7 (Bortot, Fontana Carmela, Frassy, Lattanzi,
Squarzino Secondina, Tibaldi, Venturella)
Il Consiglio approva.
Presidente
- Pongo in votazione l'articolo 5:
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- All'allegato A vi è l'emendamento n. 1 dei
colleghi Vicquéry e Borre, che viene mantenuto e riguarda il punto
n. 8; ne do lettura:
Emendamento
All'allegato A "requisiti igienico-sanitari comuni a tutte le
tipologie di esercizi, requisiti delle strutture, al punto 8 le
parole "di cui alla tipologia 3" sono abrogate.
Se non vi sono interventi, lo pongo in votazione:
Consiglieri presenti: 32
Votanti e favorevoli: 29
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'allegato A nel testo
emendato:
Consiglieri presenti: 32
Votanti e favorevoli: 29
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'allegato B:
Consiglieri presenti: 32
Votanti e favorevoli: 29
Astenuti: 3 (Frassy, Lattanzi, Tibaldi)
Il Consiglio approva.
Presidente
- All'Allegato C gli emendamenti n. 2 e n. 3
dei colleghi Vicquéry e Borre e gli emendamenti n. 2 e n. 3 del
gruppo "Arcobaleno" sono riformulati nei 2 nuovi emendamenti che
portano la firma dei colleghi Vicquéry, Lavoyer, Comé e
Venturella.
La parola al Consigliere Frassy.
Frassy (CdL)
- Solo per evidenziare che la riformulazione
di questi 2 emendamenti... comunque gli emendamenti già originari
mal si addicono al linguaggio legislativo regolamentare, nel senso
che il legislatore, quando si appresta a licenziare delle norme,
dovrebbe scrivere quello che pretende o vieta. Non fa parte della
tecnica legislativa scrivere dei testi "conditi" di avverbi tipo
"preferibilmente"
, perché non aggiungono nulla se non la
confusione; di conseguenza, le scelte, se sono scelte politiche,
vanno fatte e vanno fatte fino in fondo. Non ha senso alcuno che in
un regolamento si scriva:
"i piatti, i bicchieri e le posate
devono essere preferibilmente"
, perché o devono essere o non
devono essere, perché
"devono essere preferibilmente"
non
dice nulla e può ingenerare una serie di equivoci interpretativi e
sanzionatori. In tal caso, fatto salvo il primo
"preferibilmente"
, subentra
"preferibilmente
compostabili"
, perciò abbiamo il rafforzamento del concetto del
preferibilmente. Capisco che la politica è l'arte del possibile e
spesso è il terreno del compromesso, la politica, ma non le norme
che vengono licenziate per essere applicate dalle autorità preposte
a garantire il rispetto delle norme e capite dai cittadini, che le
devono rispettare. Tale modo di legiferare non fa onore a questo
Consiglio regionale e lo dico in relazione ad una serie di attività
meritorie che la I Commissione e nella scorsa legislatura e ancora
in questa ha fatto in materia di tecnica legislativa; questo tipo
di legiferare va esattamente nel segno opposto.
Presidente
- La parola al Consigliere Vicquéry.
Vicquéry (UV)
- Solo per ribattere al collega Frassy e
riferire che il testo è stato visto dall'Ufficio legislativo, ma,
al di là di questo, forse avremmo potuto usare un altro inciso,
anziché
"preferibilmente"
, ma l'inciso classico che usa
tutta la legislazione italiana, ossia
"di norma"
; è piena
purtroppo la legislazione italiana dei
"di norma"
. È
comunque un elemento tecnico che nulla ha a che vedere con il
costrutto dell'emendamento, che vuole dare un'indicazione di tipo
culturale che sicuramente ci fa onore, perché dà la possibilità a
coloro che organizzano queste manifestazioni di adeguarsi poco a
poco a tali indicazioni, insieme ad una campagna informativa per
poter far passare il messaggio diminuire la quantità di rifiuti in
Valle d'Aosta. Il secondo inciso non usa più il
"preferibilmente"
, ma dice che
"tali stoviglie dovranno
essere esclusivamente monouso e compostabili"
... un avverbio
forte:
"esclusivamente"
...
(interruzione del Consigliere Frassy, fuori
microfono)
... forse non ha l'emendamento nuovo, firmato a 4 mani, il nuovo
emendamento ha un secondo capoverso:
"dal 1° gennaio 2011 tali
stoviglie dovranno essere esclusivamente monouso e
compostabili"
.
Presidente
- Do lettura, per il verbale, dell'emendamento
n. 2 presentato originariamente dai Consiglieri Vicquéry e Borre,
il cui testo recitava:
Emendamento
All'allegato C "somministrazione temporanea delle bevande su
area pubblica" - tipologia A - dopo il punto e) si aggiunge il
punto e) bis: "i piatti, i bicchieri, le posate devono essere
preferibilmente monouso e compostabili".
Presidente
- Prima di porre in votazione il nuovo
emendamento n. 2 riformulato dai Consiglieri Vicquéry, Lavoyer,
Comé e Venturella, do rispettivamente lettura dei 2 emendamenti che
lo stesso va a sostituire, ossia la seconda versione
dell'emendamento n. 2 dei Consiglieri Vicquéry e Borre e
l'emendamento n. 2 del gruppo "Arcobaleno":
Emendamento
All'allegato C "somministrazione temporanea delle bevande su
area pubblica" - tipologia A - dopo il punto e) si aggiunge il
punto e) bis: "i piatti, i bicchieri, le posate devono essere
preferibilmente monouso e, in tal caso, preferibilmente
compostabili;".
Emendamento
All'Allegato C, tipologia A, al punto 2, inserire lettera e
bis):
"e bis) i piatti, bicchieri, posate monouso, là dove usati,
devono essere compostabili;".
Pongo pertanto in votazione il nuovo emendamento n. 2
riformulato dai Consiglieri Vicquéry, Lavoyer, Comé e Venturella,
che recita:
Emendamento
All'allegato C "somministrazione temporanea delle bevande su
area pubblica" - tipologia A - dopo il punto e) si aggiunge il
punto e) bis: "i piatti, i bicchieri e le posate devono essere
preferibilmente monouso e, in tal caso, preferibilmente
compostabili. Dal primo gennaio 2011 tali stoviglie dovranno essere
esclusivamente monouso e compostabili;".
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- Do lettura dell'emendamento n. 4 del gruppo
"Arcobaleno":
Emendamento
All'Allegato C, Tipologia A, lettera h), aggiungere dopo la
prima frase l'espressione: "Sono da preferirsi quelli con vaso alla
turca".
Lo pongo in votazione:
Consiglieri presenti: 31
Votanti e favorevoli: 27
Astenuti: 4 (Charles Teresa, Frassy, Lattanzi, Tibaldi)
Il Consiglio approva.
Presidente
- Il testo dell'emendamento n. 4 dei colleghi
Vicquéry e Borre corrisponde a quello dell'emendamento n. 5 del
gruppo "Arcobaleno"; ne do rispettivamente lettura:
Emendamento
All'allegato C tipologia A alla fine del punto h) aggiungere
le seguenti parole: "deve essere previsto almeno un servizio
igienico per i diversamente abili;".
Emendamento
All'Allegato C, Tipologia A, al punto 2, aggiungere alla fine
della lettera h) il seguente testo: "Va previsto almeno un servizio
igienico per i diversamente abili;".
Pongo in discussione e votazione congiunta gli emendamenti
sopracitati, riferendomi, per cronologia di presentazione, a quello
dei colleghi Vicquéry e Borre:
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- Do lettura, per il verbale, dell'emendamento
n. 3 presentato originariamente dai Consiglieri Vicquéry e Borre,
il cui testo recitava:
Emendamento
All'allegato C "somministrazione temporanea delle bevande su
area pubblica" - tipologia B, al punto g) si aggiunge il punto g)
bis: "i piatti, i bicchieri, le posate devono essere
preferibilmente monouso e compostabili;".
Presidente
- Discutiamo adesso del nuovo emendamento n. 3
riformulato dai colleghi Vicquéry, Lavoyer, Comé e Venturella; do
rispettivamente lettura dei 2 emendamenti che lo stesso va a
sostituire, ossia la seconda versione dell'emendamento n. 3 dei
Consiglieri Vicquéry e Borre e l'emendamento n. 3 del gruppo
"Arcobaleno":
Emendamento
All'allegato C "somministrazione temporanea delle bevande su
area pubblica" - tipologia B, al punto g) si aggiunge il punto g)
bis: "i piatti, i bicchieri, le posate devono essere
preferibilmente monouso e, in tal caso, preferibilmente
compostabili;".
Emendamento
All'Allegato C, Tipologia B, al punto 2, inserire lettera g
bis):
"g bis) i piatti, bicchieri, posate monouso, là dove usati,
devono essere compostabili;".
Pongo pertanto in votazione il nuovo emendamento n. 3
riformulato dai Consiglieri Vicquéry, Lavoyer, Comé e Venturella,
che recita:
Emendamento
All'allegato C "somministrazione temporanea delle bevande su
area pubblica" - tipologia B, al punto g) si aggiunge il punto g)
bis: "i piatti, i bicchieri e le posate devono essere
preferibilmente monouso e, in tal caso, preferibilmente
compostabili. Dal primo gennaio 2011 tali stoviglie dovranno essere
esclusivamente monouso e compostabili;".
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- L'emendamento n. 6 del gruppo "Arcobaleno"
recita:
Emendamento
All'Allegato C, Tipologia B, lettera j), aggiungere dopo la
prima frase l'espressione: "Sono da preferirsi quelli alla
turca".
(interruzione della Consigliera Squarzino Secondina, fuori
microfono)
Presidente
- Diamo come correzione formale da parte della
Presidenza l'aggiunta delle parole
"con vaso"
prima della
dizione
"alla turca"
; pongo in votazione l'emendamento n. 6
con la correzione formale apportata dalla Presidenza:
Emendamento
All'Allegato C, Tipologia B, lettera j), aggiungere dopo la
prima frase l'espressione: "Sono da preferire quelli con vaso alla
turca".
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- Il testo dell'emendamento n. 5 dei colleghi
Vicquéry e Borre corrisponde a quello dell'emendamento n. 7 del
gruppo "Arcobaleno"; ne do rispettivamente lettura:
Emendamento
All'allegato C tipologia B alla fine del punto j) aggiungere
le seguenti parole: "deve essere previsto almeno un servizio
igienico per i diversamente abili;".
Emendamento
All'Allegato C, Tipologia B, al punto 2, aggiungere alla fine
della lettera j) il seguente testo: "Va previsto almeno un servizio
igienico per i diversamente abili;".
Pongo in votazione congiunta gli emendamenti sopracitati:
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'allegato C nel testo
emendato:
Consiglieri presenti: 31
Votanti e favorevoli: 28
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione la proposta di
regolamento nel suo complesso:
Consiglieri presenti: 30
Votanti e favorevoli: 27
Astenuti: 3 (Frassy, Lattanzi, Tibaldi)
Il Consiglio approva.
