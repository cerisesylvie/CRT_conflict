Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 1815 del 24 febbraio 2016 - Resoconto
OGGETTO N. 1815/XIV - Interrogazione: "Situazione delle
pratiche inerenti il settore agricolo riguardanti la cosiddetta
operazione bonifica".
Follien (Presidente) -
Punto 20 dell'ordine del giorno.
Per la risposta, la parola all'Assessore Testolin.
Testolin (UV) -
Grazie Presidente.
In riferimento al primo quesito dell'interrogazione, vale a
dire: "a che punto sono le pratiche che hanno interessato circa 250
agricoltori valdostani riguardanti la cosiddetta operazione
bonifica", ricordiamo che l'autorità di gestione del programma di
sviluppo rurale in data 31 dicembre 2015 ha presentato alla
Commissione europea l'attivazione della procedura di interruzione
del disimpegno automatico per le domande in sospeso a causa di
procedimenti giudiziari o ricorsi amministrativi tra beneficiari e
organismo pagatore. Si evidenzia come per le misure e superfici
siano sospesi attualmente i seguenti pagamenti relativi a 96
aziende per 212 domande, il cui controllo è in capo ad AGEA per un
importo complessivo di 705 mila euro, e di 38 aziende per 120
domande, il cui controllo è in capo alla Guardia di Finanza per
complessivi 529 mila euro. Per queste ultime, le risultanze delle
indagini sono state tutte trasmesse dal Comando locale della
Guardia di Finanza ad AGEA, ed in particolare all'Ufficio
contenzioso comunitario, struttura preposta alla valutazione e
all'istruttoria delle varie posizioni; parimenti anche per quanto
riguarda le 96 situazioni, i cui i controlli sono invece di
pertinenza di AGEA, si è ancora in attesa dell'esito da parte
dell'ufficio preposto. In merito alle domande presentate a valere
su misure strutturali, la situazione attuale presenta 11 domande di
pagamento sospeso per un importo di circa 184 mila euro.
In riferimento al secondo punto: "se si è a conoscenza di quando
queste pratiche verranno indicativamente liquidate", si segnala
come al momento AGEA non abbia indicato tempi certi per i pagamenti
delle domande sospese, in seguito all'operazione bonifica, come da
lei stessa ammesso in un incontro tenutosi a Roma il 26 gennaio
scorso alla presenza delle autorità di gestione delle Regioni
italiane aventi organismo pagatore AGEA. Nello stesso incontro AGEA
ha altresì evidenziato accanto agli attesi esiti di competenza
dell'Ufficio contenzioso comunitario, alcune discrepanze
interpretative tra l'agenzia stessa e la Commissione europea a
proposito della norma contenuta nell'articolo 38 in merito alla
programmazione, alla quale devono fare capo le quote di
finanziamento da utilizzare per il pagamento delle pratiche
sospese.
In merito all'ultimo punto: "se si conosce la data indicativa
per la liquidazione degli anticipi del nuovo PSR", segnaliamo che i
pagamenti del nuovo PSR per la campagna 2015 saranno oggetto di
liquidazione direttamente a saldo, indicativamente a partire dalla
tarda primavera. Per tale scadenza dovrà essere disposta da parte
di AGEA l'istruttoria delle domande e la loro autorizzazione al
pagamento, fatti salvi in tempi congrui la realizzazione e il
rilascio delle funzionalità d'istruttoria delle varie misure da
parte di AGEA.
A completamento delle risposte puntuali, volevo solo
sottolineare ai colleghi che, con nota dell'11 febbraio scorso e
con una successiva nota di lunedì, si è sollecitato nuovamente un
incontro con i vertici di AGEA in merito a questa e ad altre
casistiche che sono ancora fonte di forte incertezza riguardo alle
informazioni che ci vengono prodotte. Si è quindi chiesto un
incontro in alternativa per una risposta puntuale ai nostri
quesiti.
Presidente
-
Per la replica, la parola al
Consigliere Nogara.
Nogara (UVP) -
Merci Monsieur le Président.
Assessore, noi le abbiamo fatto queste semplici domande anche
per dimostrare l'inefficienza di AREA. Noi in questi anni non
abbiamo fatto altro che chiedere tutti assieme di cercare di
riorganizzare e che AREA servisse da punto di riferimento per gli
agricoltori. Lei un mese e mezzo fa o due mesi fa ci ha detto che
AREA stava mandando le lettere a tutti gli agricoltori per spiegare
la situazione della loro azienda - sì, l'ha detto qui, in aula, non
me lo sono inventato! - e di aziende agricole valdostane che
abbiano ricevuto la situazione della loro azienda nessuno ne sa
niente. Ormai abbiamo perso un po' tutte le speranze perché ci sia
una buona organizzazione di AREA. Abbiamo provato anche con la
commissione consiliare, dovevamo riunirci per parlare di AREA e non
si riesce a riunirsi.
Ci troviamo in situazioni...nel 2013 io ho fatto la prima
interpellanza o una delle prime interpellanze sugli anticipi che
AREA aveva fatto agli agricoltori per diversi motivi perché AGEA
non pagava, e siamo ancora qui con queste lettere! Gli allevatori
continuano a portarmi delle lettere come questa dove si dice che
noi ti abbiamo dato un tot di soldi ma devi restituirceli entro la
tale data, perché altrimenti non so cosa ti succede, e alla fine
c'è scritto: "Si invita la signoria vostra, qualora gli importi
erogati da parte di AGEA non fossero stati versati per disguidi
imputabili alla medesima, a rivolgersi presso questi uffici per
informare della problematica". Non sono neanche in grado di avere
dei tabulati. Io penso che se si chiede ad AGEA chi è stato pagato
e AREA a chi ha pagato si capisce come sono le cose. Poi come si fa
a essere ancora qua, adesso, con questi soldi? Io avevo proprio
fatto un'interpellanza dove dicevo che è giusto che queste persone
debbano restituire i soldi, ci mancherebbe altro, ma non è giusto
se queste persone non li hanno ricevuti da AGEA. Siamo ancora qua
con queste letterine che vengono mandate. All'inizio c'è stata
un'organizzazione per sapere come bisognava tutelarsi, ma si sa
come ci si può tutelare? Queste sono tutte mancanze che, secondo
me, ci sono.
La situazione dell'azienda. Il 4 febbraio abbiamo chiesto, ho
chiesto verbalmente di nuovo al Presidente di commissione di farci
praticamente delle proiezioni sulle aziende che non hanno cambiato
alcun tipo di organizzazione, com'erano nel vecchio PSR e come sono
nel nuovo PSR, e ci ha risposto che tutte ci sarebbero state entro
due giorni. Gliel'abbiamo chiesto il 4 febbraio. Questo sarà un
discorso che faremo poi più avanti, quando discuteremo del nuovo
PSR, però è per dire: ma è possibile che non ci si riesce ad
organizzare? Io so che adesso - lo sappiamo tutti e lo sapete anche
voi - gli agricoltori sono tutti in grande difficoltà, perché è da
una vita che non prendono più una lira di contributi da AGEA da
nessuna parte, e continuano ad andare da AREA a chiedere notizie su
questi soldi che dovevano prendere. Non è più facile scrivere per
ogni azienda la situazione dell'azienda e mandagliela via PEC o con
una lettera per chi non ha il computer e, per quelli che non hanno
l'indirizzo email, mandarla ai sindacati, ai CAF? Sono queste le
cose che bisogna fare, ma ne parliamo da tre anni! Siamo venuti in
quest'aula, ci siamo trovati con tutti i CAA e quant'altro, non si
riesce a fare niente. Io non so più neanche che cosa dire...se vi
va bene così, va bene! No, va male, però io non so più come
dirvelo! Non è che io qua voglio fare il paladino degli agricoltori
perché ho interessi che la gente mi dica quanto sono bravo, ma ci
rendiamo conto che qui stanno chiudendo le aziende? Stanno
veramente chiudendo! Anche solo un aiuto morale, organizzativo,
burocratico, una cosa del genere. No, tutti devono andare avanti e
indietro da casa, fare la fila per chiedere la propria situazione,
cosa deve fare, cosa non deve fare, questa è la situazione
reale!
Assessore, lei può dirmi quello che vuole, che stanno facendo,
che stanno scrivendo, che si è scritto ad AGEA e ci troviamo con,
ma quando siamo stati all'incontro di AGEA - e c'era anche lei - è
stato imbarazzante, perché praticamente AGEA ha detto che quasi non
conosceva i presenti. Se si fosse un po' più interessati per le
problematiche che abbiamo, forse un giorno, fra non so quanti anni,
forse si riuscirà a risolvere qualcosa. Grazie.
