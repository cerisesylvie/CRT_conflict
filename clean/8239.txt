Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2720 del 18 marzo 1987 - Resoconto
OGGETTO N. 2720/VIII - FUNZIONALITÀ DEI SERVIZI DELLA
MEDICINA LEGALE PUBBLICA E VERIFICHE SULLA REGOLARITÀ DELLE
CONVENZIONI CON ISTITUTI PRIVATI. - Reiezione di mozione.
PRESIDENTE
: Do lettura della mozione presentata dai
Consiglieri Mafrica, Millet e Bajocco:
MOZIONE
RIBADITO che il graduale ma progressivo trasferimento,
attraverso convenzioni, di attività dalla medicina pubblica a
quella privata rappresenta, oltre che un preoccupante segnale di
sconfitta del servizio sanitario regionale, anche un cedimento a
pure logiche di profitto, tipiche delle cliniche private, le quali
sono in grado di intervenire immediatamente, non in virtù della
qualità e dell'efficienza del servizio, bensì grazie ad una
selezione operata attraverso l'entità delle spese addebitate
all'utente;
CONSTATATO che, ad otto mesi dall'indizione del concorso per la
copertura del posto di Primario presso l'Unità Operativa di
Traumatologia ed Ortopedia dell'Ospedale di Aosta, il concorso
stesso non risulta ancora espletato, con gravi effetti sulla
funzionalità del servizio, costretto a certificare la propria
insufficienza attraverso le autorizzazioni concesse ai pazienti per
interventi da effettuarsi presso le cliniche private San Michele di
Albenga, Cellini, Fornaca e Pinna Pintor di Torino;
VERIFICATO che la deliberazione n. 130/87 del Comitato di
gestione dell'USL, resa esecutiva per decorrenza di termini, si
presenta come incoerente rispetto a precedenti decisioni prese
dallo stesso organo in merito ad identici tipi di intervento (si
confrontino i costi onnicomprensivi per l'artoprotesi del ginocchio
definiti dalla deliberazione sopracitata con quelli stipulati con
la clinica San Michele nella deliberazione 1478/86);
RILEVATO sempre in merito alla deliberazione n. 130/87 del
Comitato di gestione dell'USL, che appare poco credibile la
coincidenza di due cliniche che formulino le stesse offerte segrete
in busta chiusa per ben dieci tipi di intervento su dodici;
OSSERVATO altresì che il consistente abbattimento dei costi,
operato nella stessa gara da parte della clinica Pinna Pintor,
rispetto a quelli praticati in regime transitorio dalla stessa
struttura, fa sorgere pesanti dubbi o sulla congruità delle offerte
per la gara o sulle fatturazioni precedenti;
AL FINE di evitare che strutture costituite a scopo di lucro
possano approfittare indecorosamente delle difficoltà del servizio
sanitario regionale;
IL CONSIGLIO REGIONALE DELLA VALLE D'AOSTA
DELIBERA
1)
di impegnare la Giunta regionale a dare sollecita
conclusione alle procedure concorsuali relative al posto di
Primario presso l'Università Operativa di Traumatologia ed
Ortopedia;
2)
di affidare alla Commissione consiliare per la
Sicurezza Sociale il compito di effettuare una indagine conoscitiva
sulla regolarità delle procedure eseguite dagli organi dell'USL
nella stipula di convenzioni con cliniche private;
3)
di dare mandato alla Giunta regionale affinchè la
stessa sospenda ogni ulteriore liquidazione di spesa derivante da
convenzioni con le cliniche San Michele, Cellini, Fornaca e Pinna
Pintor per interventi chirurgici di ortopedia, in attesa della
conclusione dell'indagine conoscitiva di cui sopra.
PRESIDENTE:
Ha chiesto di illustrare la mozione il
Consigliere Mafrica, ne ha facoltà.
MAFRICA - (P.C.I.):
Con questa mozione poniamo un
problema su cui il Consiglio ha già discusso e che a nostro
giudizio va finalmente affrontato in modo risolutivo. Voglio
ricordare di cosa si parla.
Da otto mesi è stato bandito il concorso per la copertura del
posto di primario presso l'Unità Operativa di Traumatologia e
Ortopedia dell'Ospedale di Aosta, ma non ci risulta finora che il
concorso sia stato espletato. Per una serie di interventi
attraverso delibere del Comitato di gestione, dopo una delibera di
indirizzo della Giunta regionale, si è proceduto a stipulare alcune
convenzioni o ad avviare le procedure per la stipula di altre, per
interventi che riguardavano soprattutto protesi dell'anca e del
ginocchio. Dopo un esame del modo con cui si sono svolte le cose,
abbiamo potuto verificare che si è prima stipulata una convenzione
con una clinica S. Michele di Albenga; si è nel frattempo proceduto
a consentire interventi con impegnative di carattere provvisorio
presso un'altra clinica che si chiama Pinna Pintor; si è
successivamente proceduto ad una sorta di gara di appalto perchè
determinati interventi potessero essere eseguiti presso cliniche
private.
Ribadiamo questa posizione politica: siamo perchè, per quanto è
possibile ed usufruendo di tutti gli strumenti necessari, sia
garantito ai cittadini della Valle d'Aosta la possibilità di
utilizzare l'Unità Operativa dell'Ospedale di Aosta e che quindi si
proceda sollecitamente alla copertura del posto di primario, si
facciano tutti i corsi di formazione, si diano tutte le
attrezzature necessarie, si metta il reparto nelle condizioni di
svolgere un ruolo cui nessuno possa fare delle critiche.
Rispetto alle cliniche private la nostra osservazione è che i
costi richiesti ai cittadini sono molto difficili da valutare; è
emerso che i costi che la Regione pagava nel periodo transitorio
(in attesa cioè della conclusione della gara di appalto) erano
superiori a quelli venuti poi fuori dalla gara di appalto. Senza
adesso stare a citare tutte le cifre, che sono comunque
disponibili, tuttavia nella gara di appalto a cui hanno partecipato
tre cliniche, su dodici tipi di intervento due cliniche hanno
presentato in busta segreta gli stessi prezzi per dieci interventi;
una terza clinica ha fatto per gli stessi interventi costi
abbattuti di circa il 30% rispetto a quelli che lei stessa
praticava in regime transitorio alla Regione. L'unica clinica con
cui si è stipulata il 27 ottobre la convenzione praticava prezzi
superiori a quelli venuti fuori dalla gara di appalto. Per questi
motivi ci pare che la situazione sia molto confusa e
irregolare.
Con la mozione chiediamo, prima di tutto che la Giunta adotti
tutti i provvedimenti per dotare il reparto delle attrezzature e
delle capacità professionali necessarie, in secondo luogo che,
rispetto ad interventi delicati come questi, non si prosegua per la
strada che si è seguita finora. È una strada molto confusa, che
porta addirittura a dubbi sulla regolarità delle procedure.
È invece opportuno procedere come in altri campi, dove è la
Regione che stabilisce e valuta l'idoneità dei prezzi per
determinati interventi. Siamo perchè questi interventi siano
ridotti al più presto ad un numero molto limitato, perchè tutto si
deve poter fare in Valle d'Aosta, e fin quando non si raggiunga
questa situazione, non si proceda in modo così disordinato da far
sorgere dubbi in chi verifica queste deliberazioni.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Su questo argomento avevo
presentato una interrogazione con risposta scritta e devo
riconoscere che risposta scritta è quasi allucinante.
Questa situazione lascia dubbi e perplessità: c'è una
irregolarità vistosa che preoccupa qualsiasi Amministratore in
questo Consiglio.
Nel luglio 1986 la Giunta regionale delibera di incaricare l'USL
di indire una gara di appalto per fare una convenzione con alcune
cliniche private e nel frattempo propone all'USL di fare delle
convenzioni; in attesa di procedere alla gara di appalto sono stati
ugualmente dirottati ammalati nei mesi da luglio a settembre alla
clinica Pinna Pintor.
Al momento dell'indizione alla gara di appalto, nel gennaio
1987, all'apertura delle buste si scoprono delle stranezze che il
Consigliere Mafrica ha elencato. Addirittura nel verbale relativo
alla gara di appalto si legge che "nonostante che alcune cliniche
abbiano fatto gli stessi prezzi, lasciamo ai ricoverati la scelta
della clinica". Allora, o la gara di appalto era fatta in termini
concreti per cui di doveva aggiudicare alla migliore offerta,
oppure è stata concordata una via di mezzo, per cui ci sono delle
irregolarità anche nel verbale stilato dalla Commissione preposta
all'apertura delle buste. Addirittura l'USL, accortasi del
macroscopico errore, ritira la delibera, quindi annulla la gara di
appalto. Non so gli ammalati dove saranno costretti a farsi
ricoverare adesso; ci troviamo quindi in una situazione caotica
enorme.
La mozione presentata dal Partito Comunista credo vada in questo
senso, di incaricare una Commissione consiliare di condurre una
indagine su questa vicenda che ha lasciato perplessi e su cui ci
sono state prese di posizione anche da parte di personale addetto
ai lavori. Mi auguro che l'Assessore, la Giunta regionale voglia
prendere in considerazione questa mozione, votarla, ed affidare ad
una Commissione il compito di chiarire questa situazione che
presenta delle irregolarità.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Rispondo innanzitutto sul problema del
concorso per il posto di Primario dell'Unità Operativa di
Traumatologia e Ortopedia. In data 5 giugno 1986 è stato bandito il
concorso, in data 21 agosto 1986 è stato chiesto al Ministero di
designare il proprio rappresentante e a tutt'oggi non abbiamo
ricevuto risposta.
Nel frattempo è stata fatta la deliberazione in cui sono stati
ammessi tredici candidati e il concorso verrà espletato appena ci
sarà la nomina da parte del Ministero del suo rappresentante
(perchè per i concorsi per il posto di Primario ci vuole il
rappresentante del Ministero, e naturalmente abbiamo già
sollecitato in tal senso), e non appena saremo riusciti a mettere
d'accordo tutti i Commissari di questo concorso.
Vorrei rispondere ad alcune affermazioni fatte sulla mozione o
in articoli apparsi sull'organo del Partito Comunista "Le Travail",
anche se non ripetute dal Consigliere Mafrica nel suo
intervento.
Ci tengo a precisare che non c'è stata alcuna riduzione nè di
posti letto, nè di attività all'interno dell'Unità Operativa di
Traumatologia, in quanto è da più di tre anni che l'Unità Operativa
di Ortopedia e Traumatologia ha a disposizione circa 44-45 posti
letto. Infatti in questi anni si è ristrutturato o messo a punto le
diverse corsie che a turno sono state sistemate, pertanto finora
non si sono ridotti i posti letto. Si è solo detto che fintanto che
non ci sarà l'ampliamento dell'ospedale, non c'è possibilità per
l'Unità Operativa di avere altri posti letto.
In secondo luogo, non c'è stata alcuna riduzione di attività
chirurgica da parte dell'Unità Operativa, perchè già da anni certi
interventi non si facevano. Negli ultimi 6-7 anni infatti le
protesi di anca eseguite sono solo tre, di protesi al ginocchio non
se ne fanno da circa dieci anni, e tutto quanto era ortopedia
veniva già dirottato alle strutture pubbliche, quando si trovava
posto, oppure si dava l'autorizzazione per l'indiretta, ricoverando
in cliniche private e avendo poi il rimborso. Pertanto nessuna
riduzione: si è solo arrivati a regolarizzare quella che era una
situazione che si stava protraendo allo interno di questa Unità
Operativa.
Perchè abbiamo sentito la necessità di fare delle convenzioni?
Innanzitutto c'erano delle richieste da parte dei cittadini per
interventi di Ortopedia da fare dove si poteva: nel pubblico a
Torino ci vogliono circa due anni prima di essere ammessi, in
Liguria circa 14-15 mesi, in Francia li prendevano in numero
limitato e c'erano anche poche richieste. Chi aveva la possibilità,
sceglieva di andare in indiretta, cioè avendo il rimborso completo
sulla operazione, escluso il rimborso dell'IVA, e fino al massimo
dell'80% delle spese di degenza. Pertanto ogni cittadino che fosse
andato in indiretta, doveva, oltre ad anticipare 10-12 o anche 15
milioni, vedersi rimborsata una quota inferiore da parte
dell'USL.
Il fatto che ci dà ragione è che, se nel 1985 e all'inizio del
1986 le operazioni fatte in indiretta erano circa 35 all'anno, dal
momento della stipula di convenzioni la richiesta è stata di circa
60 interventi, questo perchè c'era gente che non aveva la
possibilità di anticipare questi soldi o di pagare di tasca propria
la somma richiesta.
Nel mese di luglio la Giunta regionale ha fatto una delibera
dando l'indirizzo all'USL di stipulare delle convenzioni;
evidentemente già a quel momento avevamo detto all'USL che le
convenzioni avremmo dovuto vederle insieme - o almeno le cliniche
con cui convenzionarsi - e soprattutto di prendere in
considerazione quelle cliniche con cui c'erano stati maggiori
rapporti di indiretta. Queste cliniche erano due: la Pinna Pintor e
la S. Michele di Albenga. Pertanto verso la fine dell'estate il
Presidente dell'USL e il sottoscritto hanno preso formali contatti
con i responsabili di queste due cliniche private, chiedendo di
farci delle proposte che tenessero anche conto di una eventuale
stipula di convenzione e che pertanto non era una indiretta, in
quanto il pagamento sarebbe avvenuto tramite USL o da parte della
Regione.
Le due cliniche private ci hanno fatto pervenire delle offerte
(e ci sono le lettere, Consigliere Baldassarre) in cui c'era già
una riduzione di circa un milione rispetto alle precedenti tariffe.
A questo punto, l'USL ha iniziato la trattativa per fare le
convenzioni: con la S. Michele che aveva presentato dei costi
comprensivi di tutta l'operazione, è stato possibile farla
immediatamente; invece la Pinna Pintor aveva fatto una proposta
lasciando fuori le trasfusioni di sangue che devono essere pagate a
parte, oppure altri interventi che si fossero resi necessari sul
momento. A quel punto l'USL ha detto che la convenzione andava
fatta completa, perchè non succedesse poi che ogni operazione
venisse maggiorata rispetto a quanto previsto dalla stipula della
convenzione. Pertanto ecco i due momenti diversi fra stipula di una
bozza di convenzione con la S. Michele e la bozza di convenzione
con la Pinna Pintor.
A questo momento si scatenava una "bagarre" e venivano
continuamente all'USL delle offerte da parte di cliniche private.
Le offerte fatte da altre cliniche erano senz'altro, da un punto di
vista economico, vantaggiose, ma non avevamo nessuna garanzia a
quel momento sul tipo di operazione che avrebbero fatto. L'USL ha
creduto a quel momento di privilegiare il discorso del risparmio
economico, anzichè quello della garanzia del servizio dato al
cittadino, e ha fatto una licitazione privata fra quelle case di
cura che avevano espresso interesse a partecipare. L'unica clinica
che non è stata invitata è stata la S. Michele di Albenga, la quale
aveva già dichiarato che non avrebbe potuto fare, se invitata,
alcun ribasso ulteriore sui costi. Tant'è vero che si era deciso
che al momento dell'apertura delle buste, se ci fossero stati dei
costi inferiori, la clinica S. Michele, non avendo partecipato alla
licitazione, non avrebbe avuto la possibilità di fare
convenzioni.
All'apertura delle buste inviate dalle cliniche, e dopo una
piccola analisi e dopo aver riscontrato che alcune cliniche avevano
offerto una gran parte di prezzi uguali ad altre, abbiamo capito
che c'erano delle cliniche che avevano concordato i prezzi fra di
loro e che altre cliniche che prima ci avevano informato che non
potevano fare prezzi inferiori, all'ultimo momento li avevano
ridotti. Il che ci ha fatto dubitare che il risparmio poteva solo
venire sul tipo di intervento, oppure sul materiale impiegato.
Tutti sanno che ci sono protesi che vanno da 6-700 mila lire fino
ad alcuni milioni, e una operazione fatta da un primario ha dei
costi molto superiori a quelli che può praticare un aiuto.
Abbiamo fatto una seconda deliberazione dicendo all'USL di
sospendere immediatamente il tutto, e cioè (cito) "delibera di
integrare la propria deliberazione 5239 del 18 luglio 1986 con il
seguente ulteriore punto: di incaricare l'USL in accordo con
l'Assessorato alla Sanità ed Assistenza Sociale di ricercare la
possibilità di intese con case di cura private, operanti nel
settore della Ortopedia e Traumatologia, dirette a determinare
attraverso la definizione della qualità delle prestazioni e la
congruità dei costi il massimo beneficio delle prestazioni e la
congruità dei costi".
Il che vuol dire che ora si dà l'incarico ad un tecnico perchè
ci possa fare un elenco delle protesi che diano sufficienti
garanzie, che ci faccia una analisi dei costi delle diverse
operazioni, in modo da essere noi in grado di poter trattare con le
case di cura.
Posso dire che sarà difficile, dai costi che potremo appurare,
trovare una soluzione immediata, ma ritengo che sia il modo (e qui
lo ammetto, troppo tardi) per poter dire alle cliniche private che
vogliono convenzionarsi con noi quali sono le nostre condizioni,
qual'è il materiale da adoperare, quali sono le persone che devono
fare le operazioni.
Per quanto riguarda il fatto di non premiare il privato bensì il
pubblico, credo possiamo dire che fino a quando e dove è stato
possibile, questo è sempre stato fatto; evidentemente anche con i
responsabili dell'Unità Operativa di Ortopedia e Traumatologia è
già stato discusso un programma di massima di come dovrà a nostro
avviso essere sviluppato questa unità operativa.
Innanzitutto i posti letto, al momento dell'ampliamento
dell'ospedale saranno di circa 75-80; si va a rivedere nel nuovo
piano l'organico, vedendo in tutti i casi la possibilità di abolire
l'Ortopedia d'urgenza, unificando in una sola unità operativa,
facendo le guardie divisionali.
Per coloro che già attualmente fanno parte dell'Unità Operativa
di Ortopedia e Traumatologia, ci dovranno essere dei programmi di
aggiornamento specifici; per fare questo abbiamo già contattato
delle cliniche private o dei primari di ospedali, i quali sono
disponibili sia a prendere nella loro équipe per periodi più o meno
lunghi del personale del nostro ospedale, che abbia quindi la
possibilità di imparare nuove e migliori tecniche nel settore
dell'Ortopedia, sia, qualora ci fosse la necessità, a venire loro
stessi ad operare con l'équipe della Valle d'Aosta.
Questi sono i programmi che avevamo già inviato ai responsabili
dell'Unità Operativa di Ortopedia e Traumatologia e il discorso
definitivo verrà discusso non più solo con i responsabili
dell'Unità Operativa, ma verrà fatto dal Presidente dell'USL e dal
sottoscritto con tutti gli appartenenti all'Unità Operativa.
Visto che c'è da parte della Giunta regionale una delibera in
cui si chiede la sospensione e visto che ci saranno questi contatti
nuovi, credo che i punti chiesti dalla mozione siano superati e che
la mozione possa essere ritirata.
PRESIDENTE:
Ha chiesto di parlare il Consigliere Sandri,
per dichiarazione di voto, ne ha facoltà.
SANDRI - (N.S.):
Voterò a favore di questa mozione
anzitutto perchè mi sembra abbia messo in luce un punto
fondamentale. Tutti questi problemi che sono stati dibattuti fra il
Consigliere Mafrica e l'Assessore alla Sanità, che hanno fatto
oggetto di una interrogazione con risposta scritta al Consigliere
Baldassarre, sono dovuti per una parte alla situazione del reparto
di ortopedia dell'USL di Aosta, per l'altra parte sono da
ricondurre ad alcuni errori metodologici che sono stati compiuti
dall'Assessorato per risolvere la questione. Che il problema esista
non c'è nessun dubbio; quello che è mancato all'Assessorato, è la
precisione metodologica per risolverlo. Mi spiego: quando si era
posto il problema, la prima cosa da fare non era contattare
l'Ospedale di Torino (o altri ospedali) per sapere quanti anni si
aspetta per una protesi di anca, ma si doveva contattare la Regione
Piemonte (o qualsiasi altra Regione) e presentarle il nostro
problema e chiedere come poter risolvere la cosa. Anche perchè la
Regione Piemonte sta utilizzando delle nostre strutture, quindi non
è che non abbiamo del materiale in cambio; sappiamo che tutta la
zona del Canavese si appoggia a noi per quanto riguarda la
geografia digitale per esempio, o per quanto riguarda la TAC.
Credo sia questa la strada da intraprendere, perchè la prima
soluzione cui si deve pensare in questi casi è la convenzione con
le strutture pubbliche, non che l'Assessorato (a mio parere questo
è stato un ulteriore errore) vada a chiedere al primario se è
disponibile a prendere del personale nostro in formazione, oppure
venire da noi a fare formazione. Questo deve essere oggetto di
rapporto istituzionale fra la Regione Piemonte e la Regione Valle
d'Aosta, oppure fra la nostra USL e un'altra USL.
In questo senso bisognerebbe interpellare l'Università di Torino
che gode di una importante fama.
Per quanto riguarda alcune risposte date dall'Assessore, credo
che questo piano di potenziamento dell'Ortopedia debba essere molto
ben studiato, perchè non è detto che l'unificazione sia la strada
giusta.
Vorrei terminare con due piccole osservazioni: la prima è che
credo sia importante quanto detto dall'Assessore per quanto
riguarda le sue preoccupazioni per la qualità degli interventi, che
poi erano preoccupazioni già espresse nella sua introduzione dal
Consigliere Mafrica. In questo settore la cosa importante è badare
alla qualità del servizio, e nel settore ortopedico è estremamente
difficile rendersi conto di questo aspetto. È pertanto importante
tenere presente la possibilità di verifica della qualità dei
servizi offerti, e quindi cercare con ogni mezzo una continua
verifica delle prestazioni.
Mi dispiace, essendo un aiuto ospedaliero, di sentire queste
continue e pressanti osservazioni da parte dell'Assessore sul
diverso prezzo che avrebbe un primario ed un aiuto. Non è affatto
vero che esistono queste differenze, perchè spesso il primario
incassa i soldi e poi fa fare operazioni all'aiuto di straforo, per
cui si paga la qualità, ma ci sono degli aiuti che sanno fare bene
il loro mestiere.
PRESIDENTE:
Ha chiesto di parlare il Consigliere
Baldassarre, per dichiarazione di voto, ne ha facoltà.
BALDASSARRE - (P.S.D.I.):
Se questa mozione viene
mantenuta, voterò a favore, però vorrei fare una precisazione. Ci
sono delle inesattezze nelle affermazioni dell'Assessore; esiste
una offerta già in data 1° gennaio 1986, delle Clinica Cellini di
Torino. Non solo le offerte sono venute dopo la delibera del luglio
1986, ma c'era una offerta precedente con prezzi vantaggiosi, e su
questo posso concordare con l'Assessore, cioè che ai prezzi possa
non corrispondere la qualità.
C'è poi un'altra cosa, su cui continuo a non capire perchè non
mi si dia una risposta: vorrei sapere chi ha autorizzato il
dirottamento dei malati senza convenzione alla clinica Pinna Pintor
di Torino. Sono stati fatti oltre 36 interventi da fine luglio al
mese di settembre, poi a ottobre si è fatta una convenzione con la
Pinna Pintor; in questo frattempo, senza convenzioni, chi ha
dirottato alla Pinna Pintor gli interventi? Capisco che l'Assessore
non voglia darmi una risposta perchè è imbarazzante, ma ho
presentato una interrogazione con risposta scritta e a questa
domanda non ho avuto risposta. Ripresento la stessa domanda qui, e
ancora una volta non ricevo risposta. Tale domanda la faccio anche
per mettere al corrente il Consiglio regionale che ci sono stati
dirottamenti in cliniche private senza convenzione.
PRESIDENTE:
C'è la richiesta dell'Assessore di ritiro
della mozione. I proponenti intendono accedere alla richiesta
dell'Assessore? Ha chiesto di parlare il Consigliere Mafrica per
dichiarazione di voto, ne ha facoltà.
MAFRICA - (P.C.I.):
Dobbiamo fare alcune osservazioni.
Prima di tutto che in merito al ruolo della struttura pubblica ci
sembra che quanto detto dal Consigliere Sandri sia da tenere
presente, che prima di ricorrere alle cliniche private si debbano
fare tutti i passi possibili per riserve di posti particolari per
la Valle d'Aosta in strutture pubbliche di alto livello.
Condividiamo gli ultimi passi fatti dalla Giunta regionale, vale
a dire l'aver deciso di sospendere le convenzioni, procedendo a
fare un prezziario che tenga conto di qualità e modalità di
intervento. Resta il fatto che questo provvedimento della Giunta
viene otto mesi dopo i primi passi mossi in questa direzione. Diamo
atto alla Giunta di avere intrapreso adesso una strada migliore,
però sono stati fatti una serie di passi - la convenzione con la S.
Michele, le disposizioni provvisorie per permettere l'impegnativa
presso la Pinna Pintor e la S. Michele quando ancora non c'erano le
convenzioni, la gara di appalto, l'approvazione da parte del
Comitato di gestione e l'aggiudicazione della gara - su cui occorre
fare una riflessione.
Manteniamo la mozione, pur prendendo atto degli impegni della
Giunta, a testimonianza del problema e per poterci tornare sopra in
futuro. Sollecitiamo l'Assessore perchè nei confronti del Ministero
esprima una protesta molto ferma per i ritardi nella nomina del
Commissario del Ministero in seno alla Commissione di concorso.
Rivolgiamo inoltre un ultimo invito alla Giunta, sapendo che
l'Assessore è persona molto onesta in queste cose: non vorremmo che
ad alcuni funzionari dell'USL venisse in mente di dire ai cittadini
che si recano a chiedere interventi di questo tipo, che tutto è
andato per il momento in stato di revisione per responsabilità
dell'opposizione. Ci sono state procedure confuse da parte dell'USL
che adesso vengono riviste, però la responsabilità di questi
ritardi non è dell'opposizione.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Per quanto diceva il Consigliere Sandri,
di contattare la Regione Piemonte, sono convinto che il giorno che
avessimo contattato quest'ultima, questa ci avrebbe detto che non
possono esistere convenzioni con gli ospedali pubblici. Il dott.
Sandri sa meglio di me che non è possibile fare convenzioni fra una
USL e un'altra per i posti in ospedale. L'ospedale è obbligato a
prendere il paziente che arriva o che si trova in lista di attesa,
per cui non possiamo fare una convenzione con il tale ospedale di
Torino perchè ci riservi dei posti, perchè i posti non ci saranno
mai riservati.
(Interruzione del Consigliere Sandri)
Il dott. Sandri dice che c'è la possibilità di convenzionarsi
fra Regione e Regione: certo, ma in quel caso la Regione Piemonte
mi avrebbe indirizzato in un ospedale dove non c'è lista di attesa,
e dubito, se non c'è lista di attesa, che sia per qualche
motivo.
(Interruzione del Consigliere Sandri)
Per la questione della unificazione della Unità Operativa penso
che avremo la possibilità di parlarne al momento dovuto. Chiedo
scusa al Consigliere Baldassarre ma ho risposto a quanto mi
chiedeva: ho detto che c'era a partire dal mese di settembre, una
lettera della clinica S. Michele e una della Pinna Pintor
contenenti le condizioni di convenzionamento. Ci siamo rivolti a
queste due cliniche perchè, come dicevo prima, abbiamo verificato
quali erano le due case di cura private che avevano maggiori
rapporti con i valdostani. Infatti, perchè convenzionarsi con una
casa di cura che pochi sceglievano?
(Interruzione del Consigliere Baldassarre)
Le cose non stanno come dice il Consigliere Baldassarre, perchè
i pazienti sono stati inviati dal momento che abbiamo avuto le
lettere e prima i pazienti in quelle cliniche andavano in indiretta
e non in convenzionata.
Per quanto riguarda i tempi lunghi, le bozze di convenzione dopo
la delibera del mese di luglio sono state fatte, la prima, al mese
di settembre, al mese di novembre è seguita la licitazione privata,
a fine gennaio è stata fatta la deliberazione da parte dell'USL, a
fine febbraio è stata fatta la delibera di sospensione da parte
della Giunta. Questi sono i tempi, se sono stati lunghi non è tutta
colpa nostra.
Su questa mozione, se il Partito Comunista non la ritira, ci
asterremo.
(Il Consigliere Baldassarre chiede la parola)
PRESIDENTE
: Mi dispiace Consigliere Baldassarre, ma la
discussione generale è già chiusa e pertanto non posso darle la
parola. Il Regolamento interno del Consiglio prevede che, a
discussione generale chiusa, possano parlare l'Assessore competente
e il Presidente della Giunta.
(Il Consigliere Baldassarre chiede la parola per fatto
personale)
PRESIDENTE
: Fatto personale? Mi spieghi in che cosa
consiste il fatto personale!
BALDASSARRE - (P.S.D.I.):
Io ho fatto delle affermazioni
alle quali l'Assessore ha risposto sostenendo che tali affermazioni
non sono vere ....
PRESIDENTE
: Non sussiste il fatto personale.
(Interruzione del Consigliere Baldassarre)
PRESIDENTE
: Consigliere Baldassarre, si segga! Lei non ha
la parola!
BALDASSARRE - (P.S.D.I.):
(fuori microfono): sto
spiegando il fatto personale.
PRESIDENTE
: No, lei ha già spiegato in vano il fatto
personale che non sussiste.
Pongo in votazione la mozione in oggetto:
ESITO DELLA VOTAZIONE
Presenti: 27
Votanti: 11
Astenuti: 16 (Beneforti, De Grandis, Fa-val, Fosson, Lanièce,
Lanivi, Marcoz, Martin, Perrin, Pollicini, Ricco, Rolando,
Rollandin, Stévenin, Tamone e Voyat).
Il Consiglio non approva
PRESIDENTE:
I lavori sono sospesi, riprenderanno domani
mattina alle ore 9,30.
La seduta è tolta.
La seduta termina alle ore 20,22
