Classificazione
ASSISTENZA SANITARIA E OSPEDALIERA



Oggetto del Consiglio n. 329 del 10 febbraio 2021 - Resoconto
OGGETTO N. 329/XVI - Interpellanza: "Indirizzi all'Azienda
USL per il raggiungimento dell'obiettivo dell'individuazione dei
"costi standard" delle prestazioni erogate".
Marguerettaz (Presidente) -
Abbiamo tempo, credo, per
fare ancora un'interpellanza. Punto n. 33 all'ordine del giorno. La
parola alla collega Spelgatti per la presentazione.
Spelgatti (LEGA VDA) -
Premesso che, a fronte di risorse
sempre più limitate da investire sulla sanità, l'abbattimento degli
sprechi diventa ancor di più uno dei compiti che l'Azienda
sanitaria si deve porre come priorità; considerato che l'analisi,
la comparazione e la valutazione dei costi di tutte le prestazioni
erogate sono assolutamente necessari per l'elaborazione di scenari
strategici, anche al fine della costruzione di serie politiche
allocative delle scarse risorse in funzione dei reali bisogni
dell'azienda calibrati sulle esigenze della popolazione valdostana
e considerato, infine, che, come indicato sul sito della N.I.San.,
il CSO, Controllo Strategico Ospedaliero, pone realmente
l'assistito al centro dell'attenzione e innesca una logica basata
sull'etica dei costi, che induce gli operatori a chiedersi se
un'attività sia realmente utile, se è fatta in modo efficiente
oppure se sono state sprecate risorse che potevano essere
utilizzate per pazienti più bisognosi.
Queste conoscenze e la loro correlazione, oltre a consentire la
determinazione dei costi standard, si concretizzano in reali
strumenti di giustizia sociale, ridando al termine "efficienza" una
giusta valenza morale, respingendo ogni logica utilitaristica nella
gestione di un'organizzazione sanitaria.
Per questo interpelliamo l'Assessore alla sanità per conoscere
se il Governo regionale condivida la necessità dell'analisi,
comparazione e valutazione dei costi di tutte le prestazioni
erogate dalla USL Valle d'Aosta, ritenendo l'individuazione dei
costi standard una priorità, al fine della costruzione di una seria
politica strategica dell'Azienda medesima e, nel caso di risposta
affermativa, quali strategie e indirizzi il Governo regionale
intenda dare alla USL al fine di arrivare a realizzare tale
obiettivo nel più breve tempo possibile.
Questa era un'interpellanza che era già stata da noi presentata
nella scorsa legislatura ma è importante ripresentarla, visto che è
cambiato il Governo regionale e quindi vogliamo sapere quali siano
le vostre intenzioni.
Presidente -
Per la risposta, la parola all'assessore
Barmasse.
Barmasse (UV) -
Intanto devo dirle, Consigliera, che non
sapevo fosse già stata presentata nella precedente legislatura,
comunque va bene.
L'utilizzo dei costi standard, al fine di lavorare in una
direzione di maggiore qualità ed efficienza del Servizio Sanitario
Nazionale, è uno strumento essenziale per l'individuazione degli
indicatori di qualità, efficacia e sostenibilità
economico-finanziaria dei servizi erogati.
A tal fine l'azienda USL della Valle d'Aosta è da anni associata
alla rete N.I.San., Network italiano sanitario, per la condivisione
dei costi standard, che annovera a oggi 27 componenti i quali
gestiscono in condivisione i risultati relativi all'elaborazione
dei costi standard delle attività sanitarie svolte da ciascuno,
secondo uno strumento tecnico omogeneo di lavorazione dei costi,
CSO, controllo strategico ospedaliero, basato sul metodo di analisi
dei costi ABC, Activity Based Costing.
Tal strumento consente di effettuare il benchmarking dei costi
dei servizi erogati ed è tanto più utile quanto più massivamente
alimentato a livello nazionale.
Inoltre l'Azienda USL ha sviluppato nel corso degli anni la
tecnica Activity Based Costing, atta a determinare una corretta
attribuzione dei costi per centri di attività. Tale tecnica risulta
funzionale non soltanto quale modalità di controllo interno e di
gestione della metodica di budget ma anche per la redazione dei
flussi ministeriali che di fatto fotografano l'azienda in termini
di attività e di corsi.
L'indirizzo del Governo regionale all'Azienda USL è certamente
quello di valorizzare il metodo del costo standard, mantenendo la
partecipazione alla rete N.I.San. e migliorando costantemente le
modalità di utilizzo di tale strumento, al fine di aumentare
l'efficienza dell'azienda e garantire una migliore allocazione
delle risorse disponibili.
A tal fine, a decorrere dal 2019, è stato implementato in
azienda l'ufficio controllo di gestione, proprio in funzione della
necessità di rafforzare e incrementare l'attività di analisi,
monitoraggio e valutazione delle attività e dei costi di ogni area
dell'azienda.
L'attivazione di una metodologia dei costi standard potrà essere
pienamente affrontata solo al termine dell'attuale emergenza Covid
che, come è noto, sta impegnando interamente il settore
sanitario.
Presidente -
Per la replica, la collega Spelgatti.
Spelgatti (LEGA VDA) -
La risposta è più o meno in linea
con quella che era già stata fornita nella scorsa legislatura, il
punto è: tutta questa analisi però dovrà essere anche oggetto di
una seria supervisione, perché, al di là del lavoro fatto dagli
uffici, questi dovrebbero essere gli strumenti che delineano la
visione strategica e politica dell'azienda per capire che cosa
funziona e che cosa non funziona, perché, a fronte di certi
controlli che vengono fatti in maniera assolutamente efficiente, ci
sono ancora delle aree di criticità.
Per cui, questi dati vanno verificati, controllati e quindi
questo è l'invito che le faccio.
