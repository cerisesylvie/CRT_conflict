Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 35 del 31 gennaio 1973 - Resoconto
OGGETTO N. 35/73 - Impegno alla Giunta per rendere
funzionanti gli Ufficio del registro di Donnaz e di Morgex.
(Mozione)
Manganone (D.C.)
- Penso che ci sia molto poco da
illustrare perché i fatti li abbiamo vissuti in quest'aula.
Noi avevamo inoltrato una comunicazione alla Presidenza della
Giunta, comunicazione che pensavamo in base all'art. 40 fosse letta
in Consiglio; questo non è stato fatto ed allora ecco il motivo
della nostra mozione.
Si tratta di questo, che in base alle nuove disposizioni, i
cittadini, per i trasferimenti di proprietà o per divisioni,
devono, poter controllare dei dati, questi dati sono nell'archivio
dell'Ufficio del Registro, e poi conseguentemente possono fare le
volture - trasferimento di proprietà.
Siccome noi eravamo a conoscenza che all'Ufficio del Registro di
Donnaz i due funzionari erano dentro, che gli archivi erano chiusi,
chiedevamo nient'altro che il Presidente della Giunta intervenisse
per poter disporre liberamente di divisione di questo archivio
dell'Ufficio del Registro.
Noi sapevamo anche che l'Ufficio del Registro di Châtillon, i
locali dell'Ufficio di Registro di Châtillon non avrebbero potuto
contenere l'archivio e chiedevamo appunto un intervento della
Giunta, al Presidente della Giunta in qualità di Prefetto, affinché
noi tuti potessimo esercitare liberamente la nostra attività.
Montesano (P.S.D.I.)
- Altri interventi?
Consigliere Tonino.
Tonino (P.C.I.)
- ...e in secondo luogo penso di voler
fare delle proposte. Diciamo poi che di questo problema si è già
discusso ampiamente in una passata riunione di Consiglio e se ne
discute nuovamente oggi, con una sola differenza. Mentre nella
passata riunione si è discusso di questo problema con una
iniziativa unitaria, per il sottoscritto, il collega democristiano
Manganone ed il liberale Pedrini e l'unionista Freppaz, oltre il
collega Crétier, oggi mi pare invece - e questo me lo fa dire
l'impostazione della mozione, oggi si è più propensi, anche perché
siamo nuovamente in campagna elettorale, a risollevare il problema
non più unitario, come si era risollevato l'altra volta, ma con
delle iniziative anti-unitarie e di parte, che mettono in luce non
già gli interessi da salvaguardare in Bassa Valle, ma piuttosto
degli interessi personalistici e di partito.
Ora, noi comunisti, questi problemi concreti ed importanti
abbiamo sempre dimostrato in passato di ricercare ovunque l'unità
di tutte le forze democratiche per risolvere i problemi importanti,
anche in questa mozione di parte, demagogica e dottralistica che
noi scartiamo completamente. Ci associamo invece in quella che deve
essere la sostanza di questa mozione.
Io avevo proposto, nella passata discussione, la nomina di una
delegazione unitaria, proposta che è stata accolta, che però non ha
funzionato. Abbiamo sentito dal Presidente della Giunta, nella
seduta del 15 gennaio, illustrare i passi che erano stati fatti ai
fini di evitare la chiusura dei sopraddetti uffici finanziari.
Sempre dal Presidente della Giunta abbiamo sentito che il Ministro
non gradisce l'incontro con la delegazione nominata al
proposito.
Manganone (D.C.)
- Quando hai sentito questo?
Tonino (P.C.I.)
- L'ho sentito nella passata riunione del
Consiglio dal Presidente della Giunta... (
Manganone...
) ...e
la cosa si è inceppata. E a questo punto la chiusura degli uffici è
avvenuta puntualmente con il 1° di gennaio.
Quali sono state le conseguenze?
1) la perdita dei 9/10 dei proventi derivanti dalle imposte di
registro di quegli atti per cui è consentita la registrazione in
ufficio diverso da quello circoscrizionale e ovviamente per questi
atti, i cittadini, per motivi di praticità, decideranno di
stipulare fuori Valle.
Quindi grave danno economico della Regione.
2) Dislocazione decentrata rispetto la circoscrizione, con grave
disagio per le popolazioni della bassa Valle trattandosi di 23
Comuni con la popolazione ammontante a circa 23 mila abitanti e con
un notevole sviluppo industriale e turistico costretti a...
spostamenti con notevoli spese e perdite di tempo.
Gli abitanti delle 3 importanti vallate laterali, a causa delle
distanze e della carenza di mezzi di trasporto pubblici corrono i
rischi per qualsiasi semplice informazione o adempimento di dover
compiere più viaggi a vuoto, ciò per l'inadeguatezza dell'Ufficio
Registro di Châtillon, a soddisfare le esigenze di un così gran
numero di Comuni, sia per la carenza di personale che per la
carenza di spazio.
3) Problemi congiunti con le riforme fiscali con l'introduzione
dell'IMBIM, le competenze degli uffici del Registro di Donnaz sono
aumentate moltissimo. Si dà il caso che al fine di valutare il
valore iniziale delle rendite nelle donazioni e delle successioni,
sia indispensabile conoscere il valore accertato al momento del
precedente acquisto o della precedente denuncia di successione se
successiva al 1963.
Ora, tali documenti sono conservati nell'archivio degli uffici
del Registro di Donnaz - che è chiuso. Né pare che a breve scadenza
tale archivio possa essere traferito a Châtillon, ciò per mancanza
di locali in grado di ospitarlo.
Ora, come si può conciliare la necessità di osservare le norme
prescritte dalla legge istitutiva dell'imposta di incremento del
valore immobiliare con la materiale impossibilità per i cittadini
di prendere visione dei valori accertati e delle denunce di
successione chiuse sotto chiave negli ex uffici del registro di
Donnaz.
È pensabile che venga punito per falsa dichiarazione un
cittadino che, non potendo documentarsi, dichiari un valore a suo
avviso approssimativo, di quello accertato quando al cittadino
stesso è impedito l'esercizio di un suo preciso diritto quale
quello di conoscere le valutazioni effettuate dall'Ufficio di
Registro?
Con due decreti contemporanei si è, da un lato, imposto un
adempimento, e dall'altro lato, per lo meno nel caso concreto, si è
tolta la possibilità di adempiervi.
Tale disagio non è, poi, eccezionalmente ristretto a poche
categorie di individui, ma colpisce indistintamente tutti gli
abitanti della Bassa Valle impedendone la libera contrattazione e
sottoponendo i medesimi alla eventualità di sanzioni pecuniarie
ingenti non giustificate se non dal disservizio e dalla incoerenza
della pubblica amministrazione.
Siamo a questo punto.
Ora, io non dubito che il Presidente della Giunta, unitamente
con i nostri Parlamentari eletti il 26 novembre, abbiano fatto
tutti quei passi necessari al fine di evitare la chiusura di quegli
uffici.
Quello che occorre chiedersi oggi - al di fuori di quanto ha già
fatto il Presidente della Giunta, è questo: se abbiamo fatto tutto
quello che dovevamo fare. A me pare di no!
La delegazione che era stata nominata e che avrebbe dovuto
recarsi a Roma, presso il Ministro delle Finanze, chiedo, a questo
punto, se ha funzionato, nello spirito che essa è stata composta. È
vero che quanto abbiamo sentito dal Presidente della Giunta, il
Ministro avrebbe detto che se la delegazione voleva andare a Roma,
poteva anche andarci a fare una passeggiata, ma che non cambiava
nulla. Però, in quella riunione, che si costituì quella
delegazione, non si era parlato solo del Ministro; si era parlato
anche di una azione da farsi presso tutti i Gruppi Parlamentari,
meno, naturalmente, il Gruppo missino. E questo non si è fatto!
Ritengo che lo possiamo ancora fare.
E in questo modo vedremo se la D.C. e i Liberali di Roma saranno
così sensibili ai nostri problemi. Perché, fino a prova contraria,
quel decreto di soppressione non è stato fatto né dai comunisti né
tanto meno dai socialisti. È stato fatto dai democristiani e dai
liberali. Quindi io ritengo che un'azione di questo genere la
possiamo ancora fare servendoci del Presidente della Giunta e
servendoci dei nostri Parlamentari.
In questo modo sapremo se questa azione avrà portato o porterà
delle soluzioni. Se sarà positiva tutto di guadagnato, avremo reso
un grosso servizio alla popolazione della Bassa Valle; se sarà
negativo, ognuno di noi si prenderà le sue proprie
responsabilità.
Per quanto riguarda la mozione presentata dai Consiglieri della
D.C. e dai Liberali, ho già detto prima, così come è stata
presentata, noi Gruppo Comunista riteniamo che per essere votata
deve esser profondamente modificata; profondamente modificata in
tutta la parte illustrativa se vogliano realmente rendere un
servizio alla Bassa Valle.
A noi, Gruppo Comunista, non ci interessa la parte polemica
della mozione. Nei confronti della Presidenza della Assemblea o nei
confronti della Giunta, ne vogliamo difendere il Presidente del
Consiglio, ne vogliamo difendere la Giunta.
A noi interessa soltanto la parte deliberativa. A noi interessa
la sostanza. Motivo per cui il Gruppo Comunista propone di
stralciare tutta la parte in premessa, sostituendola con il solo
comma che, se mi permettete, vorrei leggervi:
"Constatato che
con l'avvenuta soppressione degli Uffici del Registro di Donnaz e
di Morgex hanno provocato un gravissimo disagio fra la popolazione
interessata, oltre che a un grave danno economico alla Regione e
che la chiusura di tali uffici ha bloccato un libero funzionamento
degli archivi, per cui non è più possibile consultare né fare alcun
accertamento, DELIBERA di impegnare la Giunta e la delegazione
unitaria, nominata dai capi gruppo consiliari a fare tutti i passi
necessari al fine di poter rendere funzionanti gli Uffici del
Registro di Donnaz e di Morgex."
Ecco, noi, Gruppo Comunista, al di fuori delle polemiche che non
servono a risolvere i problemi siamo disposti a votare questa
mozione così come è stata modificata e penso che i colleghi della
Democrazia Cristiana - il Partito Liberare è assente - non abbiano
nessun motivo per non accogliere questa modifica.
Per noi importa che la mozione sia votata e per essere votata,
naturalmente, si deve modificare la parte che noi riteniamo che non
sia corrispondente con gli interessi della Bassa Valle.
Manganone (D.C.)
- Mi fa dispiacere, veramente, sentire
le parole del Consigliere Tonino, che ha strumentalizzato a fini
politici qualcosa di serio e di amministrativo.
Perché ho trovato, in quella cameretta, l'amico Tonino ed avevo
chiesto a lui qualcosa sulla situazione. Mi dice - e questo lo dico
con serietà, lo dico perché ho il coraggio delle mie azioni, il
Consigliere Tonino dice:
"già, adesso che interessa solo te,
interessa solo i professionisti, adesso ti fai avanti!".
Questa è la verità di fondo! Questa è una verità di fondo caro
Tonino.
Poi sei andato a casa ed hai visto che questa questione non
interessava al Geom. Manganone, al Notaio Favre, ma interessava a
tutti i cittadini, e tu l'hai detto poco fa. Adesso viene
strumentalizzare questo. Solo adesso per i fini tuoi politici,
perché se quel mattino non ti ho detto niente io, è perché non ho
avuto tempo, ricordati, ma su questo problema tu dovevi essere
concorde con tutti noi della Bassa Valle.
Comunque, io, mi riservo di parlare con i miei colleghi di
Partito, ma personalmente non accetto nessuna modificazione di
questa mozione.
Manganoni (P.C.I.)
- Io vorrei sdrammatizzare un po' le
cose. Io ho l'impressione che i Consiglieri qui presenti, tutti, si
prefiggano un fine, cioè quello di evitare la totale chiusura -
come è attualmente - che non si può neanche andare a consultare un
atto, ecc., che provoca dei gravi danni a tutta la popolazione...
(voce di Manganone)
...quindi io sono certo che, qui, le
questioni personali, adesso a parte le polemiche, non c'entrano.
Qui si tratta dell'interesse di tutta una popolazione...
(voce
di Manganone)
...no, guarda, questi problemi sono stati
discussi tante volte in Consiglio e io dò atto che tutti i
Consiglieri hanno sostenuto questa tesi, che è la tesi giusta,
no!
Qui si tratta di difendere gli interessi di tutta la
popolazione.
Allora, io direi, lasciamo perdere le polemiche, noi, con le
polemiche, con i personalismi cosa risolviamo? Risolviamo niente.
Allora io direi: non facciamo più polemiche, non facciamo più
personalismi che vanno solamente a danno di quelle popolazioni -
perché se non siamo d'accordo è certo che non otterremo niente se
polemizziamo, ed allora io farei questo appello, per entrambi, a
tutti.
Questa mozione, effettivamente, diamo atto, è polemica. Se noi
andiamo a Roma...
(voce di Manganone)
...scusa Manganone, se
tu fossi in Giunta, che ti presentano una mozione così, nei
confronti tuoi, beh, io capisco la tua reazione, siamo obiettivi,
siamo obiettivi!
E, questa Commissione, questa delegazione, cos'è che è stata
nominata, dovrebbe andare a Roma, con una mozione del genere! Ma, i
romani cosa ti risponderebbero? Ma
buna gent buteva
d'accord.
No, no, laggiù il piemontese non lo sanno. Magari in
romano risponderebbero questo!
Litigate, poi venite con noi perché litigate. Prima finite di
litigare, poi venite con noi. È vero o non è vero?
Allora io direi: prepariamo una mozione dove non trasparisca
assolutamente, anche questa polemica, ecc... insomma abbiamo a che
fare con Roma, siamo obiettivi, no!
Ora, la mozione che presentava Tonino - che può anche essere
concordata, vista, ecc. che ci astrae completamente dalle polemiche
e centra bene il problema, io direi: facciamola nostra, anche se
voi volete suggerire eventuali sostituzioni, aggiungete, ecc...
siamo d'accordo, ma facciamo una cosa che possa essere votata da
tutti in modo che questa delegazione, se per caso dovesse andare a
Roma, vada giù con un documento votato dal Consiglio che sia una
questione seria, una questione unitaria particolarmente. È vero o
non è vero?
Ecco, visto che allora io trovo il tuo accordo, questo mi fa
piacere e penso che Tonino è pienamente d'accordo anche, io vi
direi: voi due, interessati, concordate, vedetevela. Se va' così,
benissimo. Nel caso abbiate qualche obiezione da fare, fatela,
modificatela, fate una cosa seria ed unitaria e non polemica -
perché non andiamo a far ridere a Roma - e poi sottoponetela al
Consiglio.
Siete d'accordo su questo?
Manganone (D.C.)
- Io sbraito, sbraito, e poi, can che
abbaia non morde, vero Manganoni? Dopo le suppliche di Manganoni
noi accondiscendiamo di emendare la mozione e di cercare la quadra
perché il problema è molto grande e noi siamo sensibili ai problemi
dei nostri cittadini.
Montesano (P.S.D.I.)
- Mappelli rinuncia alla parola?
Allora... un attimo Tonino.
Mappelli (D.C.)
- Volevo solo sentir Tonino cosa...
Montesano (P.S.D.I.)
- Ma se ha chiesto la parola prima
che Tonino la chiedesse.
Mappelli (D.C.)
- Ben, rinuncio adesso.
Tonino (P.C.I.)
- Il mio intervento, che è stato capito
polemico, e sarà stato senz'altro polemico deriva dal fatto che
noi, ogni qualvolta dobbiamo risolvere alcuni problemi in Bassa
Valle, almeno la mia metodologia, è sempre stata quella di cercare
un accordo unitario. Cercare un accordo unitario almeno dei
Consiglieri della Bassa Valle e questo all'infuori dei colori
politici.
Questa volta, invece, nel Consiglio regionale dell'altra seduta
è stato fatto un atto che ha escluso completamente chi, per
iniziativa precedente, aveva sempre preso queste iniziative
unitarie. Quindi, per me, l'ho capito come un atto politico, come
una demagogia proprio perché siamo in periodo elettorale.
E l'altro motivo per cui io ho proposto questa modifica è perché
mi preoccupo che questa mozione debba passare. La mia
preoccupazione era che imposta in questo modo la mozione non
passasse.
A noi interessa che la mozione in oggetto passi e, con le
proposte che io ho fatto, penso che non sia polemica in nessun
senso e possa passare.
Montesano (P.S.D.I.)
- Allora io desidererei il documento
che deve essere proposto al Consiglio. Scusi, Presidente, c'è il
Consigliere Mappelli che ancora attende di parlare.
Mappelli (D.C.)
- Propongo che l'amico Manganone e Tonino
vadano un momentino nella pre-consiliare e vedano di mettere giù,
tenendo conto di quello che avevamo proposto noi e del nuovo
emendamento proposto dal Consigliere Tonino. Poi così vediamo. Noi
possiamo andare avanti nei lavori.
Montesano (P.S.D.I.)
- Va bene, va bene.
Dujany (D.P.)
- Ritengo opportuno precisare alcune cose
per evitare delle confusioni perché mi pare che il Consigliere
Manganone non abbia recepito quanto è stato detto in una precedente
riunione, probabilmente in una atmosfera un po' eccitata e quindi è
comprensibile che gli sia sfuggito quanto è stato detto allora a
seguito della mozione presentata in Consiglio regionale - se non
vado errato, verso la fine di novembre, - in cui si dava mandato
alla Giunta e ai Gruppi consiliari di prendere contatto con il
Ministero competente per evitare la chiusura dei due Uffici di
Donnaz e di Morgex.
Questo contatto è stato preso personalmente dal sottoscritto
assieme al Senatore Fillietroz e direttamente con il Ministro
competente che è l'On.le Valsecchi, al quale abbiamo prospettato il
problema sollevato in sede di Consiglio regionale.
Il Ministro Valsecchi ci ha detto semplicemente questo: Signor
Senatore e Signor Presidente, io devo dare esecuzione ad un decreto
che non è di iniziativa ministeriale, ma è di iniziativa
governativa. Ecco qui il decreto che prevede la chiusura del 60%
degli uffici del Registro di tutta Italia.
In Valle d'Aosta ne abbiamo soppressi il 50%. Quindi non è mia
competenza il modificare un Decreto che non è emanazione mia
personale, ma che è emanazione di un Organo di cui faccio parte, ma
che non è esclusiva mia competenza.
In secondo luogo, entrando nel merito del problema, non è che
possiamo dilazionare l'applicazione di questi decreti poiché
riflette una situazione nazionale ed io ho delle pressioni continue
per non dare esecuzione. Cito ad esempio l'Ufficio del Registro di
Bormio, che è l'ufficio del registro della zona del mio collegio
elettorale che mi sollecita le stesse cose che mi sollecitate voi e
io non posso intervenire che non aderendo a quanto è stato
stabilito dal relativo decreto che è diventato esecutivo.
Allora abbiamo fatto l'altra richiesta subordinata: se era
possibile dilazionare questa chiusura attraverso determinati
strumenti che fossero nell'impossibilità, così, soggettive,
decisionali del Ministro.
Si è riservato di esaminare questo problema. Ecco quanto.
Abbiamo ancora soggiunto: siccome il Consiglio regionale ha
demandato questo problema ad una delegazione di Gruppi consiliari
che vorrebbero venire da lei per prospettarvi il problema, Lei è
disposto a riceverlo?
Ha risposto: potete dire ai Capi Gruppo del Consiglio di venire
a Roma, però io ho difficoltà a riceverli, comunque, anche se li
ricevessi, direi a loro le stesse cose che ho detto a voi
stessi.
Scusatemi, vi riferisco queste parole in termini molto esatti,
in termini molto precisi, seppure qualche volta possono sembrare
abbastanza semplicistici. Questa è la situazione.
Per quanto riguarda la mozione mi pare che esista, così, fra le
premesse e le conseguenze, una certa illogicità ed una certa
incoerenza. Ma non mi soffermo su questo problema perché, mi pare,
che attraverso la discussione che avete avuto in precedenza, c'è
una strada d'uscita, ecc...
Però rendiamoci conto della realtà del problema. Se si tratta di
recepire quanto è contenuto in una parte, nella prima parte della
mozione, credo che si possa ancora intervenire, se si tratta di
recepire la seconda parte, ci si può provare, però, rendiamoci
conto delle realtà dinanzi alle quali ci troviamo.
Montesano (P.S.D.I.)
- Consigliere Manganone lei ha
parlato tre volte già, perciò, mi dispiace, io non ammetto più
queste deroghe se no, e richiamo l'attenzione del Consigliere suo
omonimo quasi e quindi io invito i Consiglieri Tonino e Manganoni
di vedere di mettersi d'accordo per la formulazione di una mozione
unica. Si può fare questo?
Ecco, accogliamo la proposta Mappelli, quindi, mentre passiamo
all'altra mozione i Consiglieri Tonino e Manganoni possono
formulare una mozione unitaria da presentare poi al Consiglio.
