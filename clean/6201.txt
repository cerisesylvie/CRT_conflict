Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 664 del 27 giugno 1984 - Resoconto
OGGETTO N. 664/VIII - AGGIUDICAZIONE DEI LAVORI DI
COMPLETAMENTO DELLA SCUOLA MEDIA DI SAINT-PIERRE -
(Interpellanza).
PRESIDENTE:
Do lettura dell'interpellanza presentata dai
Consiglieri Pascale, Torrione e Breuvé:
INTERPELLANZA
VENUTI A CONOSCENZA che è stata espletata la gara di appalto
per il completamento della scuola media di Saint-Pierre e che la
ditta aggiudicatrice dei lavori ha effettuato un ribasso del 40,5%,
mentre il ribasso massimo usuale per tali lavori è sempre stato
intorno al 20%;
TENUTO CONTO che tale elevato ribasso può pregiudicare
un'esecuzione corretta dei lavori, vuoi attraverso l'utilizzo di
materiali più scadenti, vuoi riversando i maggiori oneri su
eventuali perizie suppletive;
i sottoscritti Consiglieri regionali del Gruppo
socialista
INTERPELLANO
l'Assessore competente al fine di conoscere:
se l'Assessore è a conoscenza di motivi particolari che hanno
portato a tale elevato e inconsueto ribasso d'asta;
quali provvedimenti intende assumere a tutela
dell'amministrazione per garantire un'esecuzione dei lavori
conforme al capitolato di appalto.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Con questa interpellanza vorremmo avere
notizie più dettagliate dall'Assessore in merito ad una gara
d'appalto che ha avuto un esito piuttosto strano.
In passato eravamo abituati a gare d'appalto con ribassi minimi,
tanto che si era parlato anni fa di accordi tra Imprese e c'era
stato anche, mi pare, un esposto alla Procura, e qui ci troviamo
invece di fronte ad una gara d'appalto con un ribasso massimo del
40,5%, il che potrebbe far pensare addirittura ad una guerra tra
imprese per aggiudicarsi questo lavoro. La cosa ci preoccupa perchè
evidentemente un'impresa non può lavorare in perdita come potrebbe
apparire da questo ribasso. Ci può essere quindi la preoccupazione
o di perizie suppletive, che facciano rientrare poi all'impresa i
maggiori costi, o di una esecuzione dei lavori poco corretta.
Ci chiediamo quindi quali possono essere a questo punto le
garanzie che l'amministrazione intende assumere perchè l'esecuzione
dei lavori avvenga in modo corretto e conforme al capitolato
d'appalto.
PRESIDENTE:
Ha chiesto la parola l'Assessore ai Lavori
Pubblici Chabod; ne ha facoltà.
CHABOD (D.C.):
Il ribasso d'asta viene offerto dalle
imprese concorrenti sulla scorta dei prezzi unitari di capitolato e
nella fattispecie il ribasso d'asta del 40,5% non è stato ritenuto
eccessivamente elevato in quanto altre ditte hanno presentato
un'offerta molto vicina. Su 10 offerte presentate ben 5 hanno
portato un ribasso compreso fra il 30 e il 40,5%. L'impresa che ha
vinto ha presentato il 40,5%, la seconda 40,20%, la terza 35%,
un'altra il 31,25% ed la quinta quasi il 30%.
Preciso inoltre che per l'anno in corso il ribasso d'asta
offerto per i lavori di edilizia ha spesso superato abbondantemente
la misura del 20% ed è conferma di ciò l'appalto dei lavori di
riconversione del fabbricato industriale ex FIAT ENGINEERING in
Comune di Verrès. L'appalto europeo, effettuato con la media
dell'art. 1 e cioè il 50% ai migliori offerenti mediati tra di
loro, ha offerto il ribasso massimo del 39,20%, ed è risultata
provvisoriamente aggiudicataria l'impresa che ha offerto il ribasso
del 34,25%. In questa gara sono state addirittura escluse dal
calcolo della media, essendo risultate troppo basse, le offerte
comportanti il ribasso del 30%. Ricordo anche l'appalto dei lavori
di ampliamento e ristrutturazione dell'edificio municipale, che è
al secondo lotto, nel quale il maggior ribasso offerto è stato del
28,28%, quasi il 30%. L'ampliamento e la sistemazione dell'edificio
municipale e scolastico di Fontainemore, anche quello al secondo
lotto, è stato aggiudicato con un ribasso del 28%. Io capisco che
questi ribassi sono molto alti, però credo che le imprese, essendo
senza lavoro, giungano a questi ribassi pur di lavorare.
L'amministrazione per garantirsi una buona esecuzione dei
lavori, conforme a quanto previsto dal capitolato speciale
d'appalto, e affinché siano utilizzati i materiali previsti
nell'elenco prezzi d'appalto, si avvale di precise disposizioni di
legge emanate in tal senso e che sono regolarmente applicate dalla
direzione dei lavori preposta e chiederò che le disposizioni
vengano rigorosamente osservate specie in questo caso.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
La seconda parte della risposta
dell'Assessore mi soddisfa in quanto l'amministrazione adotterà
certamente quei provvedimenti necessari per tutelarsi. La prima
parte, invece, mantiene le mie perplessità perchè se è vero, ed è
vero, che per questo tipo di lavori il ribasso usuale è sul 20 -
25%, questo 40% ci fa pensare che o è sbagliato il capitolato
d'appalto oppure effettivamente era in atto per questo lavoro una
guerra tra imprese che l'amministrazione dovrebbe in qualche modo
controllare e nei confronti delle quali dovrebbe essere più
circospetta.
