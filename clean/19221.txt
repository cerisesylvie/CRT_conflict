Classificazione
FORESTE E TERRITORI MONTANI
Tutela del patrimonio boschivo


Resoconto integrale del dibattito dell'aula
Oggetto del Consiglio n. 2402 del 23 gennaio 2002 - Resoconto
OGGETTO N. 2402/XI Iniziative per prevenire lo sviluppo di
incendi sul territorio a seguito della siccità.
(Interrogazione)
Interrogazione In considerazione delle eccezionali condizioni
meteorologiche che hanno creato un prolungato periodo di
siccità;
Preso atto del proliferare, stante tale situazione, di
innumerevoli e gravissimi incendi boschivi in Italia e
all’estero;
Considerati i drammatici danni provocati ai centri abitati e
all’ambiente dall’espandersi di tali
incendi;
In funzione delle ingenti risorse impegnate
dall’amministrazione regionale per il servizio di
protezione civile e antincendio;
il sottoscritto Consigliere regionale
Interroga
la Giunta regionale al fine di conoscere:
1) quale organizzazione sorveglia tale eventualità, come è
strutturata sul territorio valdostano
l’organizzazione antincendio, quali interventi sono
stati fatti o sono programmati per prevenire lo svilupparsi di
estesi incendi sul territorio;
2) quali mezzi sono predisposti per tale evenienza;
3) quali risorse idriche vengono considerate per
l’approvvigionamento dei mezzi di soccorso terrestri
ed aerei.
F.to: Lattanzi
PrésidentLa parole à l’Assesseur à
l’agriculture et aux ressources naturelles,
Perrin.
Perrin (UV)
La materia "incendi boschivi" è disciplinata
dalla legge regionale n. 85/82 e successive modificazioni, la quale
prevede, attraverso l’elaborazione e
l’adozione di uno specifico piano regionale di
tutela dei boschi dagli incendi, l’attuazione di
tutta una serie di iniziative e di interventi
nell’ambito della prevenzione e della lotta al
fuoco.
Quest’anno, in considerazione delle eccezionali
condizioni meteorologiche e della conseguente siccità, è stato
dichiarato con decreto del Presidente n. 745 del 28 dicembre lo
stato di grave pericolosità su tutto il territorio regionale, non
coperto da neve, circa l’innesco e la propagazione
di incendi nei boschi, con il quale sono sanciti divieti e
prescrizioni nell’uso del fuoco. La legge n. 85/82
individua poi nella Direzione del Corpo forestale valdostano la
struttura competente in materia di lotta agli incendi.
Il Corpo forestale opera per mezzo di 16 comandi di stazione
dislocati sul territorio, nonché di uno specifico ufficio
antincendio boschivo incaricato di coordinare e gestire
l’attività di prevenzione e lotta agli incendi,
anche con l’ausilio delle altre strutture aventi a
vario titolo competenza in materia: il Corpo dei Vigili del fuoco
professionale e volontario, le forze dell’ordine, la
Protezione civile regionale e i comuni. In particolare, con decreto
n. 534/84 del Presidente della Regione, sono stati istituiti i
distretti antincendio in numero di 16 ed identificati con le
circoscrizioni dei comandi di stazione forestale.
Ai sensi del suddetto Piano antincendio boschivo, presso ogni
comando di stazione forestale è stata istituita e organizzata una
specifica squadra antincendio boschivo, il cui organico può variare
dalle 5-10 unità sino a 20 unità in considerazione della maggiore o
minore incidenza dell’evento nella giurisdizione, e
composta in massima parte da operai forestali, nonché da vigili del
fuoco volontari.
Complessivamente, ad organico completo, si dispone di 210 unità,
mentre le unità del Corpo forestale ammontano, sempre ad organico
completo, a 150. Inoltre, presso l’Ufficio
antincendio boschivo viene calcolato quotidianamente, usufruendo di
un circuito di rilevazione di dati meteorologici, un indice di
pericolosità elaborato sulla base di una metodologia di previsione
molto valida e adatta alla nostra realtà, secondo un sistema
canadese ampiamente collaudato.
La sorveglianza, attiva lungo tutto l’arco
dell’anno e rafforzata nei periodi a più elevato
rischio, viene svolta dalle pattuglie delle stazioni forestali, le
quali sono dotate di collegamento radio e di micro autobotti.
Queste ultime sono sufficienti per l’eventuale
estinzione di piccoli focolai o per interventi di primo soccorso in
attesa del sopraggiungere dei mezzi di maggiore portata.
In periodi di dichiarata grave pericolosità queste pattuglie
sono integrate con personale delle già menzionate squadre
antincendio boschivo così da potenziare sia l’azione
di avvistamento sia l’eventuale successivo
intervento di spegnimento. Comunque, quando necessario, il servizio
di avvistamento può essere potenziato anche con
l’ausilio di ricognitori aerei resi disponibili dal
locale Aero Club con il quale è sottoscritta un'apposita
convenzione.
La struttura antincendio funziona ed assolve il suo compito.
Infatti, anche l’incendio che ha recentemente
interessato il Comune di Verrayes avrebbe potuto avere un esito ben
più disastroso - considerata la situazione particolarmente
sfavorevole che si era determinata per la concomitanza di diversi
fattori, fra i quali l'elevata ventosità che ha giocato un ruolo di
primo piano - se tutta l’organizzazione preposta
all'estinzione non avesse sollecitamente messo in atto le
contromisure necessarie a contrastare l’avanzata del
fronte di fiamma; nella stessa giornata, tra l'altro, si sono
manifestati anche altri tre eventi.
Relativamente ai mezzi predisposti per fronteggiare il fenomeno
degli incendi, si ricorda che l’Ufficio antincendio
boschivo dispone di tre autobotti di varia portata e specificamente
attrezzate per l’attività di antincendio boschivo e
di un autoveicolo di appoggio negli interventi in cui si rende
necessario l’utilizzo di elicotteri; in aggiunta vi
sono le micro autobotti già citate a disposizione dei comandi delle
stazioni forestali e ovviamente il parco mezzi del Corpo dei vigili
del fuoco sia a livello di comando centrale, sia a livello di
distaccamenti comunali. Sono poi disponibili i tre elimobili della
Protezione civile regionale, per quanto si riferisce alla lotta
attiva, oltre ai già citati velivoli resi disponibili
dall’Aero Club Valle d’Aosta in
ausilio all'attività ricognitiva di avvistamento.
Nell’opera di spegnimento
dell’incendio di Verrayes, che ha percorso 138
ettari, sono intervenute 288 persone, fra cui 53 appartenenti al
Corpo forestale e 226 appartenenti al Corpo dei vigili del fuoco;
sono stati utilizzati oltre 41 veicoli fra camionette e furgoni, 13
autobotti di varia portata, un autocarro per appoggio elicottero,
per un totale di 55 automezzi fra Corpo forestale e Corpo dei
Vigili del fuoco e inoltre fino a 4 elicotteri con 7 equipaggi.
Nel Piano regionale antincendio boschivo esiste poi una sezione
specificatamente destinata all'individuazione delle risorse idriche
utilizzabili in caso di necessità sia per il rifornimento degli
elimobili, sia per quello degli autoveicoli specifici.
L’Ufficio antincendio boschivo, inoltre, provvede
alla realizzazione di invasi, vasche e serbatoi, come pure di opere
di viabilità, in particolare nelle aree più o meno carenti o
classificate ad elevata e media pericolosità nella cartografia
ufficiale allegata al Piano antincendio boschivo. Vengono inoltre
utilizzate le vasche mobili di varia capacità che
l’ufficio ha provveduto in parte a stoccare presso i
propri magazzini, in parte a distribuire ai comandi delle stazioni
del Corpo forestale e ai comuni per l’utilizzo sul
territorio in aree non sufficientemente servite.
Président La parole au Vice-président Lattanzi.
Lattanzi (FI)
Ringrazio l’Assessore per la
risposta puntuale. Mentre ho formulato il testo di questa
interpellanza mi sono soffermato a riflettere sul fatto che, a
distanza di un anno, invece che commentare l’eccesso
d’acqua dell’alluvione dello scorso
anno, ci troviamo nella situazione di dover commentare la siccità:
com’è strana la meteorologia! È sorta quindi
spontanea - anche alla luce degli eventi che
l’Assessore ha citato e di molti altri eventi che sa
essersi verificati in Valle, ma in particolar modo in quanto
impressionati dagli eventi catastrofici di altre zone
d’Italia, d’Europa e addirittura del
mondo - la richiesta volta a sapere come funziona il nostro sistema
antincendio, richiesta che faccio sia come cittadino sia come
politico.
Per quanto riguarda il sistema che l’Assessore ha
illustrato, cioè quello a terra, posso dichiararmi soddisfatto
delle risorse e dei mezzi impegnati. Vorrei invece, per dare un
contributo, sollevare qualche perplessità legata alle risorse
idriche specifiche ed utili, come abbiamo potuto vedere anche
nell’incendio di Verrayes, e cioè i 4 elicotteri che
hanno dovuto andare a prendere l’acqua perché,
quando avvengono questi incendi, contestualmente c’è
anche il problema della siccità. La domanda che mi è stata più
volte posta in questi giorni è perché non si pensa di creare queste
risorse idriche, di individuarle in modo da evitare che, nel
momento dell'emergenza, si abbia la struttura sul territorio, ma
non si disponga della risorsa primaria: l’acqua.
Siamo ricchi di torrenti e di "situazioni" dalle quali si può
attingere l’acqua, anche se ridotte in questo
momento e dal gelo e dalla siccità, ma sicuramente abbiamo molte
potenzialità di reperimento idrico.
Evidenzio che non è sufficiente avere un fiume, bisogna che il
fiume abbia un'ansa sufficientemente grande e gli alberi
sufficientemente distanti da permettere
all’aeromobile di attingere l’acqua
nel fiume; che non è sufficiente l’utilizzo delle
vasche mobili perché se non c’è
l’acqua, è difficile reperirla, come credo che non
sia sufficiente individuare i siti nei quali i torrenti possono
fornire la materia prima perché bisogna effettuare dei lavori,
predisporre delle anse o ampliare quelle esistenti per renderle
utili agli aeromobili per potersi rifornire di acqua.
Esprimo la mia soddisfazione per quanto riguarda la dislocazione
sul territorio del Corpo forestale, del nostro Servizio antincendio
che ritengo adeguato; sollevo la problematica dell'individuazione
delle risorse idriche e della creazione delle condizioni affinché
queste risorse possano essere sfruttate.
