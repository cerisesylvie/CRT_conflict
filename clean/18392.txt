Classificazione
TRASPORTI E VIABILITÀ
Aeroporti


Resoconto integrale del dibattito dell'aula
Oggetto del Consiglio n. 1485 del 26 luglio 2000 - Resoconto
OGGETTO N. 1485/XI Notizie in merito all'ampliamento
dell'aeroporto regionale Corrado Gex. (Interrogazione)
Interrogazione Premesso che il prospettato passaggio
dell’aeroporto regionale "C. Gex" alla categoria 3 C
e la sua recente trasformazione a commerciale
dell’attività aeroportuale comportano un inevitabile
ampliamento ed adeguamento degli spazi e delle
infrastrutture;
Rilevato che la Giunta Regionale ha proceduto
all’approvazione del progetto preliminare relativo
alla costruzione di uno chalet bar da posizionare presso
l’aeroporto regionale di Saint-Christophe al costo
presunto di Lire 300.000.000;
i sottoscritti Consiglieri regionali
Interrogano
l’Assessore al Turismo per sapere:
1) quali tempi sono previsti per l’operatività di
tale struttura;
2) se si inserisca in un piano armonico ed organico di
ampliamento delle strutture aeroportuali o se costituisca un
intervento temporaneo a sé stante;
3) quali sono i tempi, i costi e le opere previste al fine di
far conseguire all’aerostazione "C. Gex" il 3°
livello.
F.to: Frassy - Tibaldi - Lattanzi
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Mi pare che l'interrogazione ponga due
problemi. Uno è una richiesta di informazioni sulla tempistica
della realizzazione di una struttura prefabbricata che dovrà essere
utilizzata come bar e come luogo di accoglienza a completamento
della struttura che attualmente è utilizzata come aerostazione,
mentre i punti 2 e 3 dell'interrogazione chiedono di avere
un'informazione globale sullo stato dell'arte dei lavori in
itinere. Per quanto attiene la prima richiesta, la progettazione è
stata già effettuata, è stata presentata al Comune di
Saint-Christophe; è una progettazione che è stata fatta
direttamente dall'Assessorato dell'ambiente, quindi appena avremo
la concessione, le procedure per l'appalto richiederanno circa 3-4
mesi, compatibilmente con le condizioni meteorologiche del periodo,
pensiamo che la concessione edilizia potrà essere rilasciata da
parte del comune nel mese di settembre, pertanto entro la fine
dell'anno la struttura dovrebbe essere realizzata.
Per quanto attiene invece le problematiche più generali sui
singoli interventi, colgo l'occasione di questa iniziativa per
informare il Consiglio dei vari stati di avanzamento dei lavori in
itinere.
Per quanto attiene l'allungamento e l'illuminazione della pista,
l'Amministrazione regionale aveva affidato l'incarico a un tecnico
professionista, il quale al momento sta predisponendo i progetti
per l'allungamento della pista e l'illuminazione della stessa. Mi
riferisco all'illuminazione della parte allungata perché la parte
esistente ha un altro tipo di progettazione. Fra le opere
accessorie era stata prevista anche un'aerostazione definitiva,
idea che per il momento è stata accantonata visto che riteniamo che
l'attuale aerostazione prefabbricata possa adempiere a questo tipo
di servizio, a parte il completamento dell'infrastruttura a cui
facevo riferimento prima che avrà il servizio di bar-ristorante,
pertanto possiamo dire che la nuova aerostazione sarà eventualmente
presa in considerazione quando saranno ultimati tutti gli altri
lavori.
L'opera che dovrebbe interessare l'allungamento della pista è in
fase definitiva di progettazione, quindi pensiamo entro la fine
dell'anno di appaltare anche l'intervento di allungamento ed
illuminazione della pista.
Per quanto attiene i tempi previsti per gli altri interventi, il
progetto iniziale prevedeva, oltre all'allungamento della pista che
ho prima sottolineato, anche la viabilità e i parcheggi, l'impianto
luce e l'impianto di irrigazione, fra le suddette opere previste
sono compresi i 9.650 milioni che sono comprensivi di opere civili
e impianti relativi all'allungamento della pista, l'aerostazione
definitiva che dovrebbe costare 5.300 milioni, ma che per il
momento è accantonata, il riordino della viabilità di accesso
all'aeroporto e alle aree limitrofe con un costo stimato di circa
700 milioni, il progetto di illuminazione complessivo, inclusa
quindi la pista esistente, per un importo di 9.100 milioni.
Questa progettazione è già stata consegnata, il progetto è stato
anche revisionato sia dal punto di vista tecnologico che economico,
quindi pensiamo che entro la fine del corrente mese si possano
avere le risposte dal Ministero dei trasporti per le opportune
osservazioni di competenza.
Vi è poi il progetto di una nuova aviorimessa e di una nuova
elisuperficie; questo è un appalto per il quale erano previsti
7.500 milioni, i lavori qua sono già iniziati, stanno andando
avanti e penso che si concretizzeranno nei tempi previsti dal
capitolato. Dovrebbero essere ultimati entro l'estate 2001.
Vi è ancora la realizzazione delle strutture della nuova sede
dell'aeroclub, una loro possibile localizzazione è stata
individuata presso l'area denominata la Maladier nel Comune di
Saint-Christophe, si tratta ora di definire i dettagli sulla base
del progetto di massima anche con i responsabili dell'aeroclub
stesso.
Forse vi è l'esigenza di acquisire alcuni terreni non ancora di
proprietà regionale. L'altro aspetto molto importante, per il quale
si stanno definendo le ultime procedure, è lo studio per
l'individuazione dei siti limitrofi all'aeroporto idonei a ricevere
l'installazione del sistema GPS. Inizialmente si ipotizzava la
realizzazione di un sistema multi-DME, tre siti con doppio DME
ciascuno, il cui costo per la realizzazione dei siti e l'acquisto
degli apparati si aggirava intorno ai 2 miliardi circa.
Occorre ora, dopo la consegna della prima fase dello studio da
parte dell'IDS, che è la società che aveva questo tipo di incarico,
prendere in considerazione un posizionamento diverso perché in base
agli esperimenti fatti la localizzazione inizialmente prevista non
darebbe tutte le garanzie necessarie per collaudare questa
strumentazione.
Ci sarà ancora una fase di sperimentazione della stessa,
pensiamo che entro l'estate del 2001 anche questo tipo di
apparecchiatura possa essere collaudata dagli organi competenti del
Ministero che peraltro seguono monitorando passo passo tutta
l'evoluzione della sperimentazione stessa. Chiaramente stanno
andando avanti tutta una serie di delibere relative
all'acquisizione di strutture mobili, necessarie a rendere idoneo
l'aeroporto per l'atterraggio commerciale e quindi parliamo
dell'acquisto di due veicoli antincendio polivalenti e di tutta una
serie di attrezzature per l'appalto delle quali vengono
regolarmente avviate le procedure da parte della Giunta
regionale.
Président
La parole au Conseiller Frassy.
Frassy (FI)
Abbiamo ascoltato la risposta dell'Assessore,
di conseguenza alcune considerazioni sulla risposta e soprattutto
sulle prospettive dell'aerostazione. Innanzitutto gli investimenti,
ma questo era abbastanza scontato, sono investimenti importanti
perché da alcuni conti che ho fatto in base ai dati forniti
dall'Assessore, parliamo di cifre che superano i 30 miliardi per
andare a completare l'aerostazione.
Riteniamo che siano delle spese che devono comunque essere fatte
perché abbiamo sostenuto da sempre la necessità di far fare un
salto di qualità all'aeroporto regionale.
Siamo un po' perplessi sui tempi, che ci sembra si siano
allungati, e la nostra perplessità deriva dal modo con cui
l'Assessore ha illustrato questi interventi come se fossero
interventi di poco conto. Mi spiego meglio.
L'acquisizione dei siti per installare il GPS mi sembra che sia
uno degli aspetti centrali al fine di avere la piena funzionalità
dell'aeroporto, però mi sembra che siano ancora da definire in
quanto, essendo cambiata la tecnologia, devono cambiare i siti sui
quali effettuare queste installazioni.
Per l'allungamento della pista e dell'illuminazione, che
peraltro comporta oneri per oltre 9.300 milioni, anche qui si parla
di una progettazione che è in itinere, che dovrebbe essere
consegnata entro fine anno e immaginiamo che entro l'estate del
2001 dovrebbe essere chiuso il pacchetto di realizzazione di questa
progettazione.
La sensazione è che ci sia un po' un laisser faire ai
progettisti e un po' un laisser faire non so se nei confronti di
chi gestisce materialmente l'aeroporto o di quant'altri.
Vorremmo avere maggiori certezze sui tempi e sui costi per avere
anche delle certezze sui risultati finali. Non vorremmo che si
dilatassero i tempi e si dilatassero di conseguenza anche i costi
perché il volo che ha fatto il Papa, il volo della squadra della
Juventus sono tutti elementi di grande promozione non solo per la
compagnia aerea, ma anche per l'aerostazione perciò vanno seguiti
con maggior determinazione ed incisività le tempistiche di
progettazione e di conseguenza di realizzazione.
Chiederemmo all'Assessore di portare in commissione una
relazione più ampia e più tecnica di quanto non abbia potuto fare
nel rispondere in maniera sintetica a questa interrogazione anche
perché riteniamo che il salto di qualità che ci apprestiamo a far
fare all'aerostazione Corrado Gex di Saint-Christophe sia uno di
quegli investimenti che meritano il necessario approfondimento e
coinvolgimento delle forze politiche.
Perciò con questo auspicio chiudo questa breve replica.
