Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula


Resoconto integrale del dibattito dell'aula
Oggetto del Consiglio n. 1 del 30 giugno 1998 - Resoconto
SÉANCE DU 30 JUIN 1998 (MATIN)
OGGETTO N. 1/XI Apertura dei lavori dell'undicesima
legislatura.
Presidente Vogliamo dare inizio alla seduta e all'undicesima
legislatura del Governo regionale della Valle d'Aosta.
Signore e signori eletti, prima di iniziare i lavori di questa
prima seduta legislativa, desidero innanzitutto darvi il benvenuto
a tutti, siano essi nuovi eletti o, come nel mio caso, siano già
stati consiglieri. Auguro un proficuo lavoro nell'interesse della
Valle d'Aosta. Un saluto particolare lo rivolgo alle due signore
che siedono in Consiglio: a loro, credendo di interpretare la
volontà dell'Assemblea, sono lieto di offrire un omaggio
floreale.
In qualità di Consigliere più anziano di età, ho l'onore di
ricoprire la carica di Presidente provvisorio di quest'Assemblea.
Al mio fianco ho invece il Consigliere più giovane, Ego Perron, che
svolgerà le funzioni di Segretario. Lo invito pertanto a procedere
all'appello nominale.
Procedutosi all'appello nominale, effettuato dal Consigliere Ego
Perron, chiamato a fungere, in via provvisoria, da Segretario del
Consiglio, quale Consigliere più giovane di età, risultano presenti
trentacinque consiglieri.
Presidente Risultano presenti trentacinque consiglieri, tutti,
quindi la seduta è valida.
Prima di procedere, dobbiamo provvedere alla designazione di tre
scrutatori. La prassi consolidata è che questi tre scrutatori li
esprimano i gruppi più rappresentativi del Consiglio. Vi prego
pertanto di farmi tre nominativi.
All'unanimità il Consiglio designa scrutatori: Rini, Lanièce e
La Torre.
Completata questa formalità, non mi resta che passare alla
trattazione dell'ordine del giorno.
I consiglieri che intendono chiedere la parola, devono premere
il tasto di destra per la prenotazione del microfono; le
collaboratrici di Segreteria provvederanno a collegare il
microfono.
Ai vostri posti avete trovato anche dei documenti, che vi
preghiamo di compilare e di consegnare alla Segreteria della
Presidenza. Si tratta della dichiarazione di appartenenza ai gruppi
consiliari e di alcuni stampati che contengono tutte le indicazioni
relative alla situazione personale di ciascuno.
Infine, anche se il Regolamento dà tempo cinque giorni, invito i
Gruppi a segnalare al più presto per iscritto alla Presidenza il
nominativo del Capogruppo e del Vicecapogruppo, perché già oggi è
necessario conoscere i loro nomi per convocare la Conferenza dei
Capigruppo.
Fatte queste comunicazioni, passiamo alla trattazione
dell'ordine del giorno. Prego il Consigliere Segretario di dare
lettura del primo punto all'ordine del giorno.
