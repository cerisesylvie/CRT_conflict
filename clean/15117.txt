Classificazione
COOPERAZIONE
OPERE PUBBLICHE


Resoconto integrale del dibattito dell'aula
Oggetto del Consiglio n. 1600 del 18 ottobre 1995 - Resoconto
SEDUTA ANTIMERIDIANA DEL 18 OTTOBRE 1995
OGGETTO N. 1600/X Approvazione del progetto, dell'appalto
mediante pubblico incanto e del bando di gara dei lavori di
costruzione delle opere edili e relativi impianti del Caseificio
cooperativistico nel Comune di Doues (AO). Impegno di spesa.
Deliberazione Il Consiglio
Richiamata la legge regionale del 6 luglio 1984, n. 30, e
successive modificazioni che prevede, all'articolo 20, la
realizzazione di strutture con totale spesa a carico del bilancio
regionale, qualora le stesse siano di rilevante importanza ai fini
dell'esercizio dell'agricoltura e di interesse generale;
Preso atto che l'ing. Dario Passerini di Aosta, incaricato dalla
Giunta regionale e con deliberazione n. 11196 in data 18 dicembre
1987, ha fatto pervenire il progetto esecutivo con l'indicazione
dei lavori necessari alla realizzazione delle opere edili e
relativi impianti del Caseificio Cooperativistico in Comune di
Doues che prevede una spesa complessiva di L. 2.546.600.000
comprensiva di I.V.A. (L. 2.140.000.000 I.V.A. esclusa);
Preso atto, inoltre, che tale progetto è stato verificato dal
competente ufficio tecnico del Servizio, il quale ha ritenuto che
il progetto stesso sia realizzabile secondo gli elaborati
presentati e che i prezzi indicati nell'apposito elenco, consegnato
a corredo della documentazione tecnica, siano congrui;
Tenuto presente che per la realizzazione dell'opera
l'Amministrazione regionale ritiene conveniente appaltare i lavori
con contratto in parte a corpo ed in parte a misura e mediante
pubblico incanto, al fine di garantire la massima trasparenza;
Ritenuto di approvare il progetto di cui si tratta e di
appaltare i lavori soprarichiamati con contratto in parte a corpo
ed in parte a misura, come indicato nell'articolo 329 della legge
20 marzo 1865 n. 2248 all. F. e mediante pubblico incanto, con il
criterio previsto dall'articolo 21, primo comma, della legge 11
febbraio 1994 n. 109 e successive modificazioni ed integrazioni,
precisando che non saranno ammesse offerte in aumento, per un
importo a base d'asta di L. 2.140.000.000 e di approvare ed
impegnare la spesa complessiva di L. 2.546.600.000, (I.V.A.
compresa);
Ritenuto, inoltre, necessario approvare l'allegato bando di gara
al fine di espletare il pubblico incanto di cui si tratta
segnalando l'esigenza di approvare ed impegnare la somma di L.
9.846.000 per la pubblicazione del medesimo sulla Gazzetta
Ufficiale della Repubblica Italiana;
Dato atto che il bando di gara è stato redatto secondo gli
allegati del D.P.C.M. 10 gennaio 1991, n. 55 e che la pubblicazione
verrà effettuata nelle sedi previste dalla vigente normativa in
materia di pubblicità;
Preso atto, infine, che il Comune di Doues in data 12 aprile
1995 ha rilasciato la concessione edilizia necessaria per
l'esecuzione delle opere, avendo preventivamente acquisito tutti i
pareri e le autorizzazioni indispensabili per la legittimità della
concessione medesima;
Ritenuto, inoltre, di dover approvare l'allegato bando di
gara;
Visto il parere favorevole rilasciato dal Dirigente dei Servizi
Agrari ed Affari Generali dell'Assessorato dell'Agricoltura,
Forestazione e Risorse Naturali, ai sensi del combinato disposto
dell'articolo 72 della legge regionale n. 3/1956 e successive
modificazioni, e dell'articolo 21 della legge regionale n. 18/1980
e successive modificazioni, in ordine alla legittimità della
presente deliberazione;
Vista la legge regionale 6 luglio 1984, n. 30 e successive
modificazioni ed integrazioni ed in particolari l'articolo 20;
Visto l'articolo 329 della legge 20 marzo 1865, n. 2248, all.
F;
Visto l'articolo 21, primo comma, della legge 11 febbraio 1994,
n. 109 e successive modificazioni ed integrazioni;
Visto il parere della III Commissione consiliare permanente;
Delibera
1) di approvare il progetto relativo ai lavori di costruzione
delle opere edili e relativi impianti del Caseificio
Cooperativistico in Comune di Doues (AO) per un importo complessivo
di L. 2.546.600.000 (I.V.A. compresa);
2) di approvare l'appalto delle opere in questione con contratto
in parte a corpo ed in parte a misura, come indicato nell'articolo
329 della legge 20 marzo 1865, n. 2248, all. F e mediante pubblico
incanto, per un importo a base d'asta di L. 2.140.000.000
incaricando l'Assessorato Agricoltura, Forestazione e Risorse
Naturali di provvedere agli adempimenti necessari, stabilendo che
l'aggiudicazione verrà effettuata nei confronti del soggetto che
avrà presentato il massimo ribasso sull'elenco prezzi posto a base
di gara, ai sensi dell'articolo 21, comma primo, della legge 11
febbraio 1994 n. 109 e successive modificazioni ed integrazioni
precisando che non verranno accettate offerte in aumento;
3) di approvare ed impegnare la spesa complessiva di L.
2.546.600.000
(duemiliardicinquecentoquarantaseimilioniseicento-mila) I.V.A.
compresa, imputando la stessa sul capitolo 44020 ("Spese per
interventi diretti alla realizzazione di impianti a strutture
finalizzati allo sviluppo della cooperazione e dell'associazionismo
in agricoltura") del bilancio di previsione della Regione per
l'anno 1995 che presenta la necessaria disponibilità;
4) di stabilire che per l'appalto dei lavori di cui si tratta
valga il capitolato speciale d'appalto redatto dal progettista, per
l'esecuzione delle opere in questione;
5) di stabilire, inoltre, che per l'appalto dei lavori
summenzionati valga l'elenco prezzi allegato al capitolato speciale
d'appalto di cui al punto 4) della presente deliberazione;
6) di approvare l'allegato bando di gara necessario per
l'espletamento del pubblico incanto di cui si tratta;
7) di approvare ed impegnare la spesa di L. 9.846.000
(novemilioni-ottocentoquarantaseimila) necessaria per la
pubblicazione del bando sopra indicato sulla Gazzetta Ufficiale
della Repubblica Italiana con imputazione della stessa sul capitolo
44020 ("spese per interventi diretti alla realizzazione di impianti
a strutture finalizzati allo sviluppo della cooperazione e
dell'associazionismo in agricoltura") del bilancio di previsione
della Regione per l'anno 1995 che presenta la necessaria
disponibilità;
8) di stabilire che alla liquidazione della spesa di cui al
punto 7) della presente deliberazione si provveda con le modalità
previste dall'articolo 58 della legge regionale n. 90/1989,
autorizzando l'economo regionale ad effettuare le eventuali
anticipazioni di cassa, ai sensi del regolamento regionale n.
2/1980;
9) di demandare a successive deliberazioni della Giunta
regionale ogni ulteriore adempimento per l'esecuzione dell'appalto
in questione.
10) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera F del decreto legislativo 22
aprile 1994, n. 320.
Allegati
(...omissis...)
Presidente É aperta la discussione generale. Ha chiesto la
parola il Consigliere Collé.
Collé (PpVA) Solo per chiedere all'Assessore se il Caseificio
servirà esclusivamente il Comune di Doues o se è previsto che serva
altri comuni.
Presidente Ha chiesto la parola il Consigliere Tibaldi.
Tibaldi (LN) Mi soffermo anch'io per chiedere all'Assessore
alcune precisazioni su questa delibera.
Il primo capoverso della premessa richiama la legge n. 30/84 e
successive modificazioni, dove all'articolo 20 è prevista la
realizzazione di strutture con totale spesa a carico del bilancio
regionale qualora le stesse siano di rilevante importanza ai fini
dell'esercizio dell'agricoltura e di interesse generale. Quindi
viene grosso modo ripresa la dizione dell'articolo 20, primo
comma.
Vorrei capire meglio cosa si intende per interesse generale, in
questo caso, perché mi sembra che dalla premessa della delibera
questo concetto non venga sufficientemente esplicitato. In poche
parole, perché la Regione considera il Caseificio di Doues di
interesse generale?
Una seconda osservazione riguarda invece la ragione per cui
viene portata in Consiglio regionale questa delibera. Infatti
l'articolo 20, sempre al primo comma, dice testualmente che le
strutture previste dall'articolo 17, fra le quali anche il
Caseificio, potranno essere costruite direttamente dalla Regione,
cioè usa un termine più generico: Regione; vorrei sapere perché in
questo caso la Giunta lo ha interpretato come Consiglio regionale,
quando normalmente progetti ed appalti vengono espletati da parte
dell'Esecutivo regionale.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Per quanto riguarda il comprensorio della comunità
del Grand Combin, il programma di infrastrutturazione per il
settore lattiero-caseario prevede la realizzazione di un nuovo
caseificio in sostituzione dell'attuale, obsoleto e con problemi
dal punto di vista igienico-sanitario, del Caseificio di Valpelline
in fase di appalto.
Oggi abbiamo all'attenzione l'appalto del nuovo Caseificio di
Doues, spero presto - ma qui ragioniamo in termini di anno - di
portare in Consiglio l'appalto per il nuovo Caseificio di
Etroubles.
Il dimensionamento di queste strutture, in modo particolare
della struttura di cui parliamo oggi, è tale da consentire la
trasformazione del latte attualmente conferito nell'esistente
latteria di Doues con possibilità di giungere a lavorazioni
ulteriori fino a 5000 litri a pasto, quindi con la possibilità - se
ne verificasse mai la necessità - di raccogliere e lavorare anche
latte proveniente dal Comune di Allein, e lo stesso ragionamento
faremo per il nuovo Caseificio di Etroubles nell'ipotesi in cui le
latterie turnarie attualmente operanti in Comune di Allein
dovessero per ragioni di ordine economico o di altro genere
decidere di chiudere, e cioè una parte potrà essere conferito a
Doues, una parte potrà essere conferito ad Allein, tenuto conto
dell'orografia della zona, che non è il caso che illustri al
Consigliere Collé.
Per quanto riguarda invece le osservazioni del Consigliere
Tibaldi, l'interesse generale deriva dal fatto che alla
cooperazione si attribuisce un interesse generale; queste sono
strutture che vengono realizzate dall'Amministrazione e poi
concesse in comodato d'uso a cooperative agricole di raccolta e
trasformazione del latte.
É evidente l'interesse generale nel momento in cui queste sono
strutture che devono servire a ridurre i costi di produzione, dando
queste la possibilità di razionalizzare l'intero processo
produttivo.
Perché in Consiglio regionale? Evidentemente perché il limite di
spesa supera le competenze della Giunta. Tutto qua.
Presidente Dichiarazioni di voto? Ha chiesto la parola il
Consigliere Tibaldi.
Tibaldi (LN) Solo per una ulteriore precisazione, anzi una
domanda, se l'Assessore gentilmente può rispondermi. Esistono altri
caseifici che sono considerati di interesse generale oggi come
oggi?
Presidente Pongo in votazione la delibera in oggetto.
Presenti e votanti: 28
Favorevoli: 26
Astenuti: 2 (Linty e Tibaldi)
Il Consiglio approva
Presidente Vista l'assenza del relatore al punto 16.3, chiudiamo
i lavori del Consiglio per aggiornarli nel pomeriggio.
La seduta è tolta.
La seduta termina alle ore 12,50.
