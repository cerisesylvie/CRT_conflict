Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2309 del 28 luglio 2016 - Resoconto
OGGETTO N. 2309/XIV - Reiezione di mozione: "Dissenso in
merito alla negoziazione dell'accordo di partenariato
economico-finanziario su commercio e investimenti (TTIP)".
Rosset (Presidente) -
Punto n. 16 dell'ordine del giorno.
Per l'illustrazione, ha chiesto la parola il Consigliere Bertin, ne
ha facoltà.
Bertin (ALPE) -
Da circa tre anni la Commissione europea,
a nome dell'Unione europea, sta negoziando con gli Stati Uniti il
Trattato transatlantico di libero scambio tra gli Stati Uniti e
l'Unione europea per la creazione di un grande mercato. Una
trattativa, una negoziazione che avviene in un contesto di poca
trasparenza e che da diversi anni è soggetta a contestazione
proprio in ragione anche di questa poca trasparenza che
caratterizza questa negoziazione. Una negoziazione che riguarda un
argomento estremamente importante, che avrà, semmai si raggiungerà
un accordo nei termini previsti, da quel poco che si sa, delle
conseguenze dirette su tutto il mercato europeo, con effetti
negativi per moltissimi aspetti.
L'aspetto più importante di questa negoziazione è legato
all'eliminazione di tutte le barriere non tariffarie, questo è il
nucleo di questo Trattato: creare un grande mercato nel quale non
siano presenti alcune barriere non tariffarie. Queste barriere non
tariffarie peraltro sono delle salvaguardie per una serie di
prodotti, tra l'altro, per tutto l'aspetto sanitario legato
all'agroalimentare come i diritti sociali e i diritti dei
lavoratori, nonché alla tutela dell'ambiente. Una disapplicazione
di queste barriere non tariffarie rischia di avere degli effetti
estremamente negativi soprattutto in questo settore,
in
primis
sul settore agroalimentare, che rischierebbe di avere
un'omologazione e subire degli effetti estremamente negativi per i
prodotti di qualità tipici dell'Europa e dei contesti, come il
nostro, di piccole dimensioni, nei quali soltanto la qualità può
avere un risultato positivo.
Come dicevo, un altro degli elementi che più rende critico
questo negoziato è quello che prevede che gli investitori
internazionali, le grandi società internazionali, che sono le
principali beneficiarie della creazione di questo grande mercato,
potrebbero chiamare in giudizio i Governi, sia regionali che
nazionali, oltre che gli Enti locali, qualora deliberassero delle
leggi o dei provvedimenti amministrativi nei quali si intravedesse
la possibilità di creare dei limiti agli investimenti da parte di
queste multinazionali. Il che di fatto pone sotto tutela
l'autonomia dei territori, come, ad esempio, nel caso specifico
della nostra Regione, che non potrebbe più intervenire liberamente
su certe materie. Immagino, ad esempio, la questione legata agli
OGM, una legge come quella approvata da questo Consiglio regionale
potrebbe incorrere in questa possibilità. Faccio questo esempio, ma
l'esempio dell'agroalimentare in generale è quello che potrebbe
riportare gli effetti maggiormente negativi per la nostra comunità
e per gli aspetti ambientali legati ai diritti dei lavoratori,
creando appunto questa possibilità di ricorso ad un tribunale
ad
hoc
in una situazione privatistica nella quale ovviamente
l'interesse dei grandi gruppi internazionali avrebbe la possibilità
di bloccare e limitare l'autonomia dei vari enti, oltre che degli
Stati, una situazione estremamente critica e anche pericolosa per
certi aspetti.
Tra l'altro, il Consiglio regionale ha avuto l'opportunità di
incontrare nelle Commissioni consiliari permanenti III e V Marco
Bersani per analizzare questo accordo. Marco Bersani,
rappresentante dell'Associazione ATTAC per l'Italia, è uno dei
principali oppositori a questo negoziato. Una riunione tra l'altro
pubblica, ripresa anche via internet, presente sul sito del
Consiglio regionale, è visibile tuttora e credo sia interessante
per chiunque andare a sentire i lavori di queste commissioni, ci si
può fare un'idea di quelle che potrebbero essere le cause di questo
accordo. È stata una riunione che è durata diverse ore, che ha
analizzato l'elemento piuttosto critico che potrebbe rappresentare
l'approvazione di questo accordo transatlantico.
In questi mesi e anni la pressione dell'opinione pubblica nei
confronti di questo accordo, sia per gli aspetti legati alla poca
trasparenza, sia anche per i contenuti di questo accordo, per quei
pochi di cui si è a conoscenza, cerca di condizionare i Governi in
questo senso. Ultimamente ci sono state diverse manifestazioni
imponenti, la più importante in Germania e anche il Governo
francese ultimamente ha preso una posizione critica rispetto a
questo accordo chiedendo che sia esclusa da queste negoziazioni
tutta una parte di attività: da quelle culturali ad altre,
limitandole soltanto a certi aspetti. Di per sé in questo momento
in generale la pressione su questa negoziazione sta crescendo ed è
forse il momento per aggiungere anche il nostro piccolo contributo
per fermare questo Trattato, che potrebbe avere degli effetti
estremamente negativi per una piccola economia come la nostra e
anche per una questione di principio dal punto di vista delle
competenze in relazione alla politica amministrativa e legislativa
della nostra Regione, che rischia di essere condizionata e posta
sotto "tutela" da queste multinazionali, che potrebbero ricorrere
contro iniziative legislative che a loro dire dovessero in qualche
modo limitare la loro possibilità di investimenti.
È una questione seria, internazionalmente sta crescendo un
movimento contrario a quest'applicazione, che ha già avuto degli
effetti, come dicevo, nel caso del Governo francese, ma in generale
si sta rallentando questa negoziazione, che si sarebbe dovuta
concludere entro fine anno, ma di fatto ormai i tempi si stanno
dilatando. È un momento di stallo e può essere l'occasione anche
per una piccola entità istituzionale come la nostra per esprimere
la propria opinione sull'argomento. Tra l'altro, sono mozioni o
comunque prese di posizione che stanno avvenendo a diversi livelli
sia in Italia che in Europa, molti Comuni italiani e alcune Regioni
sono già andati in questa direzione. Questa mozione prende spunto
anche da mozioni presentate e approvate da altre Regioni e Comuni
in Italia, con l'obiettivo generale di creare un fronte che metta
un freno e condizioni in qualche modo la negoziazione in corso.
Nel merito l'impegnativa di questa mozione è: "che il Consiglio
regionale - in questo caso - esprime preoccupazione e dissenso per
i termini del Partenariato transatlantico sul commercio e
investimenti in corso di negoziazione tra Stati Uniti e Unione
europea e impegna il Presidente della Regione - nel caso specifico
il Presidente della Regione in quanto rappresentante dell'Ente
Regione Valle d'Aosta - ad esprimere il proprio dissenso..." nelle
sedi competenti: dalla Conferenza Stato-Regioni ad altri contesti
simili; a promuovere sul nostro territorio un'informazione riguardo
agli effetti che potrebbe avere questo accordo transatlantico e ad
inoltrare questa mozione agli organi interessati alla
questione.
Presidente -
Non ci sono richieste, chiudo la discussione
generale. Ha chiesto la parola il Presidente della Regione, ne ha
facoltà.
Rollandin (UV) -
L'esposizione del collega Bertin ha
messo a fuoco la reale situazione di stallo ad oggi rispetto alla
discussione sul TTIP, stallo derivato da prese di posizione
marcate, in particolare, come ricordato, da parte della Francia, ma
non solo, in quanto questo tema, che è in discussione da ormai
tanto tempo, non ha portato ad oggi dei risultati di una
prospettiva, di un progetto o comunque di un protocollo definito,
perché è a pezzi. Si sta discutendo settore per settore, in quanto
si tratta di un gioco di forza, in questo discorso di collegamento
transatlantico, tra poteri forti per vedere come scambiare o avere
delle facilitazioni negli scambi commerciali, che potrebbero
effettivamente penalizzare la produzione e il commercio a livello
europeo e quindi creare delle situazioni difficili. Sotto
quest'aspetto quindi condividiamo gran parte delle cose che lei ha
detto.
Per contro non ci sembra oggi il caso di esprimerci su qualcosa
che non conosciamo. Oggi ci sono almeno sei versioni del TTIP in
circolazione che ogni Stato ha predisposto con informazioni e
proposte varie, ma nemmeno una approvata. L'impegno in questo senso
ci sembra legato ad un aspetto che teoricamente può avere delle
ricadute se, ma quel "se" non c'è, non c'è una proposta su cui
ragionare; almeno, noi abbiamo chiesto di avere dei documenti, ci
sono documenti frammentari legati a proposte non condivise e in
fase di discussione. Le chiederei di riproporre la mozione in un
momento in cui ci sia almeno un testo su cui possiamo dire: "beh,
quest'aspetto è quello più devastante anche per noi", su cui
esprimere tutte le considerazioni del caso. Quindi noi su questo,
pur riconoscendoci in alcune delle preoccupazioni che lei ha
espresso, saremmo per astenerci nell'attesa di poterci esprimere
definitivamente quando ci sarà un testo che in qualche modo ce lo
consentirà. Questa è l'unica considerazione che sono in grado di
fare, anche avendo cercato di raccogliere più notizie possibili non
sono riuscito ad uscire da questo limbo.
Presidente -
Ha chiesto la parola il collega Bertin, ne
ha facoltà.
Bertin (ALPE) -
In effetti uno dei problemi di questa
negoziazione è la poca trasparenza e questo ci fa capire che cosa
sta succedendo ed è un punto di contestazione che si muove rispetto
a questa negoziazione.
L'obiettivo di questa mozione è un po' diverso, perché, pur
capendo il suo ragionamento, credo che proprio in questa fase di
stallo sia importante per una comunità piccola come la nostra - che
potrebbe avere delle conseguenze molto negative da questo accordo
sia dal punto di vista di una limitazione della propria autonomia,
che per gli effetti sul sistema economico che non ha le dimensioni
per poter avere dei benefici da un allargamento così di questo
mercato - esprimersi nel senso di andare a sostenere quel movimento
che si sta creando e che, come diceva anche lei e come sottolineavo
io nelle premesse, sta cominciando ad avere degli effetti positivi:
la Francia ha iniziato a mettere un freno a questa situazione,
anche in seguito ad una pressione dei gruppi internazionali sulla
questione. Capisco i ragionamenti, ma credo, per quanto mi
riguarda, che sia importante in questo momento esprimere una
posizione chiara della nostra Regione, pertanto la mozione viene
mantenuta, magari la riproporremo.
Presidente -
Non ci sono altre richieste. Dichiaro aperta
la votazione sulla mozione. La votazione è chiusa.
Presenti: 32
Votanti: 7
Favorevoli: 7
Astenuti: 25 (Baccega, Bianchi, Borrello, Donzel, Fabbri,
Farcoz, Follien, Fosson, Grosjean, Guichardaz, Isabellon, La Torre,
Lanièce, Marguerettaz, Marquis, Nogara, Péaquin, Perron, Restano,
Rini, Rollandin, Rosset, Testolin, Laurent Viérin, Marco
Viérin)
La mozione è respinta.
