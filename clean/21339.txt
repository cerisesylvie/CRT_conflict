Classificazione
ARTIGIANATO



Oggetto del Consiglio n. 1204 del 9 marzo 2005 - Resoconto
OGGETTO N. 1204/XII - Modalità di revisione degli iscritti
all'Albo delle imprese artigiane. (Interpellanza)
Interpellanza
Premesso che
- L'articolo 10 della L.R. 34/01 dispone la revisione
quinquennale completa dell'Albo Artigiani con criteri e modalità
definiti dalla Giunta regionale;
- Nella maggior parte dei casi gli adempimenti di revisione
consistono nella conferma da parte dei soggetti interessati dei
dati già in possesso dell'Albo Artigiani;
- L'attuale procedimento di revisione comporta una lunga
trafila burocratica che obbliga l'artigiano, se privo di
collaboratori, a chiudere l'attività per recarsi personalmente
negli uffici dell'Assessorato alle Attività Produttive;
i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1) con quale atto formale sono stati individuati i criteri e
le modalità di revisione;
2) quali sono le motivazioni che impediscono di utilizzare le
procedure dell'autocertificazione, le quali prevedono anche la
consegna dei documenti da parte di terzi;
3) se non ritengano di modificare le attuali procedure,
prevedendo un'attività a domicilio della struttura preposta
all'accertamento;
4) quali sono i costi e i tempi complessivi per la revisione
quinquennale e quante persone vi sono addette.
F.to: Frassy - Tibaldi
Président - La parole au Conseiller Frassy.
Frassy (CdL) - Penso che la materia non sia materia nuova,
perché l'argomento che affrontiamo con l'interpellanza riguarda,
sì, l'Albo artigiani, ma si richiama a quel concetto di
sburocratizzazione che più volte è stato sostenuto - quanto meno
nei principi -, anche se ha avuto non poche difficoltà dal punto di
vista operativo. Mi riferisco allo sportello polifunzionale per le
imprese, su cui c'è anche una normativa regionale che stenta a
trovare un suo percorso.
In particolare, la Regione ha competenza legislativa primaria in
materia di artigianato, competenza che le deriva dall'articolo 2
dello Statuto; di conseguenza, demanda al legislatore - dunque a
noi, Consiglio regionale - la possibilità di creare dei percorsi
che potrebbero avere il vantaggio dell'originalità rispetto alle
esigenze delle categorie. Sappiamo che le categorie qui
interessate, in particolare l'artigiano, sono connotate spesso per
avere organici ridotti, nel senso che è difficile molte volte
riuscire a coniugare l'attività materiale dell'artigiano con gli
adempimenti che la burocrazia impone a chiunque abbia un'attività
alla luce del sole. La legge n. 34, all'articolo 10, prevede
l'obbligo, ricavato penso da una legge quadro nazionale, della
revisione quinquennale dell'Albo artigiani.
Esprimiamo delle perplessità sulla funzionalità della procedura
che attualmente viene praticata in sede di revisione, nel senso che
abbiamo potuto constatare come parecchi artigiani si siano trovati
in difficoltà dall'esigenza che è stata comunicata dagli uffici
agli artigiani, di recarsi personalmente presso gli uffici preposti
alla revisione dell'Albo, per testimoniare la propria esistenza in
vita dell'attività artigiana. Le sottolineo, a chiarimento
dell'assurdità della procedura, che nell'ambito della legge
regionale - articolo 9 - c'è un obbligo di legge per l'impresa
artigiana di comunicare entro 30 giorni le variazioni riguardanti
l'impresa stessa, nonché eventuali cessazioni di attività, e sempre
nella stessa legge vi è la possibilità da parte degli uffici di
procedere ad accertamento d'ufficio che possano accertare e
verificare se le imprese permangono nei requisiti per poter essere
definite iscritte all'Albo artigiani.
Rispetto alla prima domanda che poniamo, abbiamo rilevato che i
criteri sono quelli della deliberazione n. 3089/2004, ma lei ci
darà conferma se è quella la fonte che è andata a normare il
meccanismo, perché la legge lo demanda a un atto amministrativo
della Giunta. Sappiamo che dal 1968, con una serie di progressi
negli ultimi 5-6 anni, lo Stato italiano ha dato molto spazio al
principio dell'autocertificazione che consente, in particolari
situazioni, di certificare situazioni che sono nella diretta
conoscenza dell'interessato con modalità semplificate, senza più
bisogno della presenza fisica dell'interessato, in quanto la
certificazione accompagnata da una fotocopia di un documento di
identità è sufficiente ad attestare certe situazioni. Ci chiediamo
per quale motivo questo tipo di procedura non sia applicata a una
revisione che diventa un fatto abbastanza formale, perché ci sono
già una serie di norme di legge, sia regionali che statali, che
prevedono fra l'altro delle sanzioni consistenti per quelle imprese
artigiane che non effettuano certe comunicazioni, che poi vengono
rigirate a tutti gli uffici della catena che si occupa delle
problematiche dell'artigianato.
Alla luce di queste considerazioni, vorremmo capire se lei non
ritenga che queste nostre considerazioni possono essere portate a
giovamento di una semplificazione delle attuali procedure che
riteniamo troppo burocratiche. Vorremmo anche capire quali sono i
costi e i tempi complessivi che impegna una revisione quinquennale,
perché abbiamo il convincimento che sarebbe un servizio maggiore, e
non è detto che possa essere un onere maggiore per
l'Amministrazione regionale ipotizzare che siano gli uffici a
recarsi materialmente presso i laboratori artigiani, per verificare
ai fini della revisione quinquennale la sussistenza di tutti i
requisiti, considerando che l'ipotesi dell'autocertificazione
sarebbe sicuramente un'ipotesi in linea con la normativa nazionale
vigente e andrebbe nell'ottica di semplificare questo percorso ad
attività artigianali, le quali, nella maggior parte dei casi, sono
fondate sul lavoro esclusivo del titolare dell'azienda. La
necessità del titolare di recarsi in un orario d'ufficio presso le
strutture dell'Assessorato per certificare situazioni che
confermano l'esistenza si concretizza quindi in una riduzione dei
tempi dell'attività con tutte le conseguenze e i disagi per la
categoria. Queste sono le problematiche, sulle quali, a seguito
della sua risposta, ci riserviamo ulteriori considerazioni.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Come ricordava il collega Frassy, non è
la prima revisione che si fa dell'Albo regionale delle imprese
artigiane, questa è la prima che viene fatta sulla base delle
modalità previste dalla legge n. 34/2001, che sono state
individuate dalla deliberazione n. 3089 del 13 settembre 2004,
tenuto conto dell'esperienza fatta nelle precedenti revisioni.
La revisione attuale prevede l'accesso diretto, previa
fissazione di appuntamento con l'ufficio, degli imprenditori presso
l'Albo e la compilazione di un questionario che deve essere
sottoscritto dal titolare. Tale questionario non ha il solo scopo
di rilevare le eventuali difformità di dati esistenti fra le
informazioni in possesso dell'ufficio e l'effettiva situazione
dell'impresa, ma soprattutto di verificare la permanenza, in capo
all'imprenditore stesso, dei requisiti per il mantenimento
dell'iscrizione all'Albo, valutazione che, con le modalità di
rilevazione finora sperimentate - che consistevano appunto nella
visita di appositi incaricati presso la sede dell'imprenditore - si
è rivelata inadeguata, ed ha comportato il successivo intervento da
parte dei funzionari dell'ufficio con dilatazione dei tempi e
aggravamento del procedimento e dei costi. L'accesso diretto agli
uffici da parte degli artigiani consente di ovviare a tali
inconvenienti, comportando - questa è la nostra opinione - un
disagio minimo per l'imprenditore, che può concordare l'orario di
revisione per lui più agevole: in effetti l'ufficio è accessibile
dalle ore 8,00 e con orario continuato.
Si chiede, qui, quali sono le motivazioni che impediscono di
utilizzare le procedure dell'autocertificazione. Proprio sulla base
dell'esperienza delle precedenti revisioni, l'autocertificazione
presenta alcuni inconvenienti, perché la revisione non ha il solo
scopo di rilevare le eventuali difformità di dati esistenti fra le
informazioni in possesso dell'ufficio e l'effettiva situazione
dell'impresa, ma soprattutto quello di verificare la permanenza, in
capo all'imprenditore stesso, dei requisiti per il mantenimento
dell'iscrizione all'Albo. Tale valutazione non è possibile mediante
presentazione di autocertificazione, ma scaturisce necessariamente
da colloquio fra i funzionari dell'ufficio e l'imprenditore
interessato. È vero che l'autocertificazione è un elemento di
semplificazione, ma poiché l'Amministrazione deve far seguire dei
controlli per appurare la veridicità dei dati indicati, nel momento
in cui la veridicità non sia tale, rischiamo di creare ulteriori
problemi all'imprenditore, con conseguenze anche di carattere
penale.
La modalità di rilevazione finora sperimentata, che consisteva
appunto nella visita di appositi incaricati presso la sede
dell'imprenditore, si è rivelata sotto questo profilo inadeguata,
ed ha comportato il successivo intervento da parte dei funzionari
dell'ufficio con dilatazione dei tempi e aggravamento del
procedimento. In sostanza, l'imprenditore si trovava due volte
coinvolto nel processo di revisione, in quanto i dati che venivano
rilevati presso la sua sede, necessitano di integrazioni.
L'alternativa all'utilizzo di funzionari esterni
all'Amministrazione sarebbe la rilevazione presso le sedi di
impresa da parte dei funzionari dell'ufficio, ma questa soluzione
non è praticabile data la carenza di personale in dotazione
all'ufficio, che ha 2 funzionari di categoria "C2", uno dei quali
con orario "part-time" al 70%, per cui questo comporterebbe la
chiusura degli sportelli, con indubbio assai maggiore disagio per
gli utenti. D'altronde anche sotto il profilo della revisione dei
dati è emerso che il 40% degli interpellati è risultato
inadempiente all'obbligo, sancito dalla legge, di comunicare entro
30 giorni dall'evento le modifiche inerenti la propria impresa.
Cosa è possibile fare? Dal momento in cui l'impresa viene
convocata presso l'ufficio, è possibile, con la compilazione dei
questionari e con una modifica d'ufficio, aggiornare la posizione
senza la necessità di presentare un'apposita istanza, e soprattutto
senza versamento dei diritti di segreteria ed evitando le sanzioni
previste per le tardate comunicazioni; quindi il disagio per
l'impresa di recarsi presso l'ufficio è compensato dal fatto che -
e qui i dati ci dicono che il 40% nella precedente verifica non
aveva comunicato le variazioni nei 30 giorni - facendolo presso gli
uffici, non deve pagare i diritti di segreteria e soprattutto evita
di pagare delle sanzioni. Dunque, pur non essendo questo il
migliore dei metodi, è comunque un metodo che risponde ad alcune
esigenze dell'impresa.
Infine, per quanto riguarda i costi, va precisato che l'attuale
rilevazione riguarda la totalità delle imprese iscritte all'Albo
(circa 4.000), mentre la normativa precedentemente in vigore (legge
regionale n. 24/1986) prevedeva la rilevazione su un campione di
imprese di circa 2.400 unità. La spesa sostenuta per l'ultima
revisione effettuata in un triennio sul campione sopra menzionato,
con l'utilizzo di rilevatori esterni da parte del "Centro Sviluppo"
che si erano recati presso le imprese, ha comportato una spesa
annuale di 24.800,00 euro che significavano, per la complessiva
verifica, una spesa di 74.370,00 euro. Tra l'altro nel corso di
questa verifica c'è stata un'alta percentuale di imprese non
revisionate (circa 200 indicate come "irreperibili" dai
rilevatori). Al di là di questo, l'attuale modalità di
effettuazione prevede l'integrazione del personale addetto interno
all'ufficio con un collaboratore esterno, esperto in materia di
artigianato, che ha anche il compito di rilevare direttamente i
dati delle imprese convocate e non censite allo sportello, per una
spesa complessiva prevista di 1.800,00 euro mensili.
Allo stato attuale, dopo 5 mesi di attività, sono state
scrutinate circa 1.000 imprese, il che consente di prevedere che le
attività di rilevazione totale non si prolungheranno oltre il
triennio, nel senso che 1.000 imprese sono state censite in 5 mesi,
quindi si presume che la durata massima sia di un triennio, con una
spesa preventivabile in 64.800,00 euro per 4.000 imprese contro una
spesa di 74mila per 2.400 imprese, quindi con un numero superiore
di imprese che verranno verificate avremo una spesa inferiore.
Le associazioni artigiane, che sono molto attente nei confronti
dei loro associati e che hanno partecipato anche alla stesura della
legge, non hanno sollevato problemi particolari perché
l'alternativa che potrebbe essere individuata - quella
dell'autocertificazione - presenta delle problematiche non
risolvibili. Pertanto questa ci è sembrata essere la soluzione
sicuramente non ottimale, ma tale da fare in modo di effettuare la
revisione dell'Albo senza creare eccessivi aggravi alle imprese,
semmai risolvendo alcuni problemi, visto che c'è un problema di
regolarizzazione nelle comunicazioni all'Assessorato e, nel caso in
cui queste non fossero avvenute secondo le modalità previste, si è
trovato una soluzione che non mettesse le imprese artigiane nelle
condizioni di dover pagare delle sanzioni. Devo dire che, rispetto
a questo tipo di mobilità, al sottoscritto non sono venute
particolari osservazioni, ma i suggerimenti sono sempre bene
accetti.
Si dà atto che, dalle ore 18,01, presiede il Vicepresidente
Lanièce.
Presidente - La parola al Consigliere Frassy.
Frassy (CdL) - Alcune considerazioni. Lei ha fatto un
ragionamento che parte da un principio: quello che ha impedito per
lungo tempo al meccanismo dell'autocertificazione di trovare
cittadinanza nell'ordinamento nazionale.
Sappiamo che l'apparato burocratico ha osteggiato per decenni
l'avvio delle procedure di autocertificazione, argomentando sulle
difficoltà da parte degli interessati nel comprendere i contenuti
delle autocertificazioni che dovevano rilasciare alla pubblica
amministrazione. E il suo ragionamento è viziato da questa cultura
della resistenza dell'apparato burocratico a quelle situazioni, che
lo pongono in una situazione non più centrale rispetto al rapporto
con il cittadino. Quando lei parla di "costi", ha fatto i conti
giusti, ma li ha fatti verificando cosa ha speso l'Amministrazione
utilizzando una procedura meno burocratica, rispetto a quanto andrà
a spendere l'Amministrazione utilizzando una procedura più
burocratica, ma quei conti non sono esaustivi, perché ad essi
dobbiamo aggiungere il costo pagato dai singoli artigiani che per
le 2 ore necessarie ad andare negli uffici va messo in conto, in
quanto è una minore produzione che grava direttamente sull'utenza
finale.
Molte volte ci scandalizziamo rispetto alla struttura
elefantiaca dell'Amministrazione regionale, ma poi ci stupiamo
quando apprendiamo che uffici strategici hanno sempre un numero di
personale dipendente insufficiente rispetto alle esigenze
dell'ufficio. Non è solo nel caso di strutture che dipendono dal
suo Assessorato, lo abbiamo visto con l'Assessore Caveri in materia
di impianti a fune: siamo una regione disseminata di impianti a
fune e ci rendiamo conto che i funzionari dedicati a questo settore
sono pochissimi! Penso che, come Giunta, qualche riflessione
sull'ottimizzazione delle risorse del personale dovreste farla,
perché nei punti strategici non ci sono le competenze, né
l'organico sufficiente. Non mi scandalizzerei se, in questo caso,
anziché una consulenza esterna, che deve essere attivata - come lei
ha detto - per questo tipo di procedura ne venissero attivate due!
Noi abbiamo una sensibilità diversa e un punto di vista
diverso.
Il problema delle sanzioni può essere risolto nella stessa
maniera, sul presupposto che anziché essere l'artigiano che va
verso gli uffici, sono questi che vanno presso l'artigiano, di
conseguenza quella stessa procedura può essere applicata anche
nell'accesso. Non so se lei ha letto gli allegati alla
deliberazione, perché sono dei questionari poco più che elementari,
sono 4 pagine che vengono fatte compilare dall'artigiano; nella
prima pagina c'è da indicare la ragione sociale dell'impresa e non
mi sembra che ci siano delle difficoltà particolari, vanno poi
indicate le unità locali indicando dove sono ubicate e se c'è stato
un trasferimento di indirizzo, e normalmente è una situazione
marginale; entrando nella seconda pagina c'è la rettifica dei dati
anagrafici del titolare e dei soci o di eventuali collaboratori, a
pagina 3 c'è la richiesta dell'attività svolta nella sede
artigiana, i tipi di lavorazione, in fondo a pagina 3 si chiede
quali sono le persone dipendente addetti, c'è da barrare una
casella in cui scrivere se l'attività prevalente sia commerciale o
artigiana, e nella quarta pagina dobbiamo dire se l'impresa è
esistente o non più esistente; dopodiché c'è la solita richiesta di
autorizzazione alla divulgazione che sono i dati a fini
statistici.
Non penso sia necessario un colloquio per compilare questo
modulo; tenga presente che tutti gli artigiani hanno necessità di
appoggiarsi a studi di consulenza fiscale o del lavoro per un
insieme di adempimenti, perciò questo modulo potrebbe essere
oggetto di una veloce lettura da parte di un esperto del settore,
firma e trasmissione agli uffici, e forse non ci sarebbe nemmeno la
necessità di questo collaboratore esterno che è impegnato a
veicolare questi questionari. In sintesi: il documento non è
complesso, i dati che sono contenuti nel documento sono dati
elementari e spesso conferme di situazioni esistenti; se il 40%
delle imprese comunica in ritardo, il discorso è diverso, perché
c'è un riflesso sugli enti previdenziali e in questo caso le
sanzioni degli enti previdenziali vengono comminate a prescindere
dalle altre sanzioni pertinenti l'Albo.
Le cito una realtà vicina che penso possa essere oggetto di
considerazione, perché è a livello nazionale la patria
dell'operosità economica, la Lombardia. Questa Regione, che non è
una Regione a statuto speciale, ha legiferato in materia
nell'ambito della legge quadro e, per quanto riguarda la revisione
dell'Albo, c'è un unico comma che dice che la Commissione
provinciale ha facoltà di disporre accertamenti d'ufficio - questo
lo diciamo anche nella nostra legge regionale - e che ogni 30 mesi
provvede alla revisione dell'Albo avvalendosi dell'attività
istruttoria dei Comuni. I Comuni, udendo le organizzazioni
sindacali e le confederazioni, fanno l'istruttoria necessaria
per... cioè non si va a scomodare gli artigiani per dimostrare la
loro esistenza!
Penso che la Lombardia, con questa legge n. 73/1989, ci abbia
dato una lezione su cosa voglia dire sburocratizzare
l'amministrazione pubblica, perché in materia di revisione
dell'Albo artigiani riteniamo che il procedimento che è stato messo
in piedi dalla nuova legge regionale, sia un procedimento che se,
forse, a suo sentire non ha portato a grosse lamentele, penso che
le lamentele in parte arriveranno, sicuramente non sia una
procedura alle esigenze di snellimento delle pratiche
amministrative nei confronti di una categoria che per definizione
dovrebbe essere maggiormente liberata dagli impacci della
burocrazia.
Le ricordo che ci sono tutta una serie di leggi dello Stato che
semplificano le procedure per le aziende artigiane; mi sembra di
capire che noi abbiamo mantenuto delle procedure che potrebbero,
applicando norme esistenti e copiando situazioni esistenti che
funzionano, essere gestite in maniera meno onerosa per
l'Amministrazione e per gli artigiani. L'auspicio è perciò che,
nonostante il convincimento da lei ha espresso, ci siano gli spazi
per rivedere le procedure di revisione dell'Albo artigiani.
