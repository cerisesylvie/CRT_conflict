Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 30 del 14 gennaio 1982 - Resoconto
OGGETTO N. 30/VII - RATIFICA DELLA DELIBERAZIONE N. 5844, IN
DATA 4 DICEMBRE 1981, ADOTTATA DALLA GIUNTA REGIONALE IN VIA
D'URGENZA.
PRESIDENTE
: Do lettura del testo della deliberazione in
oggetto:
Concessione e liquidazione al Comitato di Gestione della
pista di bob di Breuil-Cervinia di un primo contributo di Lire
70.000.000 nelle spese da sostenere per la gestione della pista
stessa - Approvazione e finanziamento di spesa.
PRESIDENTE
: E' aperta la discussione.
Ha chiesto di parlare il Consigliere Minuzzo; ne ha facoltà.
MINUZZO
(P.S.D.I.):
Per quanto concerne
espressamente la delibera di Giunta che stiamo esaminando, ho
chiesto il rinvio questa mattina perché volevo sapere
dall'Assessore, visto che questa delibera è stata fatta in tempi
antecedenti a quella che avrebbe dovuto essere la disputa della I
Coppa del Mondo, per cui sono previste delle spese che ritengo non
siano state sostenute, e visto che era stata predisposta tenendo
conto degli impegni economici che le varie organizzazioni erano
disposte ad accollarsi volevo chiedere all'Assessore se non era il
caso di ripresentare questa delibera di Giunta togliendo quelle
spese che non sono state sostenute.
Un altro problema riguarda tutte le carenze della pista del
Breuil di Cervinia. Avevamo fatto queste osservazioni al momento
dell'impegno di spesa, mi sembra, di circa 150 milioni per la
ristrutturazione della pista. In quella occasione ebbi a dire che,
a nostro avviso, quella pista non era adeguata alle nuove esigenze
della tecnica moderna per questo sport. Dissi, inoltre, che quasi
tutte le piste di bob sono piste artificiali nel senso che hanno la
ghiacciatura artificiale per dare maggiori garanzie di possibilità
di disputa delle varie competizioni che vengono organizzate.
Dobbiamo dire, per inciso, che l'Assessore Pollicini è
tremendamente jellato. Ha organizzato la Coppa del Mondo Femminile
e ha nevicato due giorni dopo che si era disputata, grazie allo
sforzo un po' di tutti e con somma consolazione di Pollicini che,
così, non ha rischiato più di tanto - visto che è apparso sui
giornali: "non sapete che cosa ho rischiato se non si fosse
disputata questa gara". - Ha organizzato la prima Coppa Mondiale di
bob e in quei giorni faceva talmente caldo che la temperatura non
ha permesso di disputare questa competizione; due giorni dopo la
sospensione ghiaccio polare e freddo.
Al di là di queste battute vorrei chiedergli se non ritiene
opportuno ristrutturare la pista, visto che ha già intrapreso
questa strada con una delibera del Consiglio regionale, in modo che
venga garantita la possibilità di disputare le prove, quando queste
vengono organizzate. Abbiamo visto infatti che non si può creare
tutto un battage pubblicitario per una manifestazione del livello
della I? Coppa del Mondo e magari, per contro avere un battage
pubblicitario contrario con il quale si dice che, a causa delle
condizioni climatiche non si è potuto disputare questa
manifestazione.
Vorremmo, quindi, una spiegazione in merito alla delibera di
Giunta e una chiarificazione su come intende muoversi l'Assessore
in questo senso, perché non vorremmo che queste cose si
verificassero nel futuro.
PRESIDENTE
: Ha chiesto di parlare il Consigliere
Carlassare; ne ha facoltà.
CARLASSARE
(Democrazia Proletaria - Nuova
Sinistra):
Premetto che il discorso che svilupperò ho già avuto
occasione di svolgerlo un'altra volta; premetto anche che ho votato
a favore della delibera precedente, riguardante il contributo alla
pista di slittino.
Il discorso che voglio fare, è che quando c'è un intervento di
questo tipo da parte della Regione, bisogna dire esplicitamente che
si tratta di un intervento che non si propone lo sviluppo della
politica sportiva. L'intervento in questo senso infatti dovrebbe
andare soprattutto nei confronti degli sports di base, mentre per
quanto riguarda il bob siamo di fronte ad una manifestazione
agonistica di élite, sia dal punto di vista sportivo, sia dal punto
di vista di chi ha effettivamente la possibilità di praticarlo.
Noi ci troviamo di fronte ad una scelta, più o meno corretta,
opinabile comunque, di avviare un grosso battage pubblicitario per
fare una propaganda che dovrebbe convogliare un flusso turistico
nelle zone che sono toccate da queste manifestazioni sportive.
Se si tratta, ripeto, di dare un contributo allo sviluppo dello
sport, della pratica dello sport, i contributi della Regione devono
essere altri. Se si tratta, invece, come mi pare che sia, di un
battage pubblicitario perché in seguito a queste manifestazioni
avviene la ripresa da parte della Eurovisione, Mondovisione,
notizie sui giornali, ecc., io mi pongo un altro problema. Ho
votato a favore della delibera che riguarda lo slittino perché
ritengo che la località in cui è situata la pista di slittino sia
una località che ha bisogno di essere propagandata e di un grosso
contributo finanziario da parte della Regione per farsi conoscere.
Queste zone che sono più belle e più interessanti sotto molti
aspetti del Breuil Cervinia, sono zone sottosviluppate e in tal
modo hanno la possibilità di integrare un'economia agricola che è
in decadimento, con delle iniziative di carattere turistico.
Ritengo che sia errata una politica di contributi da dare ad una
località, come appunto il Breuil Cervinia, ultraconosciuta in tutto
il mondo, dove il flusso turistico sicuramente non manca,
soprattutto ritengo sia errata - e vorrei che a questo mi desse una
risposta l'Assessore - una politica di contributi da parte
dell'Amministrazione regionale se non è accompagnata da un impegno
finanziario preciso da parte degli usufruttuari di quel flusso
turistico che viene incanalato dalle manifestazioni sportive, dal
battage pubblicitario che deriva da queste manifestazioni sportive.
Io non sono convinto che il battage pubblicitario che deriva da una
manifestazione come il Campionato del Mondo del bob porti dei
turisti a Rhêmes, o negli altri 70 Comuni della Valle. Io sono
convinto che porti soprattutto flusso turistico a Cervinia. Sono
contrario, quindi, in linea di principio acché si diano queste
sovvenzioni, oltremodo contrario se queste sovvenzioni da parte
della Regione non sono accompagnate da un contributo di quegli
operatori turistici, di quei signori che traggono profitto
immediato da queste manifestazioni. Vorrei che un grosso sforzo, in
questo senso, fosse fatto dall'Assessorato per riuscire ad
ottenere, nei casi in cui si organizzano queste manifestazioni, una
partecipazione concreta finanziaria da parte degli operatori
economici, da parte degli operatori turistici, condizione
imprescindibile affinché avvenga, in un momento successivo, la
partecipazione finanziaria da parte della Regione. Bisogna
costringere infatti questi signori, che traggono i maggiori
benefici da queste iniziative, ad intervenire affinché queste
iniziative possano svolgersi. La funzione della Regione è quella di
integrare lo sforzo che viene fatto da chi ricava dei benefici, e
non di impegnarsi in un modo massiccio senza ottenere un contributo
reale da parte delle persone sopraccitate.
PRESIDENTE
:
Ha chiesto di parlare il Consigliere
Mafrica; ne ha facoltà.
MAFRICA
(P.C.I.):
Vorrei dall'Assessore,
condividendo molte cose già dette da Carlassare, una opinione su un
volantino che è circolato durante il periodo delle feste, a firma
di "Jeunesse Valdôtaine", e rivolto ai turisti.
Vorrei inoltre che mi dicesse in modo esplicito quale è
l'indirizzo della Giunta regionale rispetto al problema del
turismo. In modo particolare, se ritiene che si debba puntare su un
continuo rilancio delle stazioni turistiche già affermate oppure se
ritiene che si debba anche procedere ad un riequilibrio e ad un
interesse verso un turismo di carattere più sociale.
PRESIDENTE
:
La parola all'Assessore al Turismo,
Urbanistica e Beni Culturali Pollicini.
POLLICINI
(D.P.):
Io sono reduce da una
presentazione in Spagna, Madrid e Barcellona, dell'offerta
turistica della nostra Regione. Vi posso dire che c'è una
notevolissima apertura per quanto riguarda la nostra offerta. Non
più tardi di ieri sera 110 sci-clubs di tutta la Catalogna erano
presenti - rappresentato 50.000 iscritti - ed estremamente
interessati all'offerta turistica di questa Regione. Va detto, però
- e questo mi pare un aspetto che va sottolineato - che la Valle
d'Aosta ha due località molto conosciute: Cervinia e Courmayeur. La
proposta che portiamo avanti è quella di scoprire la Valle d'Aosta,
cosiddetta non conosciuta, che è quella più caratteristica, che
maggiormente risponde alla esigenza di una proposta turistica più
gradita alla gente. Questi sforzi vengono fatti attraverso mille
sistemi: essere presenti con la stampa, con gli operatori
turistici, con le agenzie di viaggio, con gli sportivi, gli
sciatori e poi altri veicoli pubblicitari importanti. Lo sport,
oggi, per l'impatto che ha nei confronti degli organi di
informazione, nei confronti della televisione, è il miglior veicolo
pubblicitario che possa esistere, ed è il veicolo pubblicitario che
costa meno di tutti rispetto al numero di persone che può
interessare. In questo quadro, evidentemente, occorre tener
presente che noi dovremmo sempre fare uno sforzo maggiore per
essere conosciuti, perché c'è una concorrenza spietata non solo in
Italia, ma anche all'estero, perché c'è un differenziale, tra le
varie nazioni sul piano dell'inflazione, che ci penalizza. Vedi
l'Austria che ha un 5 - 6 - 7%, contro un 20-22% dell'Italia, vedi,
ad esempio, la Svizzera che nei confronti della clientela inglese
quest'anno pratica prezzi inferiori allo scorso anno, perché c'è
una differenziale fra le due monete che consente alla Svizzera di
fare altrettanto. In Italia, invece, dal primo gennaio, lo Stato ha
messo l'IVA sugli impianti di risalita tanto per agevolare la
politica turistica del Paese. In questo quadro, allora, occorre
tenere presente che noi abbiamo circa un terzo del reddito
regionale che proviene direttamente o come indotto dal turismo. La
prospettiva che abbiamo in questa direzione è quella di migliorare
sempre più l'offerta turistica, perché, visto che non possiamo
ridurre i prezzi, dobbiamo migliorare la qualità dell'offerta,
facendoci anche conoscere da tutti o, comunque, dalla più vasta
clientela possibile; in questo senso va l'indirizzo della
Giunta.
Per quanto riguarda il mio giudizio in ordine al volantino, io
l'ho già espresso alla stampa e quindi rimando agli organi di
informazione il mio pensiero.
Tornando al problema della promozione turistica, ritengo lo
sport - lo ripeto ancora una volta - il più economico degli
investimenti pubblicitari promozionali, e tanto più lo sport è
spettacolo, tanto più penetra in vaste sfere di clientela. Il bob
non è
uno sport di élite, ma uno sport-spettacolo di
temerari e quindi non è inteso come sport agonistico fine a sè
stesso. Per quanto mi riguarda vedo nel bob uno degli spettacoli
che maggiormente interessa la massa che si mette davanti al
televisore per avere il brivido. A noi interessa che quello sia uno
strumento che presenti questa immagine regionale, che non è
l'immagine di Cervinia ma della Valle d'Aosta, come Regione
complessiva. Noi
cerchiamo sempre, in tutte le gare, di dare
un'immagine della Regione e non di una località.
Intanto, va detto che la catena americana, la MBC ha
sponsorizzato le spese di questa prima Coppa del Mondo ...
Interruzione ... No, siccome sono americani, sono uomini d'affari,
avevano assicurato la manifestazione tenendo conto di tutto quanto,
per cui non ci hanno rimesso.
Il discorso è che questa manifestazione la voleva Saint-Moritz e
la voleva Innsbruck, abbiamo avuto la fortuna di averla noi e solo
la fortuna.
Ritengo che tutto ciò che si costruisce, indipendentemente dalla
possibilità che il tempo ci dia una mano o meno, è un discorso che
va nella direzione di portare avanti la nostra promozione
turistica. Abbiamo una delibera che dà l'occasione di vedere i
motivi per cui, ad esempio, non c'è stato nulla da fare per questa
Coppa del Mondo. Lo stesso giorno che si annullava la Coppa del
Mondo, perché c'erano 6 gradi sopra zero, a Ginevra ce n'erano 20
sotto zero, nello stesso giorno in Germania le autostrade erano
bloccate perché c'erano 29 gradi sotto zero, mi pare che a questo
punto non ci sia nulla da dire. Non si possono prevedere queste
cose, nessuno può farci niente ... Interruzione ... No, io non sono
jellato, è jellato chi non riesce ad avere la Coppa del Mondo.
Per quanto riguarda, invece, il discorso della pista, debbo dire
che questa pista è considerata dai tecnici, dagli esperti, dai
piloti, la migliore pista naturale esistente nel mondo; pista
artificiale: discutevamo, proprio il giorno in cui è stato deciso
l'annullamento della prova, con l'Ing. Galli, progettista della
pista di Innsbruck, di Saint-Moritz e di quella di Cervinia, che a
Lake-Placid, una pista artificiale costruita con costi di miliardi,
dove occorre metterci dentro 5.000 Kilowatt orarie di potenza, non
è stato possibile fare i campionati mondiali perché ha piovuto per
12 giorni. E' assurdo fare a 2.000 metri una pista artificiale; la
si può fare a 1.200 metri come a Cortina, dove è stata fatta solo
negli ultimi 600 metri con una potenza, fra l'altro, di 2.000
kilowatt per la refrigerazione, ma una pista artificiale di 1.520
metri viene a costare 3 miliardi e mezzo, oltre al costo di
gestione.
Sulla faccenda delle spese. Queste sono le spese di gestione
della pista, la pista ha cominciato ad essere interessata ai costi
già dal 2 di dicembre, da quando si sono iniziati i lavori di
ghiacciatura. Abbiamo avuto però una serie di problemi legati alle
esigenze di evacuazione, al forte vento, a nevicate, alla copertura
della pista per 7
metri, ecc.. Adesso cominceranno i
campionati italiani, quindi queste spese erano da farsi e non
soltanto in funzione della Coppa del Mondo; la pista andava
preparata, mancava solo il gelo però tutti i lavori erano stati
fatti. C'è inoltre da tener presente che i costi di gestione, per
convenzione, sono a carico della Regione per il 50% e a carico del
CONI per il restante 50%. Questa pista compie proprio quest'anno 20
anni di attività, e quindi si rende necessario rifare gli impianti
elettrici, telefonici e di cronometraggio. D'altra parte, la
convenzione stessa dice che dopo due anni di inattività della pista
uno dei tre componenti, cioè Comune, CONI o Regione, può
dissociarsi e la rettoria di Verrès, che è proprietà della zona di
arrivo, potrebbe ritornare in possesso del terreno, e questo
sarebbe stato il terzo anno; tale pista, dicevo l'altra volta,
richiederebbe oggi, così com'è, un investimento di oltre 2 miliardi
quindi c' è un'esigenza fondamentale di mantenerla, non solo, ma
abbiamo fatto richiesta, come Regione, di organizzare i campionati
mondiali di bob del 1985. Questa è una Regione che da queste
proposte di carattere sportivo, spettacolare trae un'immensa
pubblicità di cui ha bisogno; c'è infatti, una concorrenza di tanti
altri Paesi, come dicevo prima, che è difficile da contrastare,
proprio perché attraverso il turismo si riesce a tamponare la crisi
economica dei vari settori, in particolare quello industriale e
quello agricolo. Qui l'immagine, quindi, non è quella di una
stazione, ma di una Regione e mi pare occorra tener presente che se
non c'era il caldo ad impedire la Coppa del Mondo le nazioni
presenti sarebbero state 12: Giappone, Taiwan, Stati Uniti, Canada,
i Campioni del Mondo della Germania Orientale, della Germania
Occidentale, Austria, Francia, Spagna. Era indubbiamente un
discorso di grosso interesse anche perché se così non fosse stato
la catena americana non avrebbe investito 75.000 dollari per
sponsorizzare questa manifestazione.
Per quanto riguarda la partecipazione degli albergatori locali
ci sono delle convenzioni grazie alle quali questi praticano prezzi
inferiori agli sportivi, agli accompagnatori di queste équipes che
svolgono l'attività di gara nella pista di bob. Ritengo quindi che
sia necessario considerare la gara di bob, non come un fatto
agonistico fine a sé stesso, ma come un veicolo di promozione
turistica. Per tutto questo ritengo che sia importante continuare
l'opera di mantenimento di questa pista che si traduce in costo di
gestione che va in paghe per i 20-22 operai che vi lavorano, e
poche altre cose.
PRESIDENTE
: Ha chiesto di parlare il Consigliere
Maquignaz per dichiarazione di voto. Ne ha facoltà.
MAQUIGNAZ
(D.P.):
Volevo cogliere l'occasione per
fare alcune osservazioni su questo dibattito che interessa la
manifestazione di Coppa del Mondo per il bob, visto che alcuni
Consiglieri hanno sollevato il problema.
Non voglio, in questa occasione, sollevare nuovamente il
dibattito sul bob nella stazione di Cervinia, lo abbiamo fatto più
volte in Consiglio regionale, ma intendo ribadire quanto segue:
certamente noi, se dovessimo decidere adesso di fare il bob al
Breuil o il Palazzo del Ghiaccio, opteremmo per la seconda
soluzione o per soluzioni alternative, però dobbiamo prendere atto
che il bob al Breuil esiste, esiste una pista che costa, forse, più
di 2 miliardi. E' fondamentale quindi utilizzare questo patrimonio
che, sul piano turistico, ha un'importanza fondamentale per la
Valle d'Aosta, come giustamente diceva l'Assessore Pollicini,
proprio perché rappresenta uno strumento di formazione turistica
indispensabile, oltre che un necessario veicolo pubblicitario.
Intendo inoltre cogliere l'occasione per dire al Consigliere
Minuzzo che, per quanto riguarda il bob - e lo dico anche al
Consigliere Carlassare - gli operatori turistici al Breuil hanno
fatto quanto era possibile umanamente per la riuscita della
manifestazione. Posso confermare che gli albergatori, i
commercianti, gli impianti di risalita hanno fatto di tutto perché
questa manifestazione andasse a buon fine, purtroppo - e questo
bisogna ribadirlo - non è per fatti tecnici, come dice il
Consigliere Minuzzo, la manifestazione non si è potuta realizzare
perché le condizioni atmosferiche avverse ne hanno impedito
materialmente la riuscita.
Voglio in questa occasione fare una sollecitazione alla Giunta,
in modo particolare all'Assessore, perché vengano compiuti tutti
gli sforzi necessari perché la pista di bob possa essere
migliorata, potenziata, e quindi possano essere realizzati quei
lavori - e qui faccio riferimento, in modo particolare,
all'illuminazione notturna - indispensabili acché una pista sia
veramente efficiente e all'avanguardia in campo europeo.
PRESIDENTE
:
Nessun altro chiede la parola.
Metto in approvazione la ratifica della deliberazione n.
5844:
Esito della votazione:
Presenti: venticinque
Votanti: venticinque
Favorevoli: ventiquattro
Astenuto: uno (Carlassare)
Il Consiglio approva
PRESIDENTE
: Con questo abbiamo terminato l'esame di tutte
le ratifiche che erano iscritte all'ordine del giorno all'oggetto
n. 25. Possiamo proseguire con la trattazione dell'ordine del
giorno stesso affrontando il punto n. 31.
