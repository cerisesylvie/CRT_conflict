Classificazione
INDUSTRIA


Resoconto integrale del dibattito dell'aula
Oggetto del Consiglio n. 3001 del 5 febbraio 2003 - Resoconto
OGGETTO N. 3001/XI Piano di promozione e selezione di imprese da
inserire nella "Pépinière d'entreprise" nell'area Cogne.
(Interrogazione)
Interrogazione Premesso:
- che nel novembre 2000 la Giunta regionale approvava il "piano
di promozione e selezione delle imprese" da insediare nella
"Pépinière d'entreprises" in fase di realizzazione nell'area Cogne
di Aosta;
- con D.G. n. 127 del 20/01/03 è stata assegnata al "Centro
Sviluppo S.p.A." la gestione della struttura, stimando un costo
complessivo di Euro 215.880,00 per l'esercizio 2003 e in poco oltre
Euro 300.000,00 per gli anni successivi;
- i costi di gestione sono finanziati al 50 percento con fondi
U.E.;
- l'ultimazione dell'immobile è prevista per il prossimo mese di
aprile;
i sottoscritti Consiglieri regionali
Interrogano
l'Assessore all'Industria per sapere:
1) quante aziende e con quali caratteristiche produttive ed
occupazionali sono ad oggi accreditate presso la "Pépinière
d'entreprises" dell'area Cogne;
2) se vi sono ancora spazi liberi e in caso affermativo quale
sia la loro incidenza sulla superficie utile complessiva;
3) quanto incidono al mq i costi di gestione e se in essi sono
anche inclusi i servizi di consulenza e assistenza.
F.to: Frassy - Lattanzi
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda i lavori di
costruzione dell'immobile della "Pépinière" realizzati da "Vallée
d'Aoste Structure", nell'ambito del piano di riqualificazione
urbanistica e riconversione dell'area industriale Cogne, questi
lavori si concluderanno entro la fine del mese di aprile; pertanto,
la struttura della "Pépinière" sarà disponibile a partire dal mese
di maggio.
La superficie complessiva dell'immobile è di 3440 metri
quadrati, di cui 1500 destinati a spazi comuni, quali: sala
conferenze, locali destinati ad attrezzature tecniche, disimpegni,
servizi igienici, spazi vari a disposizione delle aziende, in
particolare locali da attrezzare con impianti di telecomunicazione
tali da offrire alle aziende insediate connettività a banda larga e
servizi innovativi quali i servizi "wireless". I locali destinati
ad ospitare le imprese sono 15 di superficie variabile dai 65 ai
450 metri quadrati, per un totale di 1940 metri quadrati locabili.
Alla data odierna nessun lotto è ancora stato formalmente
assegnato, in quanto le procedure di selezione e valutazione delle
richieste sono in corso e le prime determinazioni saranno aggiunte
nel corso di questo mese. Il piano di promozione è iniziato nel
2001 e si è prolungato fino al termine del 2002, a causa dei
ritardi nella consegna dell'immobile da parte dell'impresa
appaltatrice.
Le imprese che, a seguito delle attività promozionali hanno
proposto una loro manifestazione di interesse, sono 41,
prevalentemente orientate nel settore delle telecomunicazioni e
della "information and communication technology", anche se nel
complesso i settori di riferimento sono molteplici. Si tratta di
aziende già attive, sia di neoimprese, sia di idee imprenditoriali
che devono ancora essere approfondite dagli stessi proponenti. Il
rapporto che "Centro Sviluppo" ha intrapreso con coloro che hanno
manifestato il loro interesse, rapporto che attualmente è in corso,
ha dato origine a tre domande formali di insediamento correlate dei
relativi "business plan", che saranno prossimamente esaminate
dall'organo collegiale previsto dalla deliberazione di Giunta n.
127/2003, al fine di consentire l'insediamento delle imprese non
appena l'immobile sarà disponibile.
Le imprese che si insedieranno dovranno possedere
prioritariamente le seguenti caratteristiche: innovatività del
prodotto o del processo, assenza di lavorazioni pericolose o che
possano dare luogo a emissioni inquinanti, produzione orientata
all'esportazione, assicurare la crescita professionale degli
addetti con qualifiche medio-alte, sinergie con altre imprese
operanti in Valle, una redditività sufficiente a garantire
l'economicità dell'iniziativa. Sarà inoltre data priorità ad
iniziative legate alla delocalizzazione di aziende valdostane che
abbiano subito danni ai propri uffici per effetto di eventi
calamitosi, purché compatibili con le finalità e le caratteristiche
della "Pépinière".
Due iniziative, di queste tre che hanno espresso domanda,
riguardano il settore dell'informatica e, la terza, il settore dei
servizi alle imprese. Sulla base di queste tre iniziative è
prevista l'occupazione iniziale di 11 addetti con prospettive
biennali di crescita di altri 10 occupati. Dall'insieme della
documentazione che gli interessati all'insediamento della
"Pépinière" hanno presentato, è ragionevole ipotizzare che altre
imprese - seppure in numero ridotto - abbiano raggiunto un livello
tale di approfondimento della loro idea imprenditoriale da poter
presentare, a breve, la loro domanda formale pianificando,
pertanto, il loro insediamento entro il 2003. L'Assessorato stima
che la completa occupazione dei lotti disponibili possa avvenire
entro il 2005.
I costi complessivi di gestione della "Pépinière" sono stimati
in circa 290.000 € all'anno, comprensivi degli oneri di
manutenzione ordinaria. L'articolazione di questi costi è la
seguente:
- il 15 percento, è determinato dal canone di locazione della
ripartizione dei costi di gestione dell'area industriale;
- il 22 percento, dagli oneri per tasse, assicurazioni, pulizie,
altre spese gestionali unitamente alle spese manutentive
dell'immobile e dell'area di pertinenza;
- il 14 percento, spese di riscaldamento e condizionamento;
- il 20 percento, per il personale specificatamente destinato al
presidio della struttura e dei servizi di segreteria destinati alle
imprese;
- il 20 percento, per il personale destinato alla gestione dei
servizi di consulenza e assistenza alle imprese;
- il 9 percento per gli oneri di gestione del sistema
informativo ad alta tecnologia, di cui la struttura sarà
dotata.
Il canone di servizio, abbattuto dalle contribuzioni dell'UE e
imputabile all'impresa, sarà orientativamente di 4,5-5 € al mese a
metro quadrato, in funzione della tipologia di lotto assegnato. È
ovvio che, per quanto riguarda questo costo, è comprensivo
dell'articolazione dei costi che ho precedentemente elencato.
Président
La parole au Conseiller Frassy.
Frassy (FI)
Assessore, nulla di nuovo sul fronte
dell'area Cogne, potremmo dire, nel senso che le problematiche già
emerse sulla più ampia area che dovrà essere oggetto di
insediamenti industriali, al di fuori della "Pépinière", che è
oggetto di questa interrogazione, quelle problematiche si ribaltano
anche sull'insediamento della "Pépinière". È evidente che c'è una
grossa difficoltà, ed è qui la nostra preoccupazione, nel far
partire questa struttura.
Se pensiamo che la struttura sarà pronta a maggio e se pensiamo
che, ad oggi, ci sono zero aziende insediate e tre domande formali,
non possiamo non esprimere preoccupazione, perché sappiamo che,
anche se ci fosse una sola azienda insediata, quei costi di 290.000
€ annui saranno costi da sostenere, perché l'area dovrà essere
operativa, perché le manutenzioni dovranno essere fatte, il
riscaldamento dovrà essere attivato, il segretariato, le consulenze
e tutto quanto lei ha ricordato! In virtù del meccanismo
amministrativo-finanziario che è stato messo in piedi, questi costi
graveranno sul bilancio pubblico regionale. Non possiamo allora non
evidenziare come su questa area, nonostante sia da lustri che si
discute, non si riesca mai a marciare con i tempi del mercato. È
evidente che diventa difficile che delle aziende - nel momento in
cui hanno il via libera - possano trasferire la propria produzione
senza programmare le incombenze legate al trasferimento della
produzione, e la sua previsione - forse ancora ottimistica - di una
piena occupazione dell'area entro il 2005, ci porta a dire che il
suo Assessorato ha fallito uno degli obiettivi di valorizzazione
dell'area e di piena occupazione, perché tre aziende e undici
addetti sicuramente non è un risultato esaltante!
Non capiamo quali siano i motivi che impediscano di gestire, con
delle tempistiche compatibili con il mercato privato, un'area che
dovrebbe essere, a parole, il biglietto da visita della
produttività regionale, e nel comparto industriale, e nel comparto
artigianale. È un'area che, nonostante ci sia l'Assessorato con la
sua struttura, Finaosta, "Vallée d'Aoste Structure" e il "Centro
Sviluppo", non riesca a decollare; è un'area dove i ritardi si
sommano ai ritardi, ritardi per la bonifica, ritardi per
l'infrastrutturazione, ritardi per la promozione e, ovviamente,
ritardi per l'insediamento! Questo è paradossale quando accade in
una realtà come quella valdostana, ma soprattutto quella di Aosta -
che meglio conosco - che ha un disperato bisogno di aree
artigianali. Sappiamo qual è la situazione delle aziende
artigianali dell'area di Tzambarlet: molte aziende hanno rinunciato
a progetti di sviluppo aziendale proprio per l'impossibilità di
espandere le aree dedicate alla produzione. È paradossale che, a
fronte di una situazione di questo tipo, ci siano risposte come
quelle che lei ha appena finito di illustrare! Qualcosa non
funziona, perché se fossimo in assenza di domanda, saremmo
giustificati dal dire: "il mercato della Valle d'Aosta non esiste".
La situazione, perlomeno nel comparto artigianale, non è così!
Ci chiediamo pertanto quali sono le motivazioni che portano oggi
ad avere, a fronte di 41 imprese che lei ha detto "interessate", 3
domande formalizzate, e cosa impedisce all'Amministrazione e a
tutte le aziende che ruotano, e che ho citato: Finaosta, "Centro
Sviluppo", "Vallée d'Aoste Structure", ad aver definito quanto meno
queste tre domande! Penso che su questi tempi e su queste
situazioni debba essere fatta una verifica perché, al di là delle
proclamazioni e i convegni che vengono effettuati sull'area Cogne,
la realtà, oggi, è che questa è un'area strategica, ma che non
riesce a decollare! Questo non può non far esprimere
preoccupazione.
