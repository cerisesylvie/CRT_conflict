Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3158 del 22 ottobre 1987 - Resoconto
OGGETTO N. 3158/VIII - SITUAZIONE DELLA ASSISTENZA
SPECIALISTICA PEDIATRICA NEI DISTRETTI 4° E 5° DELL'USL DELLA VALLE
D'AOSTA.
(Interrogazione).
PRESIDENTE:
Do lettura dell'interrogazione presentata dal
Consigliere Sandri:
Interrogazione
VISTO l'estratto della deliberazione del Comitato di Gestione
dell'USL 6 luglio 1987, n. 1177 con cui si aggregano ai fini
dell'attuazione dell'assistenza specialistica pediatrica i
distretti 2/3 4/5 10/11 12/13/14 e si individuano le zone carenti
per tale tipo di assistenza;
CONSTATATO che tutti i distretti così identificati, aggregati o
no, sono carenti mentre il 4° e il 5° distretto non sono citati
nell'allegato;
PREOCCUPATO per il perdurare di una grave carenza
nell'assistenza sanitaria di base;
il sottoscritto Consigliere regionale
Interroga
l'Assessore alla Sanità ed Assistenza Sociale per
conoscere:
- la situazione dell'assistenza specialistica pediatrica nel 4°
e 5° distretto;
- la situazione del servizio pediatrico a livello consultoriale
e dei servizi ambulatoriali dei presidi ospedalieri e dei
poliambulatori;
- gli interventi attuati o predisposti per consentire l'accesso
alla specializzazione in pediatria ai giovani medici valdostani e,
più in generale, per formare gli specialisti necessari;
- gli interventi attuali o predisposti per fornire ai medici
generici degli aggiornamenti professionali indispensabili a gestire
correttamente questa fase di carenza di medici specialistici.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Come il Consigliere Sandri ben sa, ci sono
tre tipi di rapporto che l'USL può avere con i pediatri: il primo è
il pediatra di libera scelta, il secondo è il pediatra
ambulatoriale convenzionato con la 291, cioè quello consultoriale,
il terzo è il pediatra dipendente che agisce all'interno
dell'ospedale.
La delibera in questione, che raggruppa i vari distretti
esistenti in Valle d'Aosta, è per i pediatri di libera scelta,
quindi quelli interessati dalla convenzione 290. Da questa delibera
sono stati esclusi i distretti 4 e 5, in quanto non ci sono posti
liberi per pediatri di libera scelta. Quando dei posti vengono resi
vacanti, c'è la possibilità di inserire un pediatra di libera
scelta ogni 600 bambini da zero a sei anni, oppure ogni frazione
superiore a 300, ma essendo i distretti n. 4 e 5 completi, cioè non
avendo posti liberi, evidentemente non c'è stato bisogno di
raggrupparli insieme ad altri. Altri invece hanno dovuto essere
raggruppati per riuscire ad avere il numero per inserire un
pediatra.
Per quanto concerne la seconda domanda, attualmente operano
all'Unità operativa di pediatria sei medici pediatri e ci sono
quattro medici specialisti ambulatoriali per oltre 60 ore
settimanali nei consultori. Non ci sono altri medici compatibili e
disponibili a fare altre ore di ambulatorio consultoriale e questi
quattro medici che sono compatibili fanno già il massimo delle ore
consentite.
Con l'applicazione dell'ultima convenzione, la n. 291, ci sarà
la possibilità di ampliare, sia come numero che come ore, il
servizio pediatrico in Valle d'Aosta, però c'è l'eterno problema di
trovare pediatri disponibili.
Per quanto riguarda la terza domanda circa l'incentivazione
dall'accesso alla specializzazione in pediatria, questo è un lavoro
che si fa continuamente perchè molti giovani medici, quando
vogliono intraprendere una specializzazione, ci chiedono quante
sono le possibilità di assunzione all'USL. Evidentemente una delle
prime, anzi la prima che noi consigliamo è la pediatria; però come
sa bene il Consigliere Sandri la specializzazione in pediatria è a
numero chiuso e prevede un corso di quattro anni, che dovrebbe
essere ridotto adesso a tre. C'è il rischio che i giovani medici
valdostani non intraprendano questa specializzazione proprio per il
numero chiuso e per la durata di quattro anni.
Abbiamo cercato in passato di sopperire al fatto delle ore
consultoriali, chiedendo se era possibile fare delle convenzioni
con degli specializzandi, ma questo non è stato possibile.
Per quanto concerne il punto 4, sull'aggiornamento professionale
in materia di pediatria anche per medici di base, sono stati
organizzati nel 1987 due corsi rivolti a tutti gli operatori
sanitari della Regione; oltre a questi ci sono stati dieci corsi
riservati a chi opera nel settore della pediatria. Tuttavia non è
sufficiente organizzare corsi di aggiornamento, in quanto ci vuole
anche la buona volontà da parte degli operatori sanitari a
partecipare.
In conclusione, con l'applicazione della convenzione 291, ci
auguriamo, se non di risolvere completamente il problema, almeno di
poter migliorare il servizio ambulatorialmente, considerato che ci
sarà la possibilità di assumere entro breve tempo due pediatri
all'interno dell'unità operativa di pediatria, in quanto questi
posti si sono resi vacanti ultimamente: il primo perchè c'è stata
la rinuncia da parte di uno che era in graduatoria, il secondo che
è andato in pensione ultimamente.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Ringrazio l'Assessore delle informazioni
che mi hanno illuminato su alcuni punti che non conoscevo.
Volevo fare due osservazioni. La prima è questa: credo che in
Italia siano riconosciute le specializzazioni prese in ambito CEE,
e per mia documentazione so che in Francia esiste un numero chiuso
in tutte le scuole di specializzazione, però generalmente il numero
delle domande è inferiore a quello dei posti disponibili in quanto
in Francia esiste il blocco del numero chiuso all'inizio della
facoltà di medicina, quindi non c'è la pletora che esiste in
Italia.
Pertanto chiedo, visto che c'è la disponibilità ad affrontare il
problema, se non è possibile prendere contatti con le università di
Grenoble o di Lione, per vedere di qualificare in queste università
il personale che, come ha anche confermato l'Assessore, purtroppo
manca da tempo nella nostra Regione.
La seconda osservazione: conoscevo anche io i corsi fatti dalla
Regione, però la motivazione che mi ha dato l'Assessore mi sembra
convincente sul fatto che non abbiano sortito i risultati sperati.
Forse è bene prendere in considerazione un metodo usato in altre
USL, che è quello della obbligatorietà della informazione su alcuni
temi che sono di emergenza essendoci questa carenza di specialisti.
Togliendo tutti i disagi che l'obbligatorietà comporta, quindi il
pagamento della sostituzione, però i medici devono essere messi in
condizione di operare con i bambini non dico a livello di
specialista, ma quanto meno ad un livello accettabile.
