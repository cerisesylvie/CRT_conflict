Classificazione
BENI CULTURALI


Resoconto integrale del dibattito dell'aula
Oggetto del Consiglio n. 785 del 6 luglio 1994 - Resoconto
OGGETTO N. 785/X - Interventi per il restauro dell'edicola
votiva sita in Aosta, viale Piccolo San Bernardo.
(Interpellanza)
Interpellanza - Visto lo stato di abbandono in cui versa da
alcuni anni l'edicola votiva situata in V.le Piccolo S. Bernardo ad
Aosta, al bivio per il castello di Mont Fleury;
Considerato che all'epoca dei lavori di realizzazione del
marciapiede si decise, giustamente, di non rimuovere tale
struttura, segno della pietà cristiana e della tradizionale
religiosità valdostana;
Verificato che gli interventi fin qui effettuati si sono
limitati ad opere di "puntello" dell'edicola, il cui stato appare
sempre più pericolante;
Appreso dagli organi di stampa che nel settembre 1993 veniva
inoltrato dal Comune di Aosta alla Sovrintendenza ai Beni Culturali
una nutrita documentazione sulla struttura;
il sottoscritto Consigliere regionale
Interpella
l'Assessore competente per sapere:
a) se gli interventi da effettuarsi sull'edicola siano o meno di
competenza della Sovrintendenza ai Beni Culturali;
b) se la Sovrintendenza abbia già individuato quali interventi
effettuare;
c) quali tempi si stimano necessari per mettere in atto detti
interventi.
F.to: Marguerettaz
Presidente -
Ha chiesto la parola il Consigliere
Marguerettaz.
Marguerettaz (PpVA) -
Ho presentato questa
interpellanza anzitutto per una necessità di chiarezza.
L'edicola votiva alla quale mi riferisco è quella sita nei
pressi del bivio del castello di Mont Fleury in prossimità del
cimitero di Aosta. Periodicamente di tale edicola appaiono delle
foto sui giornali, a testimonianza piccola se vogliamo ma
significativa di uno dei tanti degradi che vive la città di Aosta.
Ma mentre per altre strutture, anche forse più significative dal
punto di vista della volumetria, risulta essere chiaro chi debba
intervenire per risanare una situazione che tale non è, per questa
edicola finora non mi pare che si sappia di chi è la responsabilità
del mancato recupero della struttura.
Non conosco la storia di questa edicola, se non alcune vaghe
informazioni fra l'altro neppure verificate, ma sicuramente è un
segno della tradizione religiosa della gente valdostana, e questa
piccola struttura si è deciso di lasciarla in piedi già diversi
anni fa, quando si effettuarono i lavori di allargamento del
marciapiede di via Piccolo San Bernardo.
Mentre si effettuavano i lavori di allargamento del marciapiede
l'edicola venne puntellata per evitare che crollasse, e da allora a
oggi gli unici interventi che sono stati fatti sono quelli che
hanno aggiunto altri puntelli per essere più sicuri che non
crollasse.
In tutta questa situazione di confusione, perché ricordo che
quando ero al comune di Aosta avemmo occasione di parlare di questa
situazione, l'assessore dell'epoca mi disse che probabilmente era
di competenza della sovrintendenza ai beni culturali, adesso ho
appreso da un settimanale locale che nel settembre 1993 veniva
inoltrato dal comune di Aosta alla sovrintendenza ai beni culturali
una nutrita documentazione sulla struttura, pertanto chiediamo
all'assessore se gli interventi che sono da effettuare su questa
edicola sono di competenza della sovrintendenza e in caso negativo
di chi è la competenza; in secondo luogo chiediamo (se la
competenza è della sovrintendenza) se la stessa abbia già
individuato gli interventi da effettuare; infine chiediamo quali
tempi siano necessari per mettere in atto l'intervento.
Presidente -
Ha chiesto la parola l'Assessore al
turismo, sport e beni culturali, Agnesod.
Agnesod (UV) -
Rispetto al problema dell'edicola
sacra situata all'ingresso del Mont Fleury, c'è un contenzioso che
è iniziato nel 1987, quando l'ufficio della sovrintendenza ha
esaminato il progetto di massima per la realizzazione del
marciapiede in viale Piccolo San Bernardo. La decisione della
sovrintendenza rispetto a questo progetto di massima di allora era
quello che si dava un parere favorevole alla realizzazione delle
opere in oggetto specificate, quindi il marciapiede, a condizione
che venisse conservata e restaurata l'edicola sacra posta
all'ingresso dell'attuale accesso al Mont Fleury.
Ci sono poi una serie di corrispondenze epistolari, incontri che
si sono avuti nel tempo fra comune di Aosta e sovrintendenza, i
lavori del marciapiede sono andati avanti perché erano necessari,
erano appaltati, e il problema dell'edicola non è stato mai
risolto.
C'è stata di nuovo una lettera del 20 giugno 1990, con cui
l'assessore e il responsabile del servizio Renato Perinetti
chiedono al comune di Aosta informazioni sul raddrizzamento
dell'edicola sacra, in quanto con la costruzione del marciapiede
l'edicola aveva avuto un assestamento.
Si diceva che "il raddrizzamento dovrà essere eseguito previo
impacchettamento rigido in legno, tale da non danneggiare i resti
degli affreschi, qualsiasi risanamento dei giunti lapidei dovrà
essere realizzato con calce addizionata con pozzolana", cioè erano
dei suggerimenti tecnici che la sovrintendenza faceva al comune di
Aosta per poter procedere.
Poi c'è di nuovo un'altra lettera del 19 settembre 1990, dove
l'assessore chiedeva informazioni riguardanti la problematica della
cappella votiva.
Credo che questo sia un problema da affrontare nei tempi più
brevi, abbiamo in previsione la settimana prossima un incontro con
il comune di Aosta perché possano avere il consenso da parte della
sovrintendenza per poter procedere con i lavori.
Il problema è in questi termini: è un discorso tecnico e non
politico e a testimonianza vi do lettura di una relazione che
l'arch. Perinetti mi aveva fatto riguardo a questa edicola:
"L'edicola in questione doveva essere restaurata a cura e spese
dell'amministrazione comunale di Aosta, in quanto parte integrante
del progetto riguardante la realizzazione dei marciapiedi di via
Piccolo San Bernardo. A questo scopo la sovrintendenza in sede di
autorizzazione dei lavori approvava gli stessi, a condizione che
fosse conservata e restaurata l'edicola sacra. Lettera in data 23
febbraio 87, prot. n. 600.
Alla lettera seguirono in sede di realizzazione delle opere
numerosi sopralluoghi ed incontri a livello tecnico per risolvere
il problema, tenuto conto che era inaccettabile lo spostamento
della cappella, in quanto oltre ad essere importante come documento
storico, segnalava un bivio antico (mi hanno spiegato i tecnici che
quando quella zona era una grossa distesa di prati, questo era un
punto di riferimento anche dal punto di vista urbanistico).
In data 22 giugno 1990, con lettera prot. n. 10447 la
sovrintendenza provvedeva anche ad inviare alle parti interessate
le specifiche tecniche dell'intervento. In data 19 settembre 1990,
con lettera prot. n. 19158 veniva inoltre sollecitato l'intervento
al fine di evitare ulteriore deterioramento dello stesso.
Ciò premesso, si deve rilevare che a tutt'oggi l'amministrazione
comunale non ha provveduto in merito, ma ha nel contempo nominato
un professionista per la redazione del progetto di restauro che
risulta in corso.
Si fa presente anche che c'è una specifica richiesta finalizzata
allo spostamento dell'edicola. In merito alla proposta dello
spostamento l'ufficio esprimerà parere negativo in quanto si
ritiene inutile e gratuito procedere alla decontestualizzazione del
monumento.
Il sovrintendente, Renato Perinetti".
Mi auguro che il fatto che lunedì ci sia questo incontro con il
comune di Aosta, alla presenza dei tecnici del comune di Aosta, del
sovrintendente e dei tecnici del nostro assessorato, possa
permettere di trovare una soluzione, di trovare una via di uscita,
perché dobbiamo dare a questo monumento una dignità non solo per
l'immagine che ne ha il comune di Aosta dal punto di vista
paesaggistico, ma anche dignità dal punto di vista religioso. É mia
opinione dare a questa edicola una struttura che la protegga, che
la renda dal punto di vista religioso una struttura con un minimo
di dignità di immagine.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Dalle risposte che mi sono
state date dall'assessore sono soddisfatto solo dalla comunicazione
datami riguardo all'incontro che avverrà fra pochi giorni fra la
sovrintendenza e il comune di Aosta, perché effettivamente se di
incontro si ha ancora necessità, e di incontro ancora per chiarire
- perché questo è stato detto dall'assessore -, evidentemente la
situazione è ancora in alto mare.
Se la situazione è in alto mare, il tutto è stato determinato da
una mancanza di chiarezza; al riguardo mi auguro si faccia luce già
nella riunione di Lunedì.
Mancanza di chiarezza perché è pur vero che da un punto di vista
cartaceo la sovrintendenza aveva chiesto l'intervento al comune di
Aosta nel momento in cui lo stesso effettuava i lavori di
allargamento del marciapiede, ma a me risulta che in successivi
incontri, che purtroppo hanno avuto solo l'aspetto dell'informalità
e non quello della registrazione scritta degli impegni presi, erano
stati presi impegni solo verbali a più riprese da parte della
sovrintendenza per intervenire su questa edicola votiva, così come
del resto gli stessi impegni erano stati presi dalla stessa
sovrintendenza per intervenire sulla chiesa della piazzetta di S.
Grato.
Mi fa piacere che anche l'assessore convenga che quel piccolo
edificio è comunque significativo, vada conservato, vada
restaurato; faccio solo una richiesta: interveniamo prima che la
volontà di conservare e di restaurare l'edicola non si possa più
esercitare semplicemente per il fatto che la stessa è crollata al
suolo.
