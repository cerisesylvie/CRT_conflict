Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 2728 del 28 luglio 2023 - Resoconto
OGGETTO N. 2728/XVI - Interrogazione: "Attività di controllo
sul territorio regionale finalizzate al rilevamento del batterio
"legionella"".
Bertin (Presidente) -
Punto n. 22. Risponde l'assessore
Marzi.
Marzi (SA) -
Partendo dall'ultimo quesito, nel 2019
l'Assessorato sanità, salute e politiche sociali ha diramato a
tutte le strutture interessate, comprese quelle socio-assistenziali
residenziali, le linee guida per la prevenzione ed il controllo
della legionellosi approvate in Conferenza Stato-Regioni.
Nella nota di trasmissione l'Assessorato ha invitato le
strutture ad adottare le misure preventive e, se del caso, quelle
correttive, utili a contenere il rischio evidenziato nelle linee
guida.
La struttura di igiene e sanità pubblica dell'Azienda USL
organizza, inoltre, periodicamente incontri con i soggetti
interessati per informare sulle caratteristiche e le modalità di
trasmissione della legionellosi.
A settembre dello scorso anno ho trasmesso alle principali
Associazioni di riferimento una nota con opuscolo informativo per
la corretta prevenzione della legionellosi, da fornire a tutti i
gestori delle strutture ricettive.
In tale nota, è evidenziata l'importanza di effettuare
specifiche analisi sulle acque in regime di autocontrollo e di
attuare misure di prevenzione per ridurre il rischio di infezioni
tra i clienti.
L'Azienda USL riceve inoltre segnalazioni di casi di polmonite
da legionella da parte delle strutture ospedaliere regionali ed
extraregionali, quando la malattia è diagnosticata a persone che
hanno temporaneamente soggiornato in Valle d'Aosta nei giorni
precedenti alla diagnosi.
Come previsto dalle linee guida nazionali, alla segnalazione
segue un'indagine epidemiologica finalizzata ad identificare le
possibili fonti di contagio ed eventualmente attuare adeguate
misure di controllo del rischio.
In caso di legionellosi associata ad esposizione in strutture di
cure termali, strutture ricettive, piscine, ospedali eccetera, è
immediatamente attivata l'indagine ambientale da parte degli
operatori della Struttura complessa di igiene e sanità pubblica,
con prelievo di campioni di acqua da sottoporre ad analisi
specifiche, affidate in tal caso ad ARPA (Associazione Regionale
Protezione Ambiente) VDA, che ringraziamo sempre per la
collaborazione.
Riguardo ai casi positivi, nell'ultimo quinquennio fino ad oggi
in regione risultano segnalati all'Assessorato 33 casi di malattia
da
legionella pneumophila
. Questi casi sono presentati in
maniera sporadica, coinvolgendo singole persone senza generare
situazioni collettive o focolai epidemici.
In una parte dei casi, le informazioni assunte hanno consentito
di intraprendere puntuali indagini ambientali con campionamento in
strutture turistiche private.
In uno solo di questi 33 casi, si è condotta un'indagine
ambientale sull'acqua di una struttura pubblica che ha evidenziato
esiti positivi per presenza di legionella.
Presidente -
Replica il consigliere Aggravi.
Aggravi (LEGA VDA) -
Ringrazio l'Assessore, le chiederei
poi la possibilità di avere la risposta che le hanno preparato gli
uffici; uffici che, tra l'altro, voglio anche ringraziare per la
disponibilità, perché al di là dell'interrogazione, c'è anche
un'interlocuzione, come l'Assessore sa. E devo anche ringraziare le
strutture di ARPA (Associazione Regionale Protezione Ambiente) e
della parte Ambiente, perché sono state disponibili a fornirci
tutta una serie di dati e di informazioni.
Tenuto conto che abbiamo avuto con il collega Lucianaz alcune
segnalazioni e alcune preoccupazioni, abbiamo voluto fare il nostro
mestiere e cercare di comprendere un po' meglio non soltanto quali
siano le attività che vengono condotte - anche perché non siamo dei
tecnici, però su questo almeno capire se l'attività c'è è già un
primo passo del controllo -, e dall'altro lato capire anche
l'ampiezza - e in parte lei lo ha segnalato con i numeri che ha
dato - del monitoraggio (chiamiamolo così, visto che, grazie a Dio,
i focolai che ci sono non sono di natura epidemica).
Una parte anche importante della comprensione dei dati che
abbiamo potuto esaminare è relativa a dove effettivamente siano
stati fatti i controlli, come, e anche la provenienza, perché
sappiamo benissimo che - in particolare per quello che riguarda i
sistemi di aria condizionata, i bagni, le docce e quant'altro - è
dove il batterio si può annidare e si può a quel punto poi
trasmettere da persona a persona. Quindi, è stato anche utile
capire questo. Stiamo conducendo questo tipo di controllo e di
verifica, perché si sa benissimo ormai - perché la legionellosi è
abbastanza conosciuta -, che un'altra problematica che c'è è sulla
datazione, la vetustà degli impianti dove l'acqua scorre e anche le
temperature. Quindi, parlo della domanda n. 2 che abbiamo posto,
per capire anche questo e condurre questo tipo di verifica e di
attività che, in base alle segnalazioni che riceveremo e anche
dalla disponibilità degli uffici, vogliamo monitorare. Un'attività
che, ripeto, vuole, comunque, proseguire al di là di
quest'iniziativa.
