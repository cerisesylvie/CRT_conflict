Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 2882 del 27 marzo 2013 - Resoconto
OGGETTO N. 2882/XIII - Interpellanza: "Situazione della
presenza in Valle d'Aosta dei migranti della cosiddetta "emergenza
Nord-Africa"".
Président
- La parole au Conseiller Rigo.
Rigo (PD)
- Grazie Presidente.
Sono ormai trascorsi due anni dall'arrivo in Valle d'Aosta dei
primi profughi libici. Nei mesi successivi ne seguirono altri e, se
non ricordo male, 34 furono poi i giovani ospitati nella nostra
regione sulla base del piano per la gestione dell'accoglienza dei
migranti provenienti dal Nord-Africa. Il piano era stato
predisposto dal Dipartimento nazionale della Protezione civile, su
mandato della Conferenza unificata, in attuazione dell'accordo tra
Stato, Regioni ed Enti locali del 6 aprile 2011. L'esecuzione del
piano, a livello regionale, è stata attribuita alla Protezione
civile, che definì le modalità di accoglienza in alcune strutture
sul territorio. La gestione commissariale è cessata il 31 dicembre
2012 perché il ministero competente ha stabilito che, con l'anno
nuovo, finiva l'emergenza del Nord-Africa, concedendo però una
proroga del piano per favorire il reintegro dei migranti. La
questione è diventata così di competenza delle singole prefetture
fino al 1° marzo scorso. A ciascuno di loro è stata concessa la
somma di 500 euro e un permesso di soggiorno umanitario.
In Valle d'Aosta
"la Regione ha ritenuto opportuno
-
leggiamo da un comunicato stampa della Presidenza della Regione
dell'11 dicembre 2012 -
informare i migranti ospiti in Valle,
facendo presente che dal 1° gennaio 2013, essi potranno comunque
beneficiare di un eventuale contributo ai sensi dell'articolo 13
(Inclusione sociale) della legge regionale n. 23 del 2010,
finalizzato a sostenerli in un progetto di autonomizzazione
valutando con loro le possibili misure di sostegno individuali che
rientrano nella normale azione di supporto alle persone
svantaggiate"
, chiuse le virgolette. Proprio in relazione a
questa nota abbiamo sentito la necessità di interpellare la
Presidenza della Regione per sapere qual è oggi la reale situazione
delle persone richiedenti asilo della cosiddetta "emergenza
Nord-Africa".
Per quanto a mia conoscenza provo a ricostruire velocemente il
quadro regionale. I quattro ragazzi che erano stati sistemati in un
comune della
plaine d'Aoste
hanno ottenuto la residenza e
questo permette loro di poter accedere ai programmi assistenziali
relativi all'emergenza abitativa e all'inserimento nelle liste dei
lavoratori disagiati. In attesa di trovare lavoro e casa, i ragazzi
stanno utilizzando i 500 euro messi a disposizione dal ministero ma
anticipati - credo per il momento dalla Regione - per pagare
affitto e cibo. La situazione è più complicata per quelli ospitati
in Bassa Valle, o che erano fino a poco tempo fa ospitati in Bassa
Valle, che, non avendo ottenuto la residenza, sono dovuti ritornare
ad Aosta presso una struttura di proprietà di una cooperativa
sociale. Anche qui si tratta di quattro ragazzi che sono in attesa
di formalizzare la residenza, perché non hanno ancora ricevuto il
permesso di soggiorno di protezione umanitaria, prima ricordato,
rilasciato dal ministero. Un altro ragazzo è ospite presso la
Caritas, perché sta studiando per ottenere la licenza media, mentre
un altro, ospitato in un comune della Bassa Valle, ha trovato aiuto
presso una famiglia solidale. Insomma, tutto pare ancora incerto e
le ipotesi finora messe in campo non danno sicurezza per il
domani.
La fotografia della realtà valdostana può rappresentare in
parte, in minima parte, la gestione, certo più difficile, italiana
dell'emergenza Nord-Africa che, in molti casi, si è trasformata in
un "parcheggio assistenziale". Don Fredo Olivero, Direttore della
Pastorale migranti del Piemonte l'ha raffigurata con un'espressione
molto forte:
"queste persone sono diventate dei
"tossicodipendenti dell'assistenza"
,
si sono abituate a
ricevere un pasto e un letto senza muovere un dito. Sono prive di
un progetto per il futuro"
. Parole scomode che richiamano tutti
alle proprie responsabilità, pronunciate da chi certo non è in
odore di razzismo. Nell'interpellanza chiediamo quindi a lei,
Presidente, di farsi carico, di dare ordine a queste situazioni a
macchia di leopardo, situazioni che ho cercato di rappresentare, ma
non so se ancora questa è attualmente l'attualità.
Non sono tanti, per fortuna, i migranti ospiti in Valle d'Aosta,
le chiediamo perciò di attivare tutti gli attori istituzionali,
associativi, economici per disegnare insieme un percorso, questa
volta sì, di vera integrazione. Anche se la situazione per tanti
valdostani - lo abbiamo sentito più volte - economicamente non è
certo più facile di quella di questi ragazzi, ma, come regione che
ha vissuto nel passato l'esperienza triste e sofferta
dell'emigrazione, dobbiamo un impegno per questi ragazzi che hanno
vissuto vicende drammatiche e per questo le chiediamo, Presidente,
di farsi promotore del coordinamento di interventi capaci di
superare l'assistenzialismo per un vero progetto di vita.
Grazie.
Président
- Merci. La parole au Président.
Rollandin (UV)
- Grazie, ringrazio il collega Rigo per
aver voluto illustrare soprattutto le motivazioni di questa
richiesta di chiarimento, che credo vadano nella logica di saper
interpretare nel modo giusto il rapporto con questa realtà, che a
poco a poco si sta un po' abbandonando o, meglio, si dice che è
superata, quando invece il fenomeno non è superato per nulla! È
superato nel senso che a livello centrale si delega alla periferia
e non se ne vuole più occupare. In questo modo è superato come
problema per loro, ma non per quella che è la sostanza.
Venendo alle domande che sono state poste, con una breve
premessa...come ha ricordato, il 31 dicembre 2012 è cessato lo
stato di emergenza umanitaria dichiarato nel febbraio 2011 a
seguito dell'eccezionale afflusso in Italia dei cittadini
extracomunitari provenienti dal Nord-Africa e, di conseguenza, è
terminata la gestione emergenziale affidata al Dipartimento
nazionale della Protezione civile e si è rientrati nel regime
ordinario dell'attività di assistenza ai cittadini extracomunitari.
Per quanto riguarda la Valle d'Aosta, lo stato emergenziale è stato
gestito dalla Protezione civile, come lei ha ricordato, e in tale
ambito sono stati accolti complessivamente 56 emigranti. Al 31
dicembre 2012 i cittadini stranieri ancora presenti erano 20,
ospitati in diverse strutture di accoglienza dislocate sul
territorio. Per la gestione della cosiddetta
"exit
strategy"
, in attuazione anche delle linee di indirizzo dettate
dal Ministero dell'interno - semmai, se lo ritiene, le darò poi una
copia -, è stato costituito un tavolo di coordinamento regionale
per il superamento dell'emergenza umanitaria, coordinato dal
Dirigente della struttura Affari di prefettura e del quale fanno
parte: il Questore di Aosta, il Capo della Protezione civile
regionale, un rappresentante del Consiglio permanente degli enti
locali e rappresentanti delle strutture regionali competenti in
materia di politiche sociali, politiche del lavoro e della
formazione. Tra le misure garantite dal Ministero dell'interno la
citata
exit strategy
prevedeva la prosecuzione
dell'ospitalità per 60 giorni a partire dal 1° gennaio 2013,
termine quindi scaduto il 2 marzo, e a tal fine la struttura Affari
di prefettura ha provveduto a rinegoziare con le strutture già
ospitanti i migranti le condizioni economiche per il servizio di
ospitalità di vitto e alloggio.
Per quanto riguarda quindi la prima domanda:
"qual è oggi la
reale situazione..."
, nel corso del periodo dei 60 giorni
stabiliti dal Ministero dell'interno per la prosecuzione
dell'ospitalità, 2 dei 20 cittadini stranieri ospitati nelle
strutture di accoglienza sono volontariamente usciti dal programma,
rendendosi irreperibili. Gli altri 18 sono rimasti in ospitalità
sino al 2 marzo scorso, alla scadenza del termine tutti i 18
stranieri erano ancora presenti, secondo disposizioni del
ministero, hanno ricevuto quello che lei ricordava: i 500 euro per
la sussistenza. Per quanto concerne l'esito della richiesta di
asilo, la Commissione territoriale ha definito tutte le pratiche di
richiesta di protezione internazionale e ha concesso a 4 cittadini
lo status di protezione sussidiaria della durata di tre anni,
mentre nei restanti casi ha bocciato la richiesta di protezione, a
costoro il Questore di Aosta ha comunque concesso un permesso di
soggiorno per motivi umanitari della durata di un anno, mentre per
quei 4 era di tre anni. In 2 casi il permesso di soggiorno è ancora
in fase di rinnovo, ma la Questura ha informato che è imminente
comunque il rilascio. Dopo il 2 marzo 4 cittadini stranieri hanno
lasciato volontariamente il territorio della regione, sono quindi
14 al momento i cittadini stranieri ancora presenti in Valle
d'Aosta, di questi due hanno già trovato un'occupazione e un terzo
sta per essere assunto, costoro hanno pertanto i requisiti per
richiedere la conversione del permesso di soggiorno per motivi di
lavoro. Due ragazzi si sono regolarmente iscritti ad un corso di
studi e possono pertanto presentare domanda di conversione del
permesso di soggiorno per i motivi di studio, i restanti sono tutti
in cerca di un'occupazione, al momento alcuni sono coinvolti in
attività di volontariato in un'ottica di integrazione, questo credo
sia anche da sottolineare: che abbiano dato la loro disponibilità
per questo aspetto. Quasi tutti stanno frequentando corsi di
apprendimento dell'italiano.
Per quanto riguarda la seconda domanda:
"quali le azioni
già..."
Presidente
- Colleghi, scusate!
Rollandin (UV)
- ...per quanto riguarda la seconda
domanda, quindi, oltre alle azioni che abbiamo ricordato, corsi di
apprendimento linguistico sono previsti corsi di orientamento al
lavoro, collaboratori, dal mese di novembre 2012 e già questi sono
stati attivati in vista della chiusura dell'emergenza, i cittadini
stranieri sono stati presi in carico da assistenti sociali al fine
di elaborare con ognuno un percorso di uscita dall'emergenza,
sviluppando un progetto di sostegno.
Per quanto riguarda la situazione abitativa, tutti coloro che
hanno il permesso di soggiorno hanno potuto richiedere la
residenza, pre-requisito per poter fare istanza di emergenza
abitativa. Dopo il 2 marzo alcuni profughi sono rimasti nelle
strutture che già li ospitavano concordandone con i gestori le
condizioni economiche, altri hanno affittato un alloggio che
condividono. I due profughi che ancora sono in attesa del rinnovo
del permesso di soggiorno potranno a loro volta richiedere la
residenza nel comune appena ricevuto il titolo di soggiorno.
Ultima domanda: "se si intenda chiamare ad un'azione comune
tutti quegli attori direttamente o indirettamente che potrebbero
essere coinvolti", con la costituzione del tavolo di coordinamento
regionale, che ho appena ricordato, con le forze dell'ordine e gli
interessati, del quale fa parte anche il Consiglio permanente degli
enti locali - al quale, in relazione agli argomenti trattati,
possono essere invitati a partecipare anche le associazioni
territoriali operanti nel settore dell'immigrazione -, si ritiene
di aver compiuto un importante passo nel senso indicato dalla
domanda e dalla sua spiegazione. I cittadini stranieri che dopo il
2 marzo scorso hanno deciso di restare sul territorio sono seguiti
quindi dalle assistenti sociali con le quali, come ho ricordato,
hanno concordato un progetto di sostegno...ci sono ancora alcuni
casi da seguire, però ritengo che la situazione sia tutta sotto
controllo nel modo che lei auspicava proprio per intervenire
tempestivamente a sostegno di queste iniziative. Grazie.
Président
- Merci. Pour la réplique, la parole au
collègue Rigo.
Rigo (PD)
- Grazie Presidente per le informazioni date e
avrei piacere di avere copia della relazione. In merito alla
considerazione fatta da lei nella premessa alla risposta, bisogna
ricordare che ancora una volta il Governo centrale non ha svolto il
compito assegnato: quello di indirizzo e di coordinamento,
lasciando agli Enti locali, alle comunità sul territorio il compito
di gestire un'emergenza, che invece doveva far capo direttamente al
ministero. Mi si passi l'espressione: se n'è un po' lavato le mani
scaricandosi la coscienza dando a tutti questo riconoscimento di
500 euro e chiudendo gli occhi su come la soluzione poteva
concludersi. Sicuramente la situazione della Valle d'Aosta non è
simile a quella di altre regioni, al vicino Piemonte per esempio,
dove questa emergenza implica problemi anche di sicurezza. Sono
centinaia le persone presenti nel vicino Piemonte, i centri sono
stati chiusi e quindi la difficoltà di gestione non è paragonabile
con la situazione valdostana.
La relazione puntuale ha dato conto di come si è attivata
l'Amministrazione regionale, ne prendo atto con soddisfazione,
vorrei però precisare una cosa, Presidente: noi molte volte
parliamo di sussidiarietà, perché non proviamo anche noi a vedere
come le comunità territoriali possono rispondere a questi casi
emergenziali? Non è possibile cioè che solo l'Ente pubblico debba
essere coordinatore e promotore di iniziative. Gli enti economici,
piccoli o grandi che siano, gli enti assistenziali, gli enti
caritatevoli, le associazioni, perché non chiamarli anche loro ad
un compito di gestione di un'emergenza, che comunque riguarda
tutti, non riguarda solo le istituzioni? Io credo che forse questa
è la strada da percorrere: attraverso gli uffici della Prefettura
capire quali associazioni sono più sensibili e capaci di
collaborare con le istituzioni; per dare una mano, anche solo per
cercare in qualche maniera di integrare maggiormente questi ragazzi
facendoli partecipi alle loro attività: per questo chiedevo un
tavolo di confronto. Il tavolo esiste, bene, cerchiamo di
coinvolgere maggiormente le forze che possono in Valle d'Aosta
lavorare al fianco delle istituzioni. Grazie.
Président
- Point 22 à l'ordre du jour.
