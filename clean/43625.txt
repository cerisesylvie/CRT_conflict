Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 846 del 22 settembre 2021 - Resoconto
OGGETTO N. 846/XVI - Approvazione della rivisitazione del
piano di risanamento di cui alla deliberazione del Consiglio
regionale n. 3342/XIV del 27 marzo 2018 della Società Struttura VdA
s.r.l..
Bertin (Presidente) -
Punto n. 5 all'ordine del giorno.
L'assessore Caveri si è prenotato e ne ha facoltà.
Caveri (VdA Unie) -
Cari colleghi, questa è una
rivisitazione, come dice la parola stessa, quindi è un piano che si
rifà alla precedente deliberazione del Consiglio regionale del 27
marzo del 2018 e serve a riscontrare una serie di criticità che
sono state evidenziate a suo tempo dalla sezione regionale di
controllo della Corte dei conti della Valle d'Aosta. Ci tengo a
dire che l'atto non comporta alcuna spesa per il bilancio
regionale. La logica è quella di incaricare il socio Finaosta
S.p.A., di monitorare l'effettiva realizzazione delle attività che
fanno parte di questo piano di risanamento, evidenziando criticità
o ritardi che possano avere un'influenza negativa sul piano
economico e finanziario della società.
Questo atto decide di non dare corso, alla luce delle
conclusioni al momento contenute nella relazione inviata sul punto
da Finaosta, alla operazione di fusione delle società Autoporto
Valle d'Aosta e Structure VdA, a seguito dell'effettivo
raggiungimento da parte di Structure VdA di quanto previsto nel
piano di risanamento, come peraltro già evidenziato dal gruppo di
lavoro istituito con la delibera regionale 1159 del 2018, perché
questa della fusione era una delle ipotesi che era stata messa in
campo dalla stessa sezione di controllo della Corte dei conti.
Un altro compito assegnato da questo atto è quello che Finaosta
e Structure VdA vedano una revisione delle attuali condizioni
contrattuali, che risalgono al 1995 e al 1997, riguardo a un
prestito attualmente in corso di 4,6 milioni di euro,
compatibilmente con le necessità della società e con la normativa
di settore che è attualmente in vigore.
Come ricordavo, noi abbiamo avuto questo piano presentato nel
2018 e noi questi piani, lo preciso a beneficio dei consiglieri, li
inviamo sulla base di quanto previsto dalla celebre legge Madia. La
legge Madia sostanzialmente vigila sul rischio che le società
partecipate possano essere considerate decotte e come tali
ovviamente prima vigilate e poi al limite chiuse.
La sezione regionale di controllo della Corte dei conti, con una
deliberazione del luglio del 2018, aveva richiamato
l'Amministrazione regionale a una complessiva revisione del piano
predisposto, perché avesse - questa era la loro motivazione - una
maggiore attendibilità e una più efficace esecuzione, quindi noi
rispondiamo a queste domande attraverso questo documento.
Il piano è stato elaborato tenendo conto delle risultanze di un
approfondimento tecnico, economico e finanziario di una società di
consulenza, la Paragon Business Advisor, e concerne il periodo
temporale tra il 2020 e il 2022. Il piano agisce sulle leve dei
ricavi e dei costi, in particolare traguarda l'equilibrio economico
finanziario per il triennio 2020-2023. Si segnala a questo
proposito - lo faccio anche a nome del collega Bertschy con cui
abbiamo lavorato sulla delibera che viene presentata quest'oggi -
che la società ha chiuso in positivo i bilanci nel 2019 e nel 2020
rispettivamente con un utile di esercizio di 1 milione 125 mila
euro e di 775 mila euro. Il piano prevede un incremento dei ricavi
che dovrebbero derivare da nuove locazioni e da alienazione di beni
strumentali, contempla la riduzione dei costi con una rimodulazione
degli ammortamenti che è già iniziata nel 2019,
l'
outsourcing
della Pépinière d'Entreprise e
l'ottimizzazione di alcuni costi generali.
Il piano si fonda sul presupposto che la società continui a
beneficiare delle provvidenze, di cui alla legge regionale 10 del
2004, vale a dire finanziamento di interventi di realizzazione e
riqualificazione e sviluppo degli immobili a destinazione
produttiva e per la realizzazione di opere infrastrutturali,
impiantistiche e di bonifica, dei fondi e dei contributi già
previsti dai provvedimenti regionali per intervenire sulle aree e
per gli interventi sui terreni di proprietà della società.
Il piano non comporta alcun sostegno finanziario da parte della
Regione. Finaosta, come suo compito, ha fatto un'analisi di questo
piano, si è occupata anche della questione posta della Corte dei
conti sulla cosiddetta analisi di sensitività per vedere, nelle
diverse situazioni, quale è la tenuta prospettiva di questo piano e
la sua eventuale necessità di rivalutazione. La logica è quella di
individuare la soluzione più opportuna fra le scelte della
razionalizzazione, la retrocessione del patrimonio immobiliare alla
Regione con la trasformazione in società
in house
o anche
con la liquidazione della società.
Finaosta ribadisce i risultati buoni degli ultimi anni e le
prospettive positive, tiene conto di alcuni punti di debolezza e di
potenziali minacce. Una di queste è sicuramente stata, nell'ultimo
esercizio finanziario, l'emergere della pandemia e le conseguenze
economiche, però le conclusioni di cui diamo atto in questo
documento dicono che per ora la scelta più efficiente, rispetto
alle altre ipotesi, è quella di mantenimento in autonomia della
società.
Per chiarezza, questo atto sarà inoltrato alla sezione regionale
di controllo della Corte dei conti, come tutti i documenti di
questa medesima natura. Il controllo che la Corte dei conti
eserciterà sarà sulla legittimità complessiva e sulla tenuta
complessiva di questo nostro piano che presentiamo. Qualora ci
fosse un esito negativo, questo non inciderà sull'efficacia degli
atti adottati, ma potrà portare all'adozione di una serie di
risultanze che ci porterebbero, ovviamente, come è già stato in
passato, a rispondere alla Corte dei conti rispetto alle scelte che
noi abbiamo fatto, rispondere in termini di colloquio
naturalmente.
Quello che è da segnalare è che questa rivisitazione è utile,
perché naturalmente, per evitare di incorrere in azioni di
responsabilità amministrativa o contabile, tocca a noi, a fronte di
puntuali segnalazioni, intervenire o, come nel caso del
mantenimento della società, spiegarne a fondo le ragioni.
Presidente -
Si è prenotato il consigliere Restano, ne ha
facoltà.
Restano (VdA Unie) -
Per chiedere una breve sospensione
per una riunione di maggioranza, grazie.
Presidente -
Una breve sospensione è concessa.
La seduta è sospesa dalle ore 09:45 alle ore 10:16.
Bertin (Presidente) -
Riprendiamo i lavori dopo la
sospensione. Dopo l'illustrazione da parte dell'assessore Caveri,
la discussione generale è aperta. Si è prenotato il consigliere
Baccega a cui passo la parola.
Baccega (PA) -
Ringrazio l'Assessore per la sua
esposizione rispetto all'approvazione di questa delibera di
Consiglio regionale, che è la rivisitazione di un piano di
risanamento che avevamo a suo tempo approvato. Una importante
deliberazione di Consiglio regionale che mi invita sicuramente a
fare una serie di riflessioni rispetto anche al suo percorso, che
in parte ho vissuto negli anni.
Nel 2017 con la delibera, sempre di Consiglio regionale, a
seguito di un atto ricognitivo, si era deciso, con adeguate
argomentazioni, di mantenere la partecipazione di VdA Structure,
che è partecipata al cento percento da Finaosta, nonostante la
società avesse prodotto negli anni risultati negativi per cinque
esercizi precedenti. Erano tanti i motivi che ci portarono a quella
decisione: la crisi economica, le stime da rivedere, i tempi
lunghi, i valori fuori mercato rispetto al vicino Piemonte e anche
la burocrazia aveva fatto il suo percorso. Ricordo che alcune
aziende volevano inserirsi e una di queste voleva occupare gli
spazi ex Sima; il collega della Lega aveva già fatto delle
interrogazioni su questo e quella non andò in porto proprio per una
serie di questioni prettamente burocratiche, perché la protezione
civile su quell'area aveva intenzione di mantenere le sue
posizioni, e adesso se andiamo a guardarla è una discarica a cielo
aperto. Piano di risanamento che appunto era l'impegno di
presentare un piano triennale nella delibera del 2017. Piano di
risanamento che fu correttamente predisposto da Vallée d'Aoste
Structure e successivamente approvato dal socio unico Finaosta e
successivamente ancora approvato dal Consiglio regionale con la
delibera n. 3342 del 27 marzo 2018.
Va detto che la sezione di controllo della Corte dei conti, con
la delibera n. 13 - lo ha detto l'Assessore poco fa, ma intendo
ribadirlo - il 27 luglio 2018 ha approvato la relazione sul piano
pluriennale di risanamento aziendale, che era indicato nella
delibera di Consiglio regionale approvata nel marzo 2018, nella
quale però si sottolineava che "il complesso delle azioni proposte
si connoti per una scarsa significatività delle iniziative
propugnate, dovendosi prevedere che in questa prospettiva
difficilmente uno stabile, equilibrio di bilancio economico e
finanziario, potrà essere attinto dalla gestione societaria". Era
una sottolineatura che ha certamente fatto riflettere e anche agire
la Regione per effetto delle sue istituzioni: il Consiglio, la
Giunta e tutto l'apparato amministrativo.
Sempre la sezione di controllo della Corte dei conti, nelle
conclusioni della relazione, richiama l'Amministrazione regionale a
una complessiva revisione del piano predisposto, allo scopo di
garantirne una maggiore attendibilità e una più efficace
esecuzione, prevedendo che l'Amministrazione regionale debba
riferire tempestivamente sulle sue iniziative adottate; della
serie, in sintesi: "ve lo approvo, ma dovete rifarlo".
Immediatamente l'Amministrazione regionale si mette nuovamente
all'opera, costituisce un gruppo di lavoro per l'elaborazione di
proposte di revisione del modello di organizzazione,
amministrazione e controllo della società Vallée d'Aoste
Structure.
Dopo i vari e opportuni passaggi viene approvata dalla Giunta la
nuova relazione del gruppo di lavoro, era il 3 maggio 2019, che
prevedeva anche l'affidamento a una società di consulenza di
elevato livello specialistico, ovvero tecnico economico e
finanziario, individuata da parte di Vallée d'Aoste Structure nella
Paragon Business Advisor che aveva citato l'assessore poco fa.
Viene anche incaricata la Finaosta di effettuare i necessari
approfondimenti e una valutazione su un nuovo piano di risanamento
presentato da Vallée d'Aoste Structure, esprimendo apposito parere
e una analisi di sensitività - non è che è fatta da un sensitivo,
credo voglia dire percettività del piano stesso - che sottolinea
alcune importanti cose che vado a richiamare: che i valori
riportati nel piano 2020-2022 sono confermati dal consuntivo 2020;
che eventualmente possono essere rivisti nella valutazione di
rivisitazione del piano di risanamento 2020-2022; che esistono in
prevalenza punti di debolezza e potenziali minacce rispetto ai
punti di forza; che si ritiene di mantenere l'attuale impostazione
societaria, risultata quindi più efficiente dal gruppo di lavoro,
anche perché l'Amministrazione regionale giustamente non è in grado
di avere una struttura organizzativa in grado di gestire un
patrimonio così corposo, e questo è corretto: che lo studio di
fattibilità di Vallée d'Aoste Structure, relativamente alla fusione
tra VdA Structure e Autoporto Valle d'Aosta, rimanda tale passaggio
al raggiungimento degli obiettivi del piano di risanamento di
Vallée d'Aoste Structure. Un piano che, come è indicato nella
relazione, si fonda su due blocchi strategici: l'incremento dei
ricavi e la riduzione dei costi; abbastanza facile, direi, come
riflessione. Poi ci sono tutta una serie di situazioni che vanno a
richiamare molto bene come incrementare i ricavi e come ridurre i
costi, tant'è che il bilancio - come ci ha detto l'assessore -
riporta delle positività, dopo tanto tempo.
Come già detto questa delibera di Consiglio regionale esordisce
con le sollecitazioni della sezione di controllo della Corte dei
conti, che sono state evidenziate appunto nella relazione del 27
luglio 2018. Voglio sottolineare che tutto quello che la sezione di
controllo della Corte dei conti ha evidenziato è stato esaminato,
approfondito e valutato dalla Giunta regionale e dal Consiglio
regionale. La Finaosta è stata ampiamente coinvolta in quanto socio
al cento percento, la Commissione consiliare competente si è
espressa, la delibera di Consiglio regionale riporta il parere di
legittimità del coordinatore del dipartimento della società ed enti
partecipati e del dirigente della struttura attrattività del
territorio. Quindi, colleghi, analizzando e approfondendo questa
delibera di Consiglio regionale ho visto una straordinaria
similitudine con la delibera di Consiglio regionale n. 823 del 23
ottobre 2014, che è stata un po' l'oggetto di discussione della
risoluzione del Consiglio straordinario del 15 settembre, tranne in
un passaggio; e consentitemi di sottolineare che tra il 2012 e il
2015 mai e poi mai la sezione di controllo della Corte dei conti
della Valle d'Aosta aveva evidenziato nelle sue relazioni annuali
preoccupazioni, perplessità, sottolineature negative rispetto alle
tante delibere di Consiglio regionale di indirizzo politico
amministrativo approvate dai diversi Consigli regionali dal 2001 a
oggi! Parlo ovviamente di tutti i piani di rilancio e di
finanziamento della Casinò.
Questa è una digressione che abbandono, tanto per dire che in
conclusione, con questo intervento, voglio significare che, quando
una importante istituzione come la sezione di controllo della Corte
dei conti ci segnala e ci ha segnalato disfunzioni, la Regione, il
Consiglio regionale, le diverse Giunte che si sono succedute nelle
diverse legislature, hanno sempre cercato di correggere eventuali
anomalie, sempre nel rispetto dei ruoli. Uno degli esempi che posso
portare sul quale ero profondamente contrario, ma che alla fine
abbiamo dovuto portare a compimento, è la fusione tra COUP, che
doveva realizzare l'Ospedale, e NUV che doveva realizzare
l'Università, dove si è istituita la SIV. Ci siamo adeguati
all'insegna delle indicazioni previste dalla sezione di controllo
della Corte dei conti e dei dettami della legge Madia. Ora, per
quanto riguarda efficacia, efficienza ed economicità, non abbiamo
ancora visto i risultati in quanto è sicuramente troppo presto.
Questa delibera, quella oggetto del punto all'ordine del giorno,
questa delibera del Consiglio regionale della Valle D'Aosta è anche
qui la risultante di tante delibere di Consiglio regionale con un
epilogo che non ci convince, proprio nella sua rivisitazione.
Inoltre, fino a che non sapremo con certezza, ed è quanto mai
importante saperlo quanto prima, che i consiglieri regionali non
possono essere chiamati a rispondere delle opinioni espresse e dai
voti dati nell'esercizio delle loro funzioni, allora abbiamo
davvero delle grosse difficoltà ad esprimere certi voti. Noi siamo
troppo colpiti da quanto è successo e voglio invitarvi a riguardare
la conferenza stampa del presidente del consiglio Draghi del 2
settembre: ha esordito parlando proprio di delibere
politico-amministrative!
Io, noi del gruppo esigiamo il rispetto delle nostre scelte
politiche nell'adottare atti di competenza di questo Consiglio
regionale della Regione autonoma Valle d'Aosta. Auspico davvero, e
concludo, che l'articolo 122 comma 4 della Costituzione italiana,
oltre che l'articolo 24 della legge costituzionale 26 febbraio 1949
n. 4, lo Statuto speciale della Valle d'Aosta possano essere
approfonditi dalla deputata del Movimento 5 Stelle eletta nel
collegio uninominale della Valle d'Aosta. Con l'augurio che
arrivino quanto prima le elezioni politiche, per poter avere un
deputato che finalmente vada a difendere le prerogative di questa
Regione!
Io credo che questa delibera sia davvero "sorella" di delibere
del passato e noi non possiamo essere condizionati da altri palazzi
quando la nostra volontà politica va nella direzione di dare
risposta ai valdostani, va nella direzione di dare delle
suggestioni importanti rispetto ai nostri percorsi. Quindi, viva
l'autonomia e lo Statuto speciale della Valle d'Aosta.
Presidente -
Consigliere Aggravi ne ha facoltà.
Aggravi (LEGA VDA) -
Come già fatto in Commissione,
quando abbiamo esaminato questo atto, volevo fare alcune
considerazioni di carattere più generale su quello che è emerso e
in particolare su quello che possono essere e dovrebbero essere dei
punti anche di riflessione sul futuro di questa società
partecipata. Oggi - ma non è un oggi legato al 2021, è già da
qualche anno e il percorso intrapreso dal 2018 lo dimostra - c'è da
aprire un forte dibattito, al di là delle rivisitazioni dei piani,
su quello che può essere, o meglio, su quella che è la natura
stessa e la
mission
di Vallée d'Aoste Structure. Non
dobbiamo certo fare dei voli pindarici per considerare il fatto
che, dalla sua nascita a oggi, il contesto socioeconomico e anche
regolamentare, come ricordava l'assessore Caveri, è mutato
pesantemente. E lo spauracchio, che spesso viene citato come legge
Madia, ha anche degli ambiti di notevole interesse, perché in parte
ha limitato tutta una serie chiamiamoli di malcostumi che erano
stati portati avanti nel tempo su quelle che erano le società
partecipate, ma nello stesso tempo ha dei monconi rispetto a delle
applicazioni operative - questo è un male tutto italiano: facciamo
delle leggi bellissime, ma poi abbiamo delle difficoltà pesanti ad
applicarle - e sono delle difficoltà all'interno delle quali
bisogna ovviamente muoversi e all'interno delle quali si sono
create tutte delle barriere o, diciamo più che altro, dei lacci e
dei lacciuoli per evitare che quel malcostume passato, in poche
parole, si ripresentasse. Questo però pone ovviamente un forte
interrogativo su quella che è la sostenibilità nel breve e medio
termine di determinate realtà.
All'interno della documentazione fornita e delle audizioni fatte
ovviamente sono stati rappresentati tutta una serie di scenari su
quello che può essere il futuro di questa società. Si è parlato
della trasformazione
in house
, si è parlato della
retrocessione dei beni a mamma Regione, si è parlato di
liquidazioni, si sono fatte un sacco di analisi e soprattutto se ne
sono analizzati i punti di forza e i punti di debolezza. Io credo
che ci siano sostanzialmente, però, tre ambiti meritevoli di
interesse e di attenzione.
Il primo riguarda soprattutto l'eredità che questa società si
porta dietro e che poi è il suo
core business
, ovvero il
patrimonio di archeologia industriale che in una parte ovviamente è
valorizzato attraverso le locazioni, attraverso quelli che sono
stati anche i piani di dismissioni, in altri purtroppo abbiamo
delle situazioni che si sono sedimentate nel tempo e per cui è
anche difficile andare a operare. In Commissione, come è anche
capitato più volte anche da parti diciamo diverse, ci siamo
confrontati, soprattutto con l'assessore Bertschy, riguardo a
quelli che sono i fondi che VdA Structure ha a disposizione per
operare sul patrimonio immobiliare, che hanno dato non pochi
problemi nel passato, per cui forse finalmente si è trovata una
soluzione e questo permetterà di mantenere valorizzato quel
patrimonio industriale. Ma ci sono alcune realtà che sono state
anche oggetto di sopralluoghi, di iniziative del nostro gruppo e di
altri gruppi in Consiglio, per cui bisognerà capire che cosa fare
al di là di tutto.
Il valore degli immobili non è banale, qualsiasi scelta si vada
ovviamente a fare, perché ci si scontra con un valore storico e un
valore reale che sono ovviamente ben differenti, anche perché oggi
le necessità degli insediamenti produttivi sono notevolmente
diversi. Spesso capita di parlare con operatori dell'ambito
produttivo industriale che dicono che sarebbe molto meglio avere un
terreno quasi libero e partire da zero. Sappiamo che le tecniche di
costruzioni sono diverse, le necessità sono diverse e soprattutto
la possibilità di avere delle costruzioni fatte su misura è
fondamentale, soprattutto per le realtà produttive di piccolo
taglio, perché quelli che per noi sono dei grandi stabilimenti,
fanno sostanzialmente ridere di fronte a quello che è la normale
media europea.
Dall'altro lato la sfida che si dovrà portare sicuramente avanti
ed è anche stata più volte ricordata, riguarda la revisione della
legge 10, una revisione all'interno della quale la natura, la
mission
e soprattutto il futuro di VdA Structure dovrà
essere fondamentale e dovrà essere ben definito riguardo alle
necessità prospettiche. Lo dico rispetto a due aspetti: il primo, e
l'ho trovato all'interno mi sembra dello studio della Paragon,
laddove si parla di promozione e di sviluppo industriale. Ora,
capite che un liberale tendente al liberista come sono io abbia
delle difficoltà a vedere l'ente pubblico che nel 2021 fa
promozione di sviluppo industriale, e penso che la storia un po' mi
dia ragione. Però sicuramente credo che la programmazione o
comunque capire che cosa vogliamo e che tipo di sviluppo vogliamo
nelle nostre valli sia fondamentale; soprattutto permetterebbe
anche di meglio circoscrivere gli obiettivi e soprattutto i
destinatari di una determinata politica di promozione.
Soprattutto, mi vedo in difficoltà a non pensare che, a fronte
di una revisione della legge 10, non ci sia anche una revisione
delle principali leggi che puntano alla promozione dello sviluppo,
non soltanto industriale ma in senso lato. Pensiamo al sogno - che
spero sia concretizzabile - della zona franca della ricerca: quello
è un indirizzo su cui sicuramente bisognerà puntare e quindi questa
promozione di sviluppo industriale, che sa molto di anni '60-'70,
dovrebbe contenere anche quella direttrice; ma ci sarà sicuramente
il momento per approfondire.
Un elemento che, secondo me, le Commissioni, ma in particolare i
due Assessorati, quello che fa
governance
e quello che si
occupa più direttamente delle deleghe industriali, dovrebbero
valutare bene è questa magica frase che viene riportata: "Servizio
pubblico di tutela dei siti industriali di interesse regionale". È
qualcosa di molto lampante che in parte potrebbe anche far pensare
che l'archeologia industriale non finisca poi per essere utilizzata
per delle produzioni, ma proprio per delle visite archeologiche,
perché ci sono degli stabilimenti, penso alla Balzano o penso alla
Tecdis dove forse potremmo anche fare dei musei, se li manteniamo
in questo senso, per ricordarci di quello che era il mondo. Quindi
sicuramente la gestione del patrimonio anche dal punto di vista
contabile è fondamentale.
Voglio concludere questo intervento con una riflessione diversa
e anche con una valutazione un pochettino più di natura, io direi,
istituzionale. Mi sono permesso di scrivere due righe al presidente
Bertin nella giornata di ieri, relativamente a delle considerazioni
sorte sia dalla lettura della già citata sentenza della Corte dei
conti, sia anche dall'esame di questo atto e degli altri successivi
che sono all'esame delle Commissioni. Ebbene, io penso che, e l'ho
detto più volte in quest'aula, a fronte di determinati eventi che
hanno una significatività particolare, l'ente Regione, in questo
caso l'ente Consiglio, dovrebbe condurre un'analisi e una
valutazione per capire quali sono state le cause, quali sono stati
i
vulnus
e quali possono essere le difficoltà di operare
normalmente all'interno delle procedure di formazione, analisi e
deliberazione degli atti perché, cito ancora una volta un collega
che dice che l'amministrazione parla per atti, e questo è
fondamentale ed è vero.
La sentenza pone e divide la mela in tre, tra atti politici,
atti amministrativi e atti di alta amministrazione. L'attenzione
che ho voluto porre, scevra da qualsiasi merito, ma dal punto di
vista, ripeto, della tutela delle procedure che in particolare il
Consiglio - è per questo che ho scritto soltanto al presidente del
Consiglio - e a catena ovviamente anche gli altri organi a mio
giudizio dovrebbero valutare, è se le procedure che oggi noi
abbiamo e se il percorso che noi oggi abbiamo nella formazione,
valutazione e deliberazione degli atti è
compliant
, è
conforme, a quello che è il dettato normativo; e resto a livello
generale per non creare delle incomprensioni. Perché io credo che
ogni evento debba generare anche una sorta di autocritica, di
rivalutazione di quello che è l'attuale, perché altrimenti non
avremmo fatto tesoro di nulla anche se l'evento è violento come
quello che ovviamente colpisce anche nella persona alcuni colleghi
o ex colleghi. Io penso che l'Amministrazione debba essere neutra e
soprattutto debba capire se ha operato, ma soprattutto se potrà
continuare a operare come lo sta facendo, perché altrimenti noi non
creiamo soltanto un rischio nei confronti di chi siede oggi e
siederà in quest'aula, ma a catena su tutta l'Amministrazione
regionale e infine arriveremo ovviamente sulla comunità, perché ci
saranno dei rischi e delle rischiosità che limiteranno o comunque
creeranno delle distorsioni su quello che sarà l'agire, ripeto, di
tutta l'amministrazione, perché non deve essere soltanto legato al
discorso di un atto amministrativo ma a tutti gli atti
amministrativi, perché mi sembra che gli atti politici e gli atti
amministrativi siano gestiti, mentre gli atti di altra
amministrazione non abbiano oggi una gestione puntuale, ma questa è
un'opinione personale.
Io spero, conoscendo la sensibilità che il Presidente del
Consiglio ha sempre dimostrato nei confronti dell'istituzione, che
provveda e metta in campo con i suoi uffici e le strutture deputate
ogni azione utile per capire se quello e come stiamo agendo sia
fatto secondo i crismi della regolamentazione, perché altrimenti
avremmo un problema che forse bisognerà risolvere molto prima e con
molta più celerità rispetto a modifiche di regolamento che spesso e
volentieri sembrano fatte per altre finalità più di natura politica
che tecnica. Quindi io penso che prima di tutto l'istituzione debba
capire se ha operato, ma soprattutto se oggi può continuare a
operare come lo faceva, perché altrimenti non avremmo capito
niente.
Presidente -
Grazie consigliere Aggravi della lettera che
mi ha inviato nella serata di ieri. Questa mattina l'ho letta
attentamente e credo che sarà certamente un utile suggerimento che
terremo molto in considerazione e la ringrazio ancora. Altri in
discussione generale? Se non vi sono altre richieste, chiudiamo la
discussione generale. Consigliere Marguerettaz.
Marguerettaz (UV) -
Nell'apprezzare la presentazione
dell'atto e nell'apprezzare la discussione, proprio in virtù delle
considerazioni che sono emerse sulla configurazione di quello che
andiamo a votare: atto amministrativo, atto di alta
amministrazione, atto politico; nell'attesa della definizione del
quadro complessivo, anche richiamando la discussione che abbiamo
fatto nell'ultimo Consiglio, a nome dei gruppi degli autonomisti
chiediamo il voto segreto.
Presidente -
La discussione generale è chiusa. Vi sono
repliche da parte del Governo? L'assessore Bertschy ne ha
facoltà.
Bertschy (AV-SA) -
Ringrazio il collega Caveri per aver
presentato l'atto e per aver bene illustrato anche il percorso che
è stato fatto fino ad ora. Ringrazio i colleghi Baccega e Aggravi
per essere intervenuti, dando la giusta importanza e anche
esprimendo le corrette valutazioni su questo atto, che è
particolarmente importante per una società fortemente voluta in
passato per valorizzare i beni, in particolare quelli industriali,
ma anche quelli agricoli, che l'Amministrazione nel corso del tempo
forse ha acquisito, più che costruito, nella gestione delle
politiche industriali del passato. Siamo in una fase molto
importante, non definitiva, in una fase in cui è necessaria
l'approvazione di questo atto. Tutte le considerazioni che sono
state fatte e anche le perplessità sull'espressione del voto sono
condivisibili in una fase politica così complessa, in un momento di
dibattito che vede persone anche fortemente coinvolte sotto il
piano amministrativo e umano dalle scelte che vengono compiute in
momenti importanti come questi; perché poi le delibere leggere le
si volta senza neanche discutere, le delibere pesanti sono fonte
anche di approfondimenti e di valutazioni.
Con le strutture dei due Assessorati, con Finaosta e con la
società si è fatto un lungo percorso che ci porta a guardare con
una prospettiva un po' più serena al futuro: ci sono bilanci, per
fortuna, in ordine nell'ultimo periodo, dovuti a una buona
gestione, a delle scelte effettuate in maniera attenta, ma tutto
questo si pone ancora in una fase che appunto non è definitiva. Ha
ben osservato il consigliere Aggravi, il futuro passa anche per una
riorganizzazione della gestione della società, ma soprattutto per
una rivisitazione della legge 10, che deve essere attualizzata alla
luce dei tanti anni che sono passati e dei tanti cambiamenti che a
livello socioeconomico abbiamo vissuto, non ultimi quelli di questi
ultimi due anni: la pandemia ha modificato ancora l'assetto di
tante aziende e sotto questo aspetto i riflessi sulle proprietà
immobiliari che abbiamo da gestire insieme alla società sono
importanti.
L'atto ci mette in condizioni di guardare avanti, di assegnare
con molta responsabilità a VdA Structure un percorso nel breve
periodo, ma ci impegna anche a completare il nostro percorso a
livello legislativo con una visione della legge 10 e anche
dell'operatività della società. A questa società abbiamo affidato
un patrimonio che oggi va messo in ordine, che oggi va reso
valorizzabile anche attraverso le nuove disposizioni, soprattutto
l'aspetto energetico: una nuova visione dell'utilizzo degli
immobili, al di là degli aspetti sismici, della sicurezza e delle
manutenzioni che alcuni immobili necessitano ormai da tempo, visto
che c'è stato anche un periodo di inoperatività da parte della
società.
C'è bisogno di andare, attraverso la legge 10, nella direzione
giusta, sapendo bene che questo diventa un operatore economico in
un mercato in cui gli aiuti di Stato valutano l'operatività delle
società pubbliche, come di quelle private, con le valutazioni che
tutti conosciamo. Quindi, la nuova legge 10 dovrà tenere conto di
tutto questo e dovrà anche rendere più libera l'attività della
società, perché a questa società abbiamo chiesto di valorizzare i
nostri immobili, ma gli abbiamo messo anche una serie di forti
zavorre perché l'operatività fosse ridimensionata: tutti i passaggi
qui in Consiglio, la limitazione di utilizzo degli immobili, per
esempio, per gli aspetti commerciali e tante altre questioni.
Bene per noi questo percorso che chiude la fase di incertezza:
c'è una scelta politica che è quella di andare avanti. Continua
invece l'azione di studio che ci porterà a completare questo
percorso, utilizzando le risorse che già la società ha in
disponibilità con la vecchia convenzione, ma lavorando già a una
nuova convenzione e soprattutto a una nuova legge. Ovviamente,
appena ci sarà a disposizione un documento da analizzare in
Commissione, do la disponibilità, insieme all'assessore Caveri, a
relazionare per dare tutte le informazioni necessarie per rendere,
già nel medio periodo, ancora più efficiente l'azione di
valorizzazione che la società deve operare.
Correttamente andremo anche a rivedere quei due pilastri che
sono alla base della legge del passato: la promozione dello
sviluppo industriale e soprattutto il servizio di pubblica tutela
dei nostri interessi in questo campo. Viviamo in una fase economica
completamente diversa, dove tutto questo va reso ovviamente
coerente con modelli anche industriali che si sviluppano attraverso
nuove tecnologie, nuove organizzazioni e forse in tutto questo il
territorio andrà coinvolto in maniera anche più importante e non
solo per quanto riguarda la valorizzazione di beni immobili
industriali.
Rispetto a questo ci sarà da parte nostra la massima
disponibilità a riorganizzare una
mission
della società, che
guardi al di là del piano che affrontiamo nel 2021 e 2022 e che
guardi al futuro con tutte le certezze che bisognerà dare al
percorso che andrà fatto.
Da parte nostra riteniamo che questo atto, dopo essere stato
analizzato e sostenuto, possa essere la strada giusta per
continuare a produrre i primi buoni risultati che sono stati
portati all'attenzione del Consiglio regionale, ma riteniamo
appunto che il percorso di lavoro sia ancora lungo e da sostenere
con la collaborazione e con la concertazione da parte di tutti.
Presidente -
Non vedo richieste di intervento per
dichiarazione di voto, quindi passiamo alla votazione, come
richiesto, con modalità segreta. La votazione è aperta.
Esito della votazione:
Presenti: 35
Votanti           
: 22
Favorevoli: 20
Contrari: 2
Astenuti:13
Il Consiglio approva.
