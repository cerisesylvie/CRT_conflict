Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 220 del 7 ottobre 1971 - Resoconto
OGGETTO N. 220/71 - Corresponsione al personale regionale di
una somma a titolo di acconto sui miglioramenti economici da
attribuire a decorrere dal 1 luglio 1970 in sede di attuazione del
riassetto delle retribuzioni.
Dujany
(D.P.)
- Brevemente. Si tratta di portare
all'approvazione del Consiglio la concessione al personale
regionale in servizio dal 1°ottobre 1971 della somma di 180 mila
lire nette quale acconto "una tantum", salvo conguaglio, sui
miglioramenti economici da attribuire a decorrere dal 1° luglio
1970 in sede di riassetto delle retribuzioni.
Allegato trovate l'importo globale, con i vari capitoli di
imputazione di bilancio.
Andrione
(U.V.)
- Per delle ragioni facili da
spiegare, cioè la forma con la quale certe persone sono state
assunte, la Commissione del Personale ci ha fatto presente,
nell'ultima riunione, lunedì scorso, che un certo numero di
persone, molto esiguo, verrebbe esclusa da questo beneficio.
Abbiamo preso in quella sede - la riunione era diretta dal
Presidente della Commissione del Personale, Assessore Lustrissy - e
presenti i rappresentanti di quasi tutti i gruppi, abbiamo preso
l'impegno di rappresentare alla Giunta questa difficoltà e, dato
che la somma corrispondente sarebbe stata compresa facilmente nelle
attribuzioni della Giunta, avevamo detto che - parlando con il
Presidente - (ci sono 3 o 4 casi) avremmo trovato una soluzione. Io
volevo solo dirlo in Consiglio nel senso di avere l'assicurazione
del Presidente della Giunta che questa soluzione sarà approvata in
maniera che quando questo acconto verrà liquidato, sarà liquidato a
tutti.
Dolchi (P.C.I.)
- Questo è uno stralcio dei vari problemi
relativi alla sistemazione del personale. Infatti, l'allegato, anzi
la proposta di deliberazione, nelle premesse, dice espressamente
che si tratta di un provvedimento "in attesa che tale Commissione
concluda i lavori".
Vorrei ribadire quanto ho già avuto occasione di dire nella
riunione dei capi gruppo, e cioè che nella prossima seduta del
Consiglio veda la Giunta se è in condizione, in accordo con la
Commissione apposita, di fare il possibile per portare un
ulteriore, un nuovo stralcio, sempre in attesa che tale Commissione
concluda i lavori, e cioè la sistemazione straordinaria a ruolo del
personale attraverso l'istituzione di un ruolo in soprannumero.
Sarebbe, oltre a quello dell'acconto, se la Giunta è in
condizioni di portare questo nuovo argomento entro il mese di
ottobre, cioè nella prossima seduta, un altro argomento che
verrebbe definito e sarebbe un nuovo stralcio che comunque
sistemerebbe una notevole porzione del personale dipendente.
Grazie.
Dujany
(D.P.)
- Semplicemente per rispondere ai
due interventi, in senso positivo al Consigliere Andrione per
l'esame di quei pochi casi che non sono compresi in questa
deliberazione e per assicurare al Consigliere Dolchi, se ha nulla
in contrario di proporre all'approvazione del Consiglio per la
prossima seduta anche l'oggetto cui ha accennato.
Mi riserverei solo che questo oggetto sia maggiormente precisato
alla Giunta, da parte della Commissione consiliare che sta
studiando questo problema.
Montesano (P.S.D.I.)
- Altri interventi? Allora il
Consiglio è chiamato a votare. Chi approva la delibera alzi la
mano. Contrari, astenuti. Il Consiglio approva.
