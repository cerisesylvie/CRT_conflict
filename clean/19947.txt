Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 3128 del 2 aprile 2003 - Resoconto
OGGETTO N. 3128/XI Situazione produttiva ed occupazionale della
Cogne Acciai Speciali. (Interrogazione)
Interrogazione Preso atto dell'avvenuta liquidazione volontaria
da parte della "Cogne Acciai Speciali" della Società DAM Steel R.E.
con sede sociale a Miskolc in Ungheria, a seguito delle perdite
registrate nei due anni di attività (2001-2003);
Vista l'importanza che riveste la "Cogne Acciai Speciali" di
Aosta per l'economia valdostana;
i sottoscritti Consiglieri regionali
Interrogano
il Presidente della Regione e l'Assessore competente per
conoscere:
1) se, e quali, conseguenze ritiene potranno esserci sul piano
economico-finanziario e produttivo sullo stabilimento di Aosta, a
seguito delle perdite registrate nella gestione della DAM Steel
ungherese;
2) qual è l'attuale situazione della "Cogne Acciai Speciali"
agli effetti produttivi ed occupazionali.
F.to: Beneforti - Squarzino Secondina
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Rispetto alla prima questione posta,
quella relativa alle conseguenze sul piano economico e finanziario
della chiusura della "DAM Steel" ungherese, credo che in premessa
vada ricordato come la situazione economica generale sia una
situazione difficile - e i dati di questi giorni lo confermano -,
quindi la chiusura di questo stabilimento va inquadrata in questa
dimensione.
In ogni caso la "Cogne" in questi anni ha mantenuto e
consolidato la propria quota di mercato soprattutto sui prodotti
inossidabili, i quali sono diversi da quelli che venivano prodotti
nello stabilimento ungherese, che erano dei prodotti in acciaio da
costruzione. Ovviamente la situazione che si è creata con la
liquidazione della "DAM" comporterà un impatto negativo sui conti
della "Cogne", sia in riferimento al bilancio del 2002 e,
probabilmente, anche al bilancio del 2003.
I motivi che hanno portato alla liquidazione di questa società
sono stati determinati dal fatto che l'azienda aveva accumulato un
disavanzo di circa 24 milioni di euro negli ultimi anni, pur a
fronte di un impegno dell'azienda di miglioramento degli impianti e
di razionalizzazione della produzione. Hanno inciso comunque sulla
specificità di questo stabilimento i costi energetici non
competitivi con quelli che attualmente sono a carico della
concorrenza, la scarsa disponibilità di materie prime: problemi,
quindi, legati alla rigidità dei prezzi di mercato della materia
prima. La "Cogne" ha evidenziato anche come in questa vicenda vi
sia stata una scarsa attenzione da parte delle autorità ungheresi
ad affrontare tale situazione e come problemi di tipo valutario, in
particolare la rivalutazione del fiorino ungherese rispetto
all'euro, abbiano reso diseconomica la prosecuzione dell'attività
produttiva in Ungheria.
Per quanto riguarda la situazione produttiva occupazionale
attuale della "Cogne", lo stabilimento di Aosta della "C.A.S." ha
registrato nel 2002 168 assunzioni contro 119 dimissioni, quindi
l'occupazione alla "Cogne" lo scorso anno è salita di 49 unità. Gli
occupati, al 31 dicembre 2002, erano 954; l'obiettivo che l'azienda
si propone di realizzare nel 2003 è di raggiungere le 980 unità,
con una leggera crescita rispetto al trend dell'anno passato.
Per quanto riguarda gli investimenti, l'azienda mantiene un buon
livello di investimento. Nel 2002 sono stati fatti investimenti per
5,760 milioni di euro; per il 2003 si prevede una quota superiore
ai 5 milioni di euro.
Per quanto riguarda la produzione spedita, nel 2001 è stata di
130.000 tonnellate, nel 2002 di 137.000 (con crescita rispetto al
2001); rispetto al 2003, le previsioni sono di 150.000
tonnellate.
Credo che un quadro di questo genere renda realistico prevedere
una possibilità di assorbimento delle conseguenze economiche
derivanti dalla liquidazione della "DAM", anche in considerazione
del fatto che il fatturato della "C.A.S." negli ultimi tre anni si
è attestato fra i 250 e i 300 milioni di euro dell'ultimo anno.
Questo è il quadro generale.
Vorrei ricordare come, non il Consigliere Beneforti, ma altri
colleghi in quest'aula, avevano paventato la chiusura della "Cogne"
derivante dalla possibilità di trasferire le produzioni da Aosta
all'Ungheria. Devo notare che non è stato così.
Président
La parole au Conseiller Beneforti.
Beneforti (PVA-cU)
Prendo atto della risposta, Assessore.
Questa interrogazione è stata presentata dopo aver letto le notizie
pervenute dall'Ungheria sulla sorte della "DAM". Siamo preoccupati
per la situazione debitoria in cui oggi si trova questa società
ungherese.
Avevamo appreso dal bollettino metallurgico del 30 gennaio 2003,
penso riservato alla siderurgia europea, che la "DAM" posseduta da
"C.A.S." aveva annunciato la liquidazione volontaria il 22 gennaio
2003, a seguito di perdite per 26 milioni di euro, 52 miliardi,
riscontrati nei due anni di attività. Nello stesso bollettino si
informava che la compagnia stava negoziando con i suoi principali
creditori, il più grande dei quali è il locale Emmaz, fornitore di
energia elettrica, nell'intento di conseguire un accordo sul
deferimento dei debiti a partire dal 18 febbraio. Avevamo inoltre
appreso che nel frattempo la società aveva sospeso i suoi
dipendenti riducendone lo stipendio, nell'attesa di poter
riprendere la produzione, nel caso in cui possa essere conseguito
un accordo soddisfacente con i creditori.
Nell'edizione successiva del 20 febbraio 2003 il bollettino
informava della chiusura della società "DAM" il mese precedente,
chiusura che veniva data per definitiva. Si diceva inoltre che la
società, posseduta dalla compagnia italiana aveva messo in vendita
il suo stock di rottami ed altri articoli, come richiesto dalla
banca creditrice, in modo da riparare debiti per 15 milioni di euro
e scongiurare le procedure di fallimento; che la cifra realizzata
dalla vendita di tali articoli sul mercato era stata solo di 5
milioni di euro; che tutte le linee di credito a favore della
"C.A.S." erano state chiuse e tutta la produzione cessata. Si è
appreso questo dai bollettini che abbiamo letto, provenienti
dall'Ungheria.
Prendo atto della sua risposta, Assessore, ma devo dirle che
siamo preoccupati, perché il debito riscontrato dalla "C.A.S."
sulla "DAM" non è di poco conto! Anche il quadro che è stato
dipinto sulla stampa locale dal manager, a cui era stata affidata
la gestione della "DAM", non è certamente brillante! È stato chiaro
che dall'ammodernamento a cui doveva essere sottoposta la "DAM", si
è passati a una situazione fallimentare, questa è la realtà! Ecco
il perché della presentazione di questa interrogazione: perché
siamo preoccupati per la ricaduta che il fallimento ungherese
potrebbe avere sulla "C.A.S." di conseguenza sull'economia della
Valle d'Aosta e sulla Valle d'Aosta.
Lei mi dice che, in futuro, con questa situazione non cattiva,
la "Cogne" di Aosta può far fronte a questa situazione che le
deriva dalla "DAM"; mi auguro che ciò avvenga, perché tutti
sappiamo cosa rappresenta la "C.A.S." per Aosta e mi fa piacere
sentire i dati che lei ha fornito, anche agli effetti
occupazionali. Siamo inoltre preoccupati - anche se i dati ci
consolano - per i rapporti sindacali che esistono all'interno di
questa società, per niente edificanti, vista l'attuale situazione
precaria in cui ci dovrebbe essere un maggior confronto fra
azienda, organizzazioni sindacali e lavoratori. Oggi, di fronte a
questa situazione, occorrerebbe un dialogo, un confronto aperto e
anche un ruolo diverso delle stesse istituzioni.
Assessore, le chiedo di approfondire tutta la situazione e non
di stare solo alle notizie che pervengono dalla società, perché i
dati che lei ci fornisce sono quelli che le vengono forniti dalla
società! Vorrei che lei li approfondisse, per vedere se
corrispondono alla reale situazione, considerato il peso che la
C.A.S. ha sia sul piano occupazionale che economico per la Valle
d'Aosta. Chiedo pertanto il suo intervento, perché il confronto
sindacale sia diverso e anche il confronto della "Cogne" con le
istituzioni regionali sia improntato nella collaborazione,
specialmente in un momento precario come questo della vita
nazionale, oltre che della stessa azienda.
