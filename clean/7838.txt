Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2238 del 6 ottobre 1986 - Resoconto
OGGETTO N. 2238/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Le comunicazioni del Presidente inquadrano
l'attività del Consiglio dal 24 settembre 1986 in poi:
Disegni di legge presentati:
D.L. n. 313, presentato dalla Giunta regionale in data 26
settembre 1986, concernente: "Ulteriore finanziamento per la
realizzazione dell'impianto di compattazione e della discarica di
rifiuti solidi urbani nel Comune di Brissogne e per la concessione
di contributi ai Comuni della Valle d'Aosta ai fini di cui all'art.
24 della legge regionale 16 agosto 1982, n. 37." (I e II
Commissione)
D.L. n. 314, presentato dalla Giunta regionale in data 26
settembre 1986, concernente: "Autorizzazione di maggiore spesa per
l'applicazione della legge regionale 15 luglio 1985, n. 46,
concernente la concessione di incentivi per la realizzazione di
impianti di risalita e di connesse strutture di servizio." (I e III
Commissione)
D.L. n. 315, presentato dalla Giunta regionale in data 26
settembre 1986, concernente: "Autorizzazione di maggiore spesa
annua per l'applicazione della legge regionale 11 agosto 1975, n.
39, e successive modificazioni, concernente l'ordinamento delle
guide e aspiranti guide alpine della Valle d'Aosta." (I e III
Commissione)
D.L. n. 316, presentato dalla Giunta regionale in data 26
settembre 1986; concernente: "Autorizzazione di maggiore spesa per
l'applicazione della legge regionale 10 gennaio 1961, n. 2, e
successive modificazioni, concernente la concessione di provvidenze
per l'incremento del patrimonio alpinistico (rifugi ed altre opere
alpine)." (I e III Commissione)
D.L. n. 317, presentato dalla Giunta regionale in data 26
settembre 1986, concernente: "Rifinanziamento per l'anno 1986 della
legge regionale 28.12.1984 n. 76 concernente la costituzione di
fondi di rotazione per la ripresa dell'industria edilizia." (I e II
Commissione)
D.L. n. 318, presentato dalla Giunta regionale in data 26
settembre 1986, concernente: "Rifinanziamento, per l'anno 1986,
della legge regionale 10 aprile 1985, n. 10, recante istituzione
dell'Institut Valdôtain de l'Artisanat Typique." (I e III
Commissione)
D.L. n. 319, presentato dalla Giunta regionale in data 26
settembre 1986, concernente: "Rifinanziamento per l'anno 1986 degli
interventi di cui all'art. 3 della legge regionale 30 dicembre
1982, n. 101, concernente la costituzione di fondi di rotazione per
l'artigianato, il commercio e la cooperazione." (I e III
Commissione)
D.L. n. 320, presentato dalla Giunta regionale in data 26
settembre 1986, concernente: "Modificazioni alla legge regionale 15
luglio 1985, n. 46, concernente incentivi per la realizzazione di
impianti di risalita e di connesse strutture di servizio." (III
Commissione)
D.L. n. 321, presentato dalla Giunta regionale in data 26
settembre 1986, concernente: "Autorizzazione di maggiore spesa per
l'applicazione della legge regionale 24 agosto 1982, n. 47,
concernente la concessione di contributi per la promozione di forme
associative tra operatori turistici." (I e III Commissione)
D.L. n. 322, presentato dalla Giunta regionale in data 26
settembre 1986, concernente: "Norme concernenti l'individuazione
degli ambiti territoriali in cui il manto di copertura dei tetti
deve essere realizzato in lose di pietra e la disciplina dei
relativi benefici economici." (I e III Commissione)
Disegni di legge vistati: -
Disegni di legge non vistati: -
Deliberazioni vistate: -
Deliberazioni non vistate: -
In data 25 settembre 1986 il Presidente della Giunta regionale
ha trasmesso nuovi elaborati relativi ad una rettifica del progetto
esecutivo dell'autostrada per il Traforo del M. Bianco già
depositato in precedenza per l'esame da parte del Consiglio
regionale.
I nuovi elaborati sono a disposizione per la consultazione.
Riunioni:
Conferenza dei Capigruppo e Ufficio di Presidenza: 1
III Commissione: 1
IV Commissione: 1
Comitato Amministrativo Cassa Previdenza Consiglieri regionali:
1
In questi ultimi tempi, per iniziativa soprattutto dei
mass-media e degli organi di informazione, abbiamo assistito ad un
ampio dibattito sul ruolo dell'esercito di leva, alla luce di
recenti episodi accaduti in alcune caserme.
Questo dibattito ha registrato delle punte di polemica assai
aspre che hanno creato nei quadri dell'esercito un senso di grave
disagio.
Molti militari, soprattutto ufficiali di carriera, si sono
sentiti ingiustamente criticati nel loro operato.
Ora, se sono legittime tutte quelle iniziative tendenti a
migliorare le strutture delle nostre forze armate, certe volte però
le critiche sono state eccessive e molti hanno dimenticato che il
nostro esercito di popolo era stato voluto dai Padri costituenti,
che nelle Carta costituzionale avevano previsto, all'art. 52, la
coscrizione obbligatoria per assicurare la difesa della Patria.
Ritengo pertanto, e in ciò penso di interpretare i sentimenti di
questa Assemblea, doveroso esprimere alle Forze Armate in generale
la più viva solidarietà, proprio in un momento in cui sono
diventate oggetto di una polemica a volte sfociata anche
nell'astio.
Le Forze armate hanno avuto in questi ultimi 40 anni un ruolo
determinante nell'assicurare la pace nel pieno rispetto delle
regole sancite nella Costituzione repubblicana.
Mi pare più che appropriato e condivisibile il concetto che il
Papa, nella sua visita alla Scuola Militare Alpina di Aosta, ha
voluto esprimere in quell'occasione. Ha detto Giovanni Paolo II:
"La prima vostra responsabilità si chiama impegno di pace. La
condizione militare ha il suo fondamento morale nell'esigenza di
difendere i beni spirituali e materiali della Comunità
nazionale.
Questa difesa, garante del bene comune di un popolo, è un
presupposto della pace e della concordia tra le Nazioni".
Il mondo ha vissuto nei giorni scorsi momenti di profonda
preoccupazione, a seguito dell'incidente verificatosi a bordo di un
sommergibile nucleare sovietico al largo delle coste degli Stati
Uniti.
L'incendio divampato a bordo del sottomarino avrebbe potuto
provocare il lancio accidentale di missili, con il conseguente
immaginabile pericolo di distruzione.
È più che mai auspicabile che dal prossimo vertice tra le due
grandi potenze a Rejkiavik possano scaturire accordi che limitino
la proliferazione degli ordigni nucleari.
Nei giorni scorsi ho avuto un incontro a Cagliari su loro
invito, con le massime autorità regionali della Sardegna, nel corso
del quale ho avuto modo di analizzare alcuni punti qualificanti
dell'intera problematica dei rapporti tra Parlamento, Governo e
Consigli regionali in relazione all'emergere di orientamenti
neo-centralisti che tendono a mettere in discussione alcuni punti
fermi raggiunti in questi ultimi anni.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Vorrei solo ringraziare il Presidente
per quanto ha detto nei confronti delle Forze Armate. Noi
condividiamo pienamente le sue dichiarazioni e vogliamo condannare
certa stampa che sistematicamente continua a denigrare ed a
screditare le Forze Armate italiane. Il suicidio del colonnello
Nesta è avvenuto grazie a queste ingerenza di carattere politico
tendente a sgretolare l'apparato militare della nostra
Repubblica.
Io avevo preparato un ordine del giorno che però non mi è
possibile presentare sulle dichiarazioni del Presidente del
Consiglio, ma mi farò promotore, sempreché anche altri colleghi
Consiglieri lo condividano, di presentarlo più avanti, altrimenti
lo presenterò nel prossimo Consiglio regionale. Vorrei soltanto far
notare che è opportuno che tutte le Forze Politiche presenti in
questo Consiglio assumano una ferma decisione a tutela ed a difesa
delle Forze Armate della nostra Repubblica. Grazie.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Io sono colpito dall'umorismo del
Consigliere Aloisi il quale afferma che siamo noi a dover difendere
le Forze Armate. Poveri noi, allora, nel caso di un attacco alla
nostra Nazione! Mi pare infatti che la nostre Costituzione preveda
che siano le Forze Armate a dover difendere i sacri confini del
suolo patrio.
Io vorrei ricordare che in questi quarant'anni di Repubblica
diverse decine di giovani sono morti sotto le armi. Vorrei
ricordare che sono state condotte battaglie decennali per riuscire
ad avere un servizio civile alternativo a quello militare, ma
ancora oggi i giovani che desiderano esercitare un servizio
(diritto-dovere nei confronti della Patria) diverso dal servizio
militare propriamente detto, incontrano notevoli difficoltà. Mi
pare quindi che il voler fare della retorica sui morti e sulla
crescita della società del nostro Paese sia non solo ridicolo ma
persino pericoloso e pertanto io dico al collega Consigliere Aloisi
che non aderirò al suo ordine del giorno prima ancora di averlo
visto. Le Forze Armate sono certamente in grado di difendersi da
sole, perlomeno dagli attacchi di stampa, e qualche episodio di
debolezza non può certamente essere imputato alle Forze Armate ma a
degli uomini che hanno già altri grossi problemi e che una
situazione particolarmente pesante ha fatto sfociare in gesti che,
purtroppo, non possono far piacere a nessuno.
