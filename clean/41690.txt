Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 824 del 10 luglio 2019 - Resoconto
OGGETTO N. 824/XV - Interpellanza: "Segnalazione di
maltrattamenti nei confronti di un utente del servizio di trasporto
disabili".
Distort (Presidente -
Punto 21. Per la presentazione, la
parola al collega Manfrin.
Manfrin (LEGA VDA) -
Torniamo purtroppo, mio malgrado, a
parlare per l'ennesima volta del tema del trasporto disabili in
accezione purtroppo negativa. Spiace dover essere ripetitivo ma
purtroppo i casi che raccontano i disservizi di vere e proprie
molestie a danno degli utenti si moltiplicano. Proprio a beneficio
di tutti i colleghi e di coloro che seguono anche i nostri lavori,
procedo con la lettura di una segnalazione pervenuta. È una lettera
dell'Associazione valdostana Autismo e anche della Cooperativa
sociale Bourgeon de Vie.
"Si rappresenta che sono giunte rimostranze del personale della
Cooperativa sociale Bourgeon de Vie e dei familiari dei soggetti
con autismo del Centro diurno Myosotis di Nus relativamente al
servizio di trasporto disabili. In particolare, si segnala che
diversi autisti designati al trasporto di un utente hanno assunto
una condotta offensiva e scorretta atta a ledere la dignità
personale e sociale della stessa persona, e - a seguito del
verificarsi di un inconsueto atteggiamento e comunque non lesivo
della normativa della sicurezza stradale, dell'incolumità del
conducente e degli altri trasportati - hanno imposto decisioni per
nulla attinenti alle proprie mansioni.
Nonostante le rassicurazioni e le risoluzioni consigliate
prontamente dagli operatori dalla prefata Cooperativa, i quali
hanno specificato che trattasi di comportamenti tipici della
sindrome autistica che si manifestano a causa di una palese crisi,
gli stessi autisti hanno esasperato il disagio sia con ignobili
discussioni dinnanzi a tutti gli utenti, sia con ingiustificabili
imposizioni di spostamenti di posto, contribuendo ad accentuare la
particolare condotta della persona in trattazione che, al
contrario, doveva essere accudita per lenire il suo evidente stato
di malessere. Dette spiacevolissime situazioni si sono verificate
nei viaggi eseguiti nei giorni 5 aprile e nel viaggio di ritorno
nell'area di Saint Marcel verso il servizio di Myositis alle 16:00
del pomeriggio, l'11 aprile nel viaggio delle 14:45 al servizio a
Fénis, il 12 aprile durante il viaggio di andata da casa al
servizio alle ore 9:00, che per le vie brevi, in data 12 aprile,
sono state debitamente poste all'attenzione di codesto ufficio
trasporti e al sottoscritto Presidente ANGSA VDA. Si evidenzia che
queste scriventi organizzazioni sono seriamente preoccupate perché
tra i conducenti sembrerebbe divulgata anche l'errata informazione
sul citato comportamento che non favorisce la giusta presa in
carico del servizio.
Si chiede di adottare adeguate misure affinché si possa evitare
il ripetersi degli spiacevoli eventi sopra specificati e inoltre ci
si rende disponibili ad avviare incontri informativi o formativi a
favore degli autisti del trasporto disabili per accrescere la
propria professionalità in un servizio ritenuto necessario ed
indispensabile per l'inserimento sociale delle persone
disabili".
Questo il contenuto della lettera che ritengo sicuramente molto,
molto grave. A questa segnalazione, però, si aggiungono quelle
formulate durante una conferenza stampa dall'Associazione disabili
onlus, dove ero presente assieme al collega Cognetta, dove sono
stati snocciolati numerosi dati critici per il trasporto disabili.
In risposta a quanto affermato anche un sindacato ha preso
posizione denunciando anch'esso alcune criticità. Ecco che cosa ha
detto il Segretario regionale della Uiltrasporti, Alessandro
Rossini, in una recente intervista:
"Dalla conferenza stampa dell'Associazione disabili Valle
d'Aosta sono emerse numerose criticità relative al servizio di
trasporto disabili, ma queste non sono imputabili esclusivamente
agli autisti. Le criticità e le carenze sono evidenti, ma
dall'altra parte abbiamo situazioni lavorative molto pesanti. Gli
autisti hanno cercato in questi mesi di far fronte all'immensa mole
di lavoro di servizio da effettuare, e questo nonostante sia anche
capitato che non venissero pagati. Avrebbero dovuto seguire dei
corsi di formazione per l'aiuto da fornire agli utenti in caso di
necessità ? peraltro anche citati all'interno di questa lettera da
parte dell'ANGSA ? ma questi corsi, fondamentali vista la
delicatezza dell'incarico che sono chiamati a svolgere, non sono
mai partiti.
I punti salienti del contratto, che scade nel 2021 e prevede una
spesa di 14 milioni, sono gli oneri contrattuali. L'articolo 5 del
contratto di servizio, ad esempio, specifica nel dettaglio le
caratteristiche che deve avere la flotta di mezzi utilizzata per il
servizio e individua penali significative qualora i mezzi non
rispettino le caratteristiche richieste. Nonostante ciò, ci
troviamo di fronte a mezzi usurati, con gomme lisce e senza pedana
per la salita assistita dei disabili, tanto che spesso gli autisti
devono utilizzare un semplice sgabello di plastica per far salire e
scendere gli utenti.
Le criticità denunciate dalla Uiltrasporti riguardano però in
particolare i lavoratori: l'alto numero di servizi da effettuare si
scontra con il ridotto numero di autisti e mezzi. I mezzi di
trasporto dovrebbero essere 38, di cui 25 per il trasporto dei
disabili in carrozzina, e dovrebbero esserci almeno 40 autisti. I
numeri, però, sono decisamente inferiori e tutto ciò si ripercuote
sul carico di lavoro che viene affidato al singolo lavoratore che
si traduce in uno stress quotidiano per il dover rispettare orari
impossibili. Le normalissime dinamiche di traffico urbano ed
extraurbano e il rispetto del codice della strada portano a
conseguenti ritardi. A volte lo stesso autista deve prendere in
carico diversi passeggeri allo stesso orario ma in luoghi
completamente diversi. Questa criticità nell'organizzazione degli
orari porta a sforare quotidianamente le ore giornaliere previste
dal contratto collettivo nazionale di lavoro e questo succede
addirittura anche ai lavoratori part-time".
Direi che queste criticità che sono state sollevate, sia nelle
segnalazioni pervenuta dall'Associazione valdostana autismo, sia in
quelle riportate dall'Associazione disabili, sia in denunce, io
direi, anche circostanziate, perché si dice effettivamente che
rispetto a un servizio che dovrebbe prevedere un certo numero di
mezzi, una certa tipologia di mezzi, un certo tipo di servizio e
alcune attrezzature, si dice che effettivamente queste non ci sono
e lo si dice chiaramente a tutela anche degli autisti. Ed è stato
detto peraltro dal sindacato, che si occupa proprio di tutelare gli
autisti.
Appunto ritengo che, alla luce di queste assegnazioni che sono
di assoluto rilievo, sarebbe necessaria una risposta immediata. Mi
rendo conto che probabilmente era anche poco circostanziata
quest'iniziativa, però sono sicuramente certo che l'Assessore, che
ha dimostrato più volte di essere sul pezzo e di avere dei
riferimenti concreti (abbiamo fatto anche un incontro in
Commissione sul tema), possa avere delle risposte concrete o, se
non le ha e magari si limita al caso specifico, può prendere anche
queste due denunce, se non ne era a conoscenza, come un dato utile
da cui partire, e magari anche andare dall'azienda e chiedere conto
di queste criticità. Perché se effettivamente vi è nel contratto
che intercorre tra la Regione e l'Azienda che ci debba essere un
certo tipo di flotta, un certo numero di autisti, un certo numero
di mezzi, una certa attrezzatura, e c'è l'obbligo anche che questi
autisti debbano frequentare dei corsi e poi questo non avviene, mi
pare un evidente mancato rispetto del contratto. Questo chiaramente
va contestato all'azienda.
Per tramite di questa interpellanza le chiedo: se sia a
conoscenza delle segnalazioni di cui in premessa; se le suddette
segnalazioni corrispondano a verità e, in caso affermativo, quali
provvedimenti si intendono adottare nel merito.
Presidente -
Per la risposta, la parola all'assessore
Bertschy.
Bertschy (AV) -
Grazie, collega Manfrin. Effettivamente
ha scritto una cosa e ne ha raccontata un'altra. È abbastanza così
ma non è un problema, ci sta, nel senso che è nel tema ma non sta
né nella premessa né nelle questioni che ha presentate. Questo non
vuol dire che le cose che ha segnalato non siano importanti e degne
di essere evidenziate in Consiglio regionale.
Voglio dire che, per rispetto alla sua interpellanza, ho evitato
di convocare una riunione specifica con tutte le associazioni di
categoria insieme alla ditta di trasporti, perché io credo che
dobbiamo smetterla di lavorare io e lei per conto di altri. È come
se io dovessi difendere alcune associazioni o alcune categorie o
addirittura ditte di trasporti e lei, invece, dovesse fare il
salvatore della patria sostenendo quest'attività. Noi abbiamo fatto
segnalazioni, mandato lettere - tutte le cose che sa, c'è risposta
anche a quell'ultima lettera - ma qui non è che ci dobbiamo
difendere tra quelli che vorrebbero non difendere: qui dobbiamo
tutti lavorare perché il servizio funzioni!
Quindi, dopo quest'interpellanza io convocherò tutte le
associazioni, anzi, la farò venire perché credo che la trasparenza
del nostro lavoro passi anche per dei momenti di lavoro congiunti,
riuniremo tutti attorno a un tavolo, ditte, sindacati e
associazioni, perché mi risulta che alcune associazioni sono state
sollecitate a partecipare a questa conferenza stampa ma non hanno
voluto partecipare perché non danno la stessa valutazione e
soprattutto non rilevano così gravi alcune situazioni e alcuni
episodi che però riguardano 90.000 servizi all'anno. Stiamo
parlando di un'attività che fa 90.000 servizi all'anno e circa 400
servizi al giorno.
Però, ripeto, non credo che possiamo andare avanti in questo
senso. Noi stiamo costituendo un gruppo di lavoro per il prossimo
appalto, che scade giustamente nel 2021 ed è un appalto che ha
ormai 10 anni di servizio, e io credo che nessuna buona
organizzazione possa reggere per un periodo così lungo in una
situazione così complicata che si è evoluta. Quest'anno le cose si
sono ancora complicate dovendo gestire il servizio che alla Sanità
è stato sdoppiato sul trasporto dei servizi legati alle persone con
autismo e quindi alcune complicazioni sono derivate anche da
quello, ma noi sulla pianificazione futura lavoreremo in questo
senso, e anche qui, Commissioni e Consiglieri che avranno voglia di
portare un contributo saranno i benvenuti per costruire il miglior
appalto possibile.
Per quanto riguarda invece le segnalazioni specifiche, sono a
rispondere al testo dell'interpellanza per dire che abbiamo
ricevuto una segnalazione il 22 febbraio, si è verificato uno
scambio verbale di rimostranze tra una signora e l'autista a causa
di un malinteso sul luogo di attesa della macchina, avendo
l'edificio due ingressi. Tale evento non è stato comunicato
direttamente dall'ufficio ma è stato oggetto dell'interpellanza
protocollo 22 marzo a sua firma.
In data 25 febbraio 2019 la VAST ha comunicato all'ufficio che
un utente durante un viaggio fuori dalla regione voleva che la
macchina accostasse nella corsia di emergenza per esigenze
fisiologiche. L'autista non ha effettuato la sosta sostenendo che,
per ragioni di sicurezza, l'arresto della vettura era concesso solo
in autogrill. Il diverbio ha causato una forte reazione dell'utente
al punto che l'autista, dopo aver contattato i familiari dello
stesso, ha effettuato un'inversione e ha proceduto al rientro
anticipato.
La terza ulteriore segnalazione è pervenuta in data 17 aprile
2019 dall'Associazione Valdostana Autismo e dalla Cooperativa
sociale Bourgeon de Vie, quella che lei ha citato: la condotta
offensiva di autisti nei confronti del personale della Cooperativa
inerente alla modalità di comportamento degli stessi durante il
viaggio degli utenti del Centro; questi ultimi, per la loro
patologia, hanno occasionalmente delle crisi che devono essere
trattate con cognizione da parte delle persone che interagiscono
con loro. Gli autisti per contro hanno affermato che la condotta
tenuta era dettata da ragioni di sicurezza durante il
trasporto.
L'ultima. In data 28 maggio 2019 è arrivata all'attenzione
dell'ufficio una segnalazione di un utente che lamentava la cattiva
condotta di un autista nei suoi confronti a causa di un diverbio
sulle modalità di guida dell'autista stesso.
Queste sono le quattro segnalazioni a nostra conoscenza. Non
cito la risposta della Cooperativa, anche per una questione di
privacy, però io le darò i documenti.
Sulla seconda, "se dette segnalazioni corrispondono a verità e,
in caso, affermativo quali provvedimenti si intendono adottare nel
merito", l'articolo 7 del contratto di servizio prevede che il
personale del gestore possegga ottima condotta morale e l'impiego
di contegno improntato a riguardo e a correttezza nei confronti
dell'utenza, e che la Regione può richiedere motivatamente la
sostituzione del personale ritenuto non idoneo alla prestazione del
servizio. Si evidenzia quindi quanto segue: nel primo caso -
riprendendo la risposta all'interpellanza a firma del Consigliere
Manfrin - l'autista ha riferito di essere stato oggetto di pesanti
rimostranze da parte dell'utente e dell'accompagnatore e di aver
risposto in modo brusco in quanto ingiustamente accusato di
ritardo. In ogni caso l'azienda ha provveduto a richiamare il
dipendente ad assumere comunque sempre un comportamento adeguato
alla particolare tipologia di servizio.
Per il secondo caso, quello della richiesta di fermata in corsia
di emergenza, il coordinatore del Dipartimento trasporti, in
esecuzione dell'articolo 5 del contratto di servizio, con nota a
protocollo 3192 del 5 marzo 2019 indirizzata al gestore, ha
disposto, a seguito di verifica presso le autorità competenti,
quindi Polizia dello Stato e personale della Motorizzazione civile,
che in casi di necessità dettati da esigenze fisiologiche è ammessa
la sosta sulla corsia di emergenza dell'autostrada. La nota è stata
inoltrata per conoscenza anche all'utente.
Sul punto 3. Per quanto concerne il terzo caso, hanno chiesto
chiarimenti al gestore il quale ha sostanzialmente respinto le
accuse di condotta impropria dei propri autisti asserendo al
contrario che gli stessi erano stati oggetto di ripetuti sputi da
parte dell'utente, nonostante la presenza sul mezzo
dell'accompagnatore preposto. La società che gestisce il servizio
di trasporto disabili si è comunque resa disponibile a far
partecipare i propri dipendenti a corsi di formazione per
migliorare i rapporti con questa tipologia di utenti che
necessitano di particolare attenzione.
Nell'ultimo episodio riscontrato hanno chiesto spiegazioni
formali sull'accaduto al gestore del servizio. Quest'ultimo ha
comunicato che a seguito d'indagini interne il diverbio è stato
causato da un malinteso tra i due soggetti che è successivamente
degenerato in un acceso scambio verbale. Inoltre, il gestore ha
evidenziato l'assenza di responsabilità a carico del proprio
dipendente e ha precisato che in ogni caso ha colto l'occasione di
rinnovare a tutto il personale aziendale la necessità e l'obbligo
di osservare sempre condotte moralmente e professionalmente consone
alle mansioni affidate al servizio svolto.
Ribadisco che queste sono le segnalazioni fatte e che alcune
associazioni hanno evidenziato - l'ha già detto lei in aula la
scorsa volta - che addirittura ci sarebbero dubbi rispetto al fatto
che le persone si sentano in tranquillità a fare le loro
rimostranze per le cose che aveva già... Io credo veramente, ma
glielo propongo con lo spirito di andare a fondo alle questioni,
visto che sono appalti anche costosi dove s'investono delle risorse
e siamo alle porte di un nuovo appalto... convochiamo questa
riunione, facciamo in modo che sia una riunione evidentemente il
più possibile utile e civile, ma responsabilizziamo tutti - da
utenti, da amministratori della Regione, da dirigenti - a
restituire al meglio, a livello professionale, il servizio. Gli
investimenti che mettiamo a disposizione devono essere investimenti
che non ci devono far discutere o dibattere in aula sull'azione
puntuale, ma devono essere investimenti che rendono effettivamente
la miglior condizione di vita. Il trasporto è parte importante
della vita delle persone con disabilità e non ci devono essere
dubbi che qualcuno non voglia osservare o fare al meglio il suo
lavoro. Finita la riunione ci metteremo d'accordo, e se possibile
lo facciamo prima del periodo estivo di modo da non lasciar passare
troppo tempo, e lavoriamo a questo riguardo.
Presidente -
Per la replica, la parola al collega
Manfrin.
Manfrin (LEGA VDA) -
Intervengo subito per dire che non è
vero che io abbia scritto una cosa e poi sia intervenuto su
tutt'altro, perché la segnalazione puntuale, e me lo conferma anche
lei, è legata appunto alla segnalazione dell'ANCS. Ripeto, riprendo
quanto scritto nell'interpellanza: "un utente del servizio disabili
nello specifico è stato più volte trattato male in maniera brusca e
sgarbata dagli autisti del servizio disabili e alcune volte si è
arrivati a vere e proprie offese". Quindi è questo il tema legato
alla segnalazione.
Quello che io ho inteso fare, invece, era proprio nel senso
della collaborazione e segnalarle le criticità evidenziate
direttamente dal sindacato di coloro che si occupano del trasporto.
Quindi io credo che questo - e con cognizione di causa, credo che
chi si occupa della difesa di questi lavoratori conosca a menadito
la situazione ? non possa far altro che aggiungere alle
segnalazioni pervenute un inquadramento che possa far capire come
mai succedono alcune problematiche. Nello specifico, per esempio,
si dice che gli autisti non hanno avuto formazione per fare quel
tipo di servizio. Se avessero avuto formazione - io faccio
riferimento a quanto dichiarato dal sindacalista - e questo lo dico
anche a lei che ha riportato che qualcuno ha detto che l'utente
sputava, purtroppo, quando si soffre di autismo, lo sputare in
realtà è un effetto che si ha nei momenti di stress. Quindi non è
uno sputo teso a offendere la persona piuttosto che a creare
scompiglio, è purtroppo una reazione fisica normale che una persona
formata può riconoscere e può intervenire; una persona che non è
formata difficilmente può riconoscere e può intervenire in questo
ambito e comprendere che quello in realtà non è un atto di
aggressione nei suoi confronti ma è semplicemente un sintomo di un
malessere, di un problema dell'utente che sta trasportando.
Ecco perché il pezzo aggiuntivo rispetto a quanto detto dal
sindacalista, ed ecco perché credo sia assolutamente necessario - e
la ringrazio Assessore per aver lanciato quest'idea - un incontro
con tutti gli attori che intendono dire la propria su questo tema.
Sarà importante e io credo che il confronto effettivamente non
possa che far bene sia nella risoluzione dei problemi attuali, sia
per la proposizione di un appalto che possa andare a integrare un
servizio che sia all'altezza, appunto, delle necessità. Quindi
attenderò con ansia la sua convocazione.
