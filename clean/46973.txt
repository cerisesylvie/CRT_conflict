Classificazione
SPORT E TEMPO LIBERO



Oggetto del Consiglio n. 3321 del 21 febbraio 2024 - Resoconto
OGGETTO N. 3321/XVI - Interpellanza: "Valutazioni in ordine
all'aumento del numero di competizioni di Skialp anche nelle
categorie giovanili in vista della stagione invernale
2024/2025".
Bertin (Presidente) -
Punto n. 51. Consigliere Brunod, a
lei la parola.
Brunod (RV) -
Il 29 dicembre si è tenuta presso la sala
polivalente di Arvier la festa dei 60 anni dello Sci Club Corrado
Gex, dove per l'occasione è stata presentata la sua storia in un
libro; l'attività dello Sci Club negli ultimi anni si è orientata
maggiormente verso lo scialpinismo, una scelta dovuta anche
all'organizzazione della gara Millet Tour du Rutor Extrême che
richiama atleti da tutto il mondo e che prevede un'imponente
macchina organizzativa.
Rimarchiamo che durante i vari interventi avvenuti durante la
serata da parte di atleti del passato, ma anche del presente, e da
professionisti della montagna, sono state fatte delle riflessioni
sul fatto che purtroppo, a oggi, sono pochissime le competizioni di
scialpinismo dedicate alle categorie giovanili che vengono
organizzate sul territorio regionale.
Apro una piccola parentesi citando alcune di queste poche
occasioni che ci sono a oggi sul territorio, vi è il 17 di gennaio
la settima edizione della gara in notturna Skialp Torgnon, il 24 di
gennaio vi è stato il primo Vertical a Crévacol e poi, come ben
sapete, ad anni alterni, perché un anno c'è il Trofeo Mezzalama, un
anno il Tour du Rutor, questi due grandi eventi dello scialpinismo
che rientrano nel circuito della Grande Course, entrambi
organizzano anche qui una competizione dedicata alle categorie
giovanili che rientrano, a loro volta, nel circuito Grande Course
Jeunes.
Ecco che quindi si tratta di tre competizioni più o meno
all'anno e purtroppo, come ben sapete, molte volte gli atleti
durante l'inverno, come tutti, possono ammalarsi, e quindi da tre
occasioni ci vuole poco perché uno poi possa avere solamente una o
due occasioni di partecipare a queste competizioni.
Evidenziamo il fatto che un numero maggiore di competizioni di
scialpinismo in Valle d'Aosta aperte anche alle categorie giovanili
permetterebbe loro di avvicinarsi meglio alla disciplina, di essere
più motivati e soprattutto di fare nuove esperienze sul campo di
gara in vista degli anni futuri, quando il livello tecnico sportivo
sarà sempre maggiore.
Anche lo scialpinismo negli ultimi tempi è molto cambiato - poi
dire se è giusto o sbagliato o come sia cambiato non spetta a noi -
però è diventato una disciplina dove vi è sempre più l'esigenza di
migliorare da un punto di vista tecnico, perché comunque, rispetto
a quelle di una volta, nelle competizioni di scialpinismo - se lo
vogliamo definire classico, con salite lunghe e discese altrettanto
lunghe - per il discorso mediatico di spettacolarità, i tracciati
sono diventati sempre molto più nevosi, più corti, con tanti cambi,
e addirittura anche qui, come per lo sci nordico, sono state
introdotte le competizioni sprint e la staffetta; si tratta di
competizioni molto brevi, di alcuni minuti, dove nella preparazione
è fondamentale l'aspetto tecnico più che quello sportivo del motore
dell'atleta.
Ricordiamo che, in merito all'attività dello scialpinismo,
abbiamo presentato in questi anni anche diverse iniziative
riguardanti lo sviluppo di percorsi e tracciati e preparati per la
pratica dello scialpinismo all'interno dei comprensori sciistici
presenti sul territorio regionale.
Evidenziamo positivamente che a oggi sono stati realizzati
alcuni percorsi preparati e tracciati appositamente per la pratica
di tale disciplina nei principali comprensori sciistici gestiti
dalle seguenti società degli impianti a fune: Monterosa SpA (vi è
un tracciato in Val d'Ayas e due tracciati nella Valle di
Gressoney); Pila (due tracciati con partenza dal parcheggio Leissé
a monte del tunnel); Cervino SpA (due tracciati con partenza dalla
zona Plan Maison e un tracciato a Valtournenche); Funivie del
Piccolo Gran San Bernardo (un tracciato transfrontaliero che unisce
il versante italiano da La-Thuile al versante francese de La
Rosière).
Tenendo conto che nei giochi olimpici invernali Milano-Cortina
2026 lo scialpinismo sarà disciplina olimpica, Milano-Cortina 2026
scrive così una pagina della storia dei giochi invernali
aggiungendo per la prima volta questo sport al programma dove
verranno assegnate medaglie in tre prove: le gare sprint e la
staffetta mista, ovviamente maschili e femminili.
S'interpellano quindi gli Assessori competenti per sapere se vi
sia l'intenzione d'interloquire con le varie società di gestione
degli impianti sciistici presenti sul territorio regionale e anche
con tutti i potenziali organizzatori di eventi di alpinismo - in
primis ovviamente l'ASIVA e tutti gli sci club, associazioni, enti
vari - per cercare di fare delle valutazioni con l'obiettivo di
ampliare, in vista della stagione invernale 2024-2025, il numero di
competizioni di Skialp aperte anche alle categorie giovanili. Dico
"anche le categorie giovanili" perché comunque di competizioni per
i settori adulti assoluti ve ne sono anche altre, c'è stata
quest'osservazione, se si riesce a fare uno sforzo per aumentare un
poco il numero di competizioni e quindi che quest'iniziativa vada
in modo propositivo proprio in questa direzione.
Presidente -
Assessore Grosjacques, ne ha facoltà.
Grosjacques (UV) -
Risponderò su quest'interpellanza
anche a nome del collega Bertschy che ha la delega sugli impianti a
fune e anche per quel che riguarda la classificazione delle
piste.
Premetto intanto che i calendari agonistici per la stagione
invernale 2024/2025 saranno, come di consueto, formalizzati
nell'autunno 2024, compresi quelli internazionali, nazionali e
regionali di scialpinismo.
Le competizioni internazionali della stagione 2024/2025 saranno
inserite nel calendario dell'International Ski Mountaineering
Federation, siglato ISMF, mentre quelle nazionali e regionali
verranno inserite nel calendario della FISI, Federazione Italiana
Sport Invernali.
Per il 26 aprile 2025 è programmato il Trofeo Mezzalama,
inserito nel circuito internazionale della Grande Course, come lei
ha correttamente citato che, come di consueto, prevederà anche una
competizione dedicata ai giovani atleti.
Il Comitato Valdostano FISI ASIVA sostiene da anni con
convinzione il settore dello scialpinismo, che è inserito nei
programmi sportivi del progetto Children e Under 23, con risultati
positivi e molto incoraggianti.
Il Comitato valdostano FISI ASIVA da anni ha una squadra
regionale di scialpinismo seguita da un allenatore messo a
disposizione dal Centro Sportivo Esercito, che ha saputo cogliere
risultati di prestigio, nazionale e internazionale.
Gli Sci Club valdostani che seguono lo scialpinismo a livello
agonistico non sono molti, tra questi - come lei ha già evidenziato
nella sua esposizione - per l'attività giovanile spicca su tutti lo
Sci Club Corrado Gex, che collabora attivamente con il Comitato
valdostano FISI ASIVA per lo sviluppo del settore.
Le competizioni giovanili di scialpinismo sono state in Valle
d'Aosta organizzate nel recente passato dallo Sci Club Corrado Gex
e dallo Sci Club Gran San Bernardo che nel 2023 ha organizzato una
splendida edizione della Coppa del Mondo giovanile.
Da ricordare inoltre nel 2013 un'edizione dei campionati
italiani giovani e assoluti a Torgnon e nel 2018 i campionati
italiani giovani, master e assoluti a Valtournenche.
La Valle d'Aosta annoverava altresì in passato numerose e
prestigiose competizioni di scialpinismo che sono via via scomparse
a causa delle difficoltà organizzative e dell'aumento dei costi, su
tutte il Trofeo Bozzetti, il Trofeo Fillietroz, il Trofeo Fiou, il
Trofeo Welf, il Trofeo Rolando e una serie di altre gare.
Da ricordare nel dicembre 2009 una tappa di Coppa del Mondo di
scialpinismo a Pila inserita nella terza edizione dell'allora Pila
Ski Race.
L'organizzazione di manifestazioni sportive di livello nazionale
impone, come le dicevo, uno sforzo organizzativo notevole che non
può prescindere dalla disponibilità di personale per
l'organizzazione, la tracciatura del percorso, l'assistenza, la
sicurezza e il soccorso e di sufficienti risorse economiche per
gestire tutti i vari aspetti di gara.
Per quanto riguarda l'Assessorato al turismo, il sostegno
economico all'organizzazione di eventi sportivi di rilievo è
assicurato dalle provvidenze previste dalla legge regionale 3/2004
che lei, come organizzatore di gare, conosce molto bene e sulle
quali quindi non sto a dilungarmi.
In ambito sia internazionale che nazionale hanno avuto successo
iniziative congiunte con le stazioni sciistiche per
l'organizzazione di manifestazioni di scialpinismo di alto livello.
La presenza di un comprensorio sciistico è pressoché fondamentale
per i formati di gara sprint, ma può essere rilevante anche per le
classiche gare individuali per la possibilità di un concreto
sostegno organizzativo e logistico.
Il Comitato Valdostano FISI ASIVA con cui interloquiamo con
regolarità, su queste ma anche su altre problematiche del settore,
mi ha assicurato di essere disponibile a porre in atto ogni utile
iniziativa con gli Sci Club associati per sostenere il settore
giovanile e valutare la possibilità di organizzare, nella stagione
agonistica 2024/2025, alcune competizioni destinate in particolare
ai giovani atleti, da inserire nel calendario nazionale e regionale
della FISI.
Per quanto riguarda i comprensori sciistici, occorre però
precisare che la struttura regionale competente in materia ha
provveduto negli ultimi anni alla classificazione di alcune piste
di risalita per la pratica dello scialpinismo e il loro conseguente
utilizzo anche per le competizioni che fanno capo però al
comprensorio e al gestore del comprensorio stesso.
Le interlocuzioni auspicate nell'iniziativa consiliare devono,
pertanto, avvenire tra i proponenti, o organizzatori, di una
competizione e la società gestrice del comprensorio che, qualora lo
ritenga, in base alle rispettive competenze potrà interfacciarsi
con la struttura regionale competente in materia d'impianti a fune
e piste da sci.
Le società di gestione hanno infatti piena autonomia nel
rispetto delle disposizioni nazionali e regionali vigenti di
organizzare il comprensorio assegnato, sia per quanto concerne la
normale fruibilità delle piste, sia per l'organizzazione di
competizioni sportive che, come già evidenziato nella sua
illustrazione, sono comunque disponibili a sostenere
l'organizzazione di queste manifestazioni.
Presidente -
Consigliere Brunod, a lei la parola.
Brunod (RV) -
Ringrazio l'Assessore, anche perché
comunque, con una risposta così ben preparata, mi ha fatto rivivere
molte emozioni di tanti anni nello scialpinismo, perché ha citato
molte gare che hanno fatto la storia di questa disciplina della
Valle d'Aosta e che purtroppo, per i motivi che lei ha ben
motivato, oggi non ci sono più. Aa parte questo, l'iniziativa
voleva cercare di provare a integrare alcune... se adesso ce ne
sono due o tre, magari arrivare a cinque o sei occasioni per far
provare a questi giovani, per permettergli di avvicinarsi nel
migliore dei modi a questa meravigliosa disciplina; come tutti
sappiamo, alla fine fare allenamento è un conto, ma mettere il
pettorale e confrontarsi in competizione è sempre il momento
migliore per provare al meglio i momenti difficili di una
competizione, gestire le emozioni, gestire le difficoltà a livello
tecnico, perché solo la gara può metterti alla prova.
Questo è un aspetto che volevamo mettere in risalto.
Dall'altra parte sappiamo che organizzare eventi è tutt'altro
che facile per tutti i punti di vista che lei ha ben espresso nella
risposta e ci fa molto piacere, come è sempre stato e come sempre
lo è, che l'ASIVA sia molto attenta a questo e si sia resa
disponibile a sedersi e a parlarne con i soggetti potenzialmente
coinvolti nell'organizzazione di questi nuovi eventi anche perché,
come ho detto nelle premesse e ha ribadito anche lei, questi
progetti molto importanti che sono stati svolti in questi anni
dalle stazioni di sci, con la creazione di diversi itinerari
dedicati e tracciati in piena sicurezza per lo scialpinismo,
possono essere delle grandi opportunità per cercare di realizzare
queste nuove, ma io direi anche piccole, competizioni, perché
comunque stiamo parlando di avvicinamento dei settori giovanili,
quindi dobbiamo partire da delle competizioni a livello regionale
proprio per far provare in completa sicurezza a molti giovani cos'è
questa disciplina, com'è, cosa vuol dire da un punto di vista
tecnico, quindi stiamo parlando anche di competizioni dal costo non
così elevato; ovviamente ci va l'interesse e la sensibilità di
tutti, dall'organizzatore, all'ASIVA, alle società degli
impianti.
Ci fa piacere però che da parte sua e da parte di tutti i
soggetti coinvolti ci sia l'interesse per andare in questa
direzione.
