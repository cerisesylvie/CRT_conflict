Classificazione
TRASPORTI E VIABILITÀ
Aeroporti



Oggetto del Consiglio n. 2852 del 13 luglio 2017 - Resoconto
OGGETTO N. 2852/XIV - Interrogazione: "Approvazione dei
bilanci della società AVDA relativi agli anni 2015 e 2016".
Rosset (Presidente) -
Punto n. 12 all'ordine del giorno.
Ha chiesto la parola l'assessore Restano, ne ha facoltà.
Restano (AC-PNV) -
L'interpellanza chiede se è stata
convocata l'assemblea per l'approvazione dei bilanci 2015 e 2016.
L'assemblea è stata convocata in prima convocazione per il 30
aprile 2017 e in seconda convocazione per il 3 maggio 2017, con il
seguente ordine del giorno: "Approvazione del bilancio al
31/12/2015 e approvazione del bilancio al 31/12/2016". L'assemblea
svolta il 3 maggio 2017 si è conclusa con l'approvazione di
entrambi i bilanci, con il voto favorevole del socio privato e il
voto contrario di quello pubblico.
Secondo quesito: "se l'assessore ha partecipato all'assemblea".
No, per il socio Regione ha preso parte all'assemblea l'avvocato
Riccardo Jans dell'Avvocatura regionale.
Terzo quesito: "quale è stata la posizione della Regione
nell'assemblea che avrebbe dovuto tenersi coerentemente alla
delibera del mese di dicembre ". L'azionista Regione nell'assemblea
del 3 maggio, dopo aver preso atto di una serie di rilievi e
chiarimenti chiesti dagli amministratori di nomina pubblica al
presidente del collegio sindacale e al collegio stesso, ha
dichiarato di non approvare i bilanci 2015 e 2016, rilevando come
gli stessi abbiano un contenuto non rispondente ai criteri di
veridicità e di prudenza e apprezzamento, con particolare
riferimento all'iscrizione dei crediti nei confronti della Regione,
in quanto la situazione rappresentata non corrisponde al reale
andamento del contenzioso e alle reali possibilità di conseguire
detti crediti. L'azionista Regione ha anche rilevato che non pare
corrispondente ai principi di veridicità e prudenza il mantenimento
dell'iscrizione a bilancio della concessione aeroportuale per tutta
la durata residua, evidenziando che la Regione ha risolto la
convenzione con AVDA e in primo grado il Tar di Aosta ha
riconosciuto la legittimità di tale risoluzione. Infine l'azionista
Regione ha dichiarato di condividere i rilievi svolti dagli
amministratori di nomina pubblica.
Ultimo quesito: "qual è stata la posizione del presidente del
collegio sindacale in sede di approvazione dei bilanci 2015 e
2016". Il collegio sindacale ha espresso un parere non unanime sui
bilanci 2015 e 2016. In particolare, il presidente del collegio, in
dissenso con gli altri componenti, ha evidenziato una serie di
criticità su numerose poste di entrambi i bilanci: dalla
valorizzazione della concessione aeroportuale ai crediti nei
confronti della Regione, a quelli per le imposte anticipate, ad
altri crediti minori, ai debiti verso le banche, a una serie di
discordanze; infine ha formulato una serie di osservazioni di
natura tecnico contabile. In sede di assemblea il presidente del
collegio sindacale ha risposto anche richiamando il proprio
dissenso, espresso in relazione a una serie di quesiti da parte
degli amministratori di nomina pubblica essenzialmente riguardo al
bilancio 2015, evidenziando un'applicazione non corretta di alcuni
principi contabili rispetto all'iscrizione in bilancio della
concessione aeroportuale: un errore rilevante relativo a un fondo
di ammortamento, una sostanziale carenza di informazioni rispetto
ai rapporti con le banche, alcune differenze dei debiti nei
confronti dei fornitori emerse dalle risultanze delle
circolarizzazioni esperite nelle procedure di revisione, alcune
informazioni indirette su possibili operazioni di cessione dei
crediti.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Prendiamo atto della risposta.
Ovviamente è già un'anomalia che una società come AVDA abbia
trascorso tutto il 2016 senza l'approvazione del bilancio 2015.
Dopo di che prendiamo atto della posizione della Regione.
Assessore Restano, lei trova il tempo per dire che bisogna
trovare il tempo per avere dei buoni rapporti con Costantino, trova
il tempo per andare all'aeroporto per fare delle foto sugli aerei,
con una società a cui noi abbiamo revocato la concessione, ma non
trova il tempo per andare in assemblea! Lei prende le distanze,
dicendo sostanzialmente che questo è un problema legale e
lasciandolo all'Avvocatura, come se questo fosse un problema di
secondo piano. Collega Restano, qua c'è una risoluzione della
convenzione. Il collegio sindacale e gli amministratori dicono in
buona sostanza che c'è un bilancio falso - perché un bilancio non
veritiero è un bilancio falso - e lei non trova il tempo per andare
in assemblea, come se questa cosa non la riguardasse? Lei è
campione del mondo di
tweet
e di
selfie
, del fare
foto, però nei momenti importanti non ci va.
Collega Restano, io le consiglierei di seguire molto meglio
questo dossier, perché da questo punto di vista sembrerebbe che
andiamo a vedere quello che succede, parliamo con Costantino e
facciamo tutte queste cose. Adesso lei ha nominato un nuovo
collegio sindacale, un nuovo presidente: io spero che sia corretto
e che sia solerte come il presidente del collegio sindacale che
abbiamo avuto e che ringraziamo. Probabilmente avete fatto voi
delle valutazioni per la nuova nomina. Non vorrei immaginare degli
approcci più morbidi, perché questo è un problema serio. Così come
non so quali siano i criteri che avete adottato per la nomina del
nuovo consiglio d'amministrazione. C'è l'ingegnere Pollano che ha
mantenuto un incarico, non ho idea di quali siano le competenze
dell'altro membro che lei ha nominato. Io le consiglierei di
seguire non solo gli aspetti comunicativi, gli aspetti frivoli, ma
di seguire con molta più attenzione. L'altra volta lei ha detto, a
riguardo, che forse Marguerettaz ha le pile scariche; le
consiglierei di avere le pile molto cariche, Restano.
