Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2061 del 13 luglio 2006 - Resoconto
OGGETTO N. 2061/XII - Ritiro della mozione: "Iniziative di
partnerariato e di collaborazione tra le popolazioni dell'arco
alpino".
Mozione
Preso atto della Sentenza della Corte di Cassazione, che ha
approvato l'indizione nel Comune di Noasca di un referendum, da
tenersi nel prossimo autunno, in merito all'annessione di tale
Comune alla nostra Regione autonoma, e della raccolta di firme, con
lo stesso obiettivo, in almeno altri tre Comuni delle Valli Soana e
Orco;
Considerato che tali iniziative presentano importanti aspetti
costituzionali e statutari e quindi rivestono una notevole
importanza per la nostra autonomia;
Ricordato il carattere solidalistico della nostra concezione
di autonomia, che discende dalla Dichiarazione di Chivasso
"Dichiarazione dei rappresentanti delle popolazioni alpine" e dalla
condivisione del diritto all'autodeterminazione dei popoli;
Tenuto conto che in tali popolazioni, di meno di 2800
abitanti, permangono caratteri e costumi molto vicini a quelli
della nostra Regione, tra cui l'utilizzo di parlate di
franco-provenzali, difese dal 1981 dall'Associazione di studi e
ricerca franco-provenzali di Ronco Canavese;
Venuti a conoscenza che alcuni rappresentanti del Comitato
promotore per la riannessione alla Valle d'Aosta dei Comuni delle
valli Orco e Soana sono stati incontrati dai Presidenti della
Regione pro tempore e che sono state fatte dichiarazioni negative
su tale proposta, senza che vi sia stato nel Consiglio regionale
della Valle d'Aosta un dibattito e una presa di posizione;
Impegna
il Presidente della Regione ed il Presidente del Consiglio
a:
1) proporre un incontro con i rappresentanti del Comitato
referendario e i Sindaci dei Comuni delle Valli Orco e Soana, al
fine di meglio capire le caratteristiche e gli obiettivi
dell'iniziativa;
2) predisporre una serie di proposte di collaborazione e di
partnerariato, perché comunque inizino nel più breve tempo
possibile più forti rapporti di solidarietà tra le nostre
popolazioni alpine, in campo ambientalistico, culturale,
linguistico, economico e istituzionale;
3) di predisporre uno studio giuridico per valutare l'impatto
costituzionale di tali iniziative sul nostro Statuto e nei rapporti
con la Regione Piemonte e la Costituzione italiana.
F.to: Sandri - Ferraris - Fiou - Fontana Carmela
Presidente
- La parola al Consigliere Sandri.
Sandri (GV-DS-PSE)
- Il problema che abbiamo voluto
rappresentare con questa mozione apparentemente sembra un problema
curioso, anche perché è apparso all'attenzione pubblica attraverso
notiziole nelle pagine finali dei quotidiani locali, questa
curiosità di questo Sindaco di Noasca che ha cominciato a
teorizzare l'annessione alla Valle d'Aosta in risposta a tutta una
serie di situazioni locali a cui voleva dare una risposta che
facesse notizia. Il tempo però passa e questo problema ha raggiunto
un'evidenza e un'importanza di prim'ordine, anzitutto perché la
Corte di Cassazione recentemente ha approvato l'indizione da parte
del Comune di Noasca di un referendum da tenersi nel prossimo
autunno in merito alla possibilità di questo Comune di annessione
alla nostra Regione autonoma. Tra l'altro, questo tipo di scelta,
che è partita da una deliberazione del Consiglio comunale di
Noasca, viene portata avanti in tale fase con forme differenti sia
come raccolta di firme popolari, sia come iniziative consiliari da
almeno altri 3 Comuni delle Valli Soana e Orco, fra l'altro tutti
Comuni che fanno parte del Parco nazionale del Gran Paradiso.
Il primo dato che vogliamo evidenziare è come queste iniziative
abbiano un forte impatto costituzionale e dal punto di vista
politico, perché toccano la nostra autonomia e fra l'altro
ricordiamo come una parte integrante del nostro Statuto sia quella
dell'elenco dei Comuni che fanno parte della nostra Regione
autonoma. Occorre però secondo noi non affrontare questo problema
in modo superficiale... reattivo, perché esprime qualcosa che è
presente nella popolazione. Ora nessuno meglio di noi conosce la
difficoltà di vita e di rappresentanza dei popoli alpini, non è un
caso che alla "Dichiarazione di Chivasso" del dicembre 1943 ci
riferiamo come uno dei punti di riferimento, che è la dichiarazione
dei rappresentanti delle popolazioni alpine. Noi quindi sicuramente
per le popolazioni alpine, per chi vive in queste situazioni di
oggettiva difficoltà, ma che hanno comportato un radicamento di
strutture specifiche durante i secoli non possiamo che guardare con
attenzione perché ne condividiamo il destino; a maggior ragione
quando, anche in questo Consiglio, larga parte dei Consiglieri
crede profondamente nel diritto all'autodeterminazione dei popoli.
Facendo un'analisi più attenta proprio per questa necessità di non
reagire a tali iniziative in modo troppo istintivo, ci si va a
rendere conto di una popolazione molto piccola - circa 2.800
abitanti -, che oltretutto ha caratteristiche abbastanza simili a
quelle nostre. Da più di 25 anni esiste un'associazione di studi e
di ricerche franco-provenzali con sede a Ronco Canavese, che è uno
di questi 3 Comuni che vogliono l'annessione alla Valle d'Aosta,
perché in questi Comuni si parla ancora oggi il franco-provenzale.
Non solo, avendo anche una tradizione come la Valle d'Aosta di
emigrazione in Francia, esistono molte persone che parlano come
seconda lingua il francese. La necessità di capire, prima di
prendere delle decisioni, quali sono gli aspetti giuridici della
questione e quali sono gli aspetti anche umani e politici allora ci
fa dire che non deve essere qualcosa di ristretto al Presidente
della Regione, che ha incontrato in più occasioni i rappresentanti
del Comitato promotore per la riannessione alla Valle d'Aosta delle
Valli Soana e Orco - questo dimostra un'interpretazione quanto meno
allegorica della passata Provincia di Aosta -, ma crediamo sia
importante che questo Consiglio dia un'indicazione precisa... prima
di tutto di affrontare il nodo giuridico che non è secondario, in
modo che possiamo capire quale sia l'impatto costituzionale di tali
iniziative e poterci esprimere in materia.
La seconda cosa che credo sia importante è che comunque queste
iniziative esprimono non solo il disagio di tali popolazioni che
evidentemente hanno da parte della loro capitale provinciale e
regionale, Torino, scarsissima attenzione, ma che vivono un degrado
di zona di montagna che possiamo ben capire, a cui possiamo dare
delle risposte ovviamente non di tipo annessionistico, ma di tipo
diverso, cioè di solidarietà e di collaborazione. Credo sia
importante, per esempio, trovare con loro momenti di solidarietà
nei confronti del Parco nazionale del Gran Paradiso: non si capisce
perché il Parco nazionale del Gran Paradiso debba avere la sede
fuori dal parco, fra l'altro nella città di Torino, e non possa
averla in uno di questi Comuni.
Infine credo che, proprio per rinsaldare legami tra montanari,
ma soprattutto rinsaldare la conoscenza e quindi con la conoscenza
evitare malintesi, evitare soluzioni un po' populiste e far capire
a queste persone che l'autonomia della Valle d'Aosta ha certe
radici di cui non si può non tener conto, sarebbe opportuno un
incontro in modo da sviluppare questo tipo di conoscenza ed evitare
che emergano dei conflitti assolutamente inutili fra persone che
condividono un unico destino.
Président
- La parole au Président de la Région,
Caveri.
Caveri (UV)
- Come è noto, sono molto rispettoso delle
responsabilità in capo al Consiglio regionale, però sono
altrettanto rispettoso dei compiti in capo al Governo regionale. La
decisione dell'impugnativa di fronte alla Corte Costituzionale è
una prerogativa del Governo regionale, quindi sono nelle condizioni
di poter dire che le richieste di approfondimento giuridico che il
collega Sandri chiede nella mozione sono già state fatte
dall'Ufficio legislativo della Regione e che la decisione è quella
di impugnare sia l'ordinanza della Cassazione, sia la deliberazione
del Consiglio dei Ministri, perché i costituzionalisti a cui
abbiamo chiesto l'approfondimento del caso ci confermano che a loro
avviso l'articolo 132 della Costituzione non è applicabile alla
particolare situazione dell'ordinamento valdostano. Con questo ci
si astrae dal caso specifico di Noasca, ma si entra nel campo di
una fattispecie giuridica che prescinde dalle particolari
condizioni di Noasca, di Ceresole e degli altri Comuni - perché
sappiamo che si sta predisponendo un referendum anche per il Comune
di Carema - ma si entra nella sfera giuridica che nulla ha più a
che fare con il caso concreto, per il quale riteniamo che questo
precedente risulti assai pericoloso ed è ancora più grave che il
Consiglio dei Ministri abbia adottato il provvedimento che si
concretizza poi in un DPR, peraltro già in Gazzetta ufficiale del
12 luglio, senza ritenere di invitare il Presidente della Regione
ai lavori del Consiglio dei Ministri, come previsto dallo Statuto
di autonomia, che dice che, nel caso di discussioni che abbiano una
particolare attinenza con la Valle d'Aosta, il Presidente della
Regione deve essere invitato alla riunione. Ci spiace di constatare
che questo non è avvenuto, lo riteniamo gravemente lesivo perché un
referendum che sposti un Comune piemontese sulla Valle d'Aosta è un
argomento di grande peso per una Regione come la nostra. Se io
fossi andato al Consiglio dei Ministri, avrei già in quella fase
contestato la legittimità dell'uso dello strumento referendario,
ritenendo che il nostro Statuto di autonomia sia successivo
all'articolo 132, che questo, prevedendo una legge ordinaria per la
modifica dei confini, non è valida nel caso della Valle d'Aosta,
che nello Statuto di autonomia riprende quanto contenuto nel
decreto luogotenenziale del 1945, dove non a caso risulta un elenco
dei Comuni facenti parte della Valle d'Aosta. In passato è vero che
questi Comuni come Noasca facevano parte della Provincia di Aosta,
ma è inutile che ricordi come uno dei primi atti politici con il
decreto luogotenenziale fu l'abolizione della Provincia di Aosta,
ritenuta un'imposizione del Fascismo che violava gravemente i
confini storici e geografici della Valle d'Aosta.
Devo dirle peraltro, collega Sandri, che avendo nella giornata
di lunedì chiesto esplicitamente un incontro nel corso di un'assise
internazionale con la Presidente Mercedes Bresso, ho avuto la
conferma dell'assoluta contrarietà della Regione Piemonte a questa
iniziativa referendaria di questi Comuni. La Presidente Bresso mi
ha autorizzato a dire che la Regione Piemonte esprimerà un parere
negativo rispetto a tale spostamento. Se il problema è quello che
questo atto politico di protesta dei Comuni canavesani si propone
di rafforzare i reciproci legami, di tener conto dell'impiego del
franco-provenzale che storicamente tali vallate fanno, se bisogna
tener conto della stessa dimensione montana, se si vuole tener
conto dei collegamenti intervallivi che in passato legavano queste
nostre Comunità, che oggi devono fare alcune ore di macchina, credo
che questi siano argomenti seri. Proprio rifacendosi al contenuto
del punto n. 1 della sua mozione, lei ritiene che si potrebbe nella
logica di buon vicinato fra noi e la Regione Piemonte immaginare
che il Presidente della Valle d'Aosta vada ad incontrare tali
Comunità che fino ad oggi sono appartenute a un'altra Regione... o
sarebbe più opportuno - questo è un impegno che potrei prendere
ufficialmente nel chiederle il ritiro della mozione - che mi
accordassi con la Presidente Mercedes Bresso per decidere assieme
un incontro a Pont Cavanese in cui si possa trattare dell'insieme
di problematiche di rafforzamento dei legami reciproci? Lei sa che
da molti anni mantengo dei legami di profonda amicizia con queste
Comunità che conosco bene, ma devo dirle che da qui a immaginare
che noi possiamo accarezzare il gatto nel senso giusto del pelo
alla ricerca di una violazione di quelli che sono i confini da
sempre della nostra Regione ne passa, perché quelle vallate, pur
avendo avuto delle collaborazioni, hanno fatto sempre parte del
territorio piemontese, al quale sono strettamente legate essendo
queste vallate a pochi chilometri. Qualcuno ricorderà che alcuni di
questi Comuni fanno i loro Consigli comunali a Torino, perché
moltissime di queste persone, anche per la facilità del trenino che
collega con Torino, vivono in una situazione urbana pur mantenendo
dei rapporti nel fine settimane di legame con le proprie vallate.
Ma non è di questo che vorrei occuparmi, vorrei invece dirle che la
Giunta regionale ha già predisposto per domani la deliberazione di
impugnativa alla Corte Costituzionale, perché riteniamo che questo
è uno dei nostri doveri. Come lei sa, esistono possibilità di
impugnativa da parte anche dell'Assemblea regionale, ma su questa
fattispecie spetta statutariamente al Governo regionale
contrapporsi nel momento in cui si ritenga che esistano delle
violazioni che possono riflettersi gravemente sull'autonomia.
Nell'invitarla al ritiro quindi assumo l'impegno formale di
adempiere ad alcuni dei punti che lei sottolinea, cioè trovare,
anche in collaborazione con la Regione Piemonte, un momento di
dialogo con le vallate del parco, con il quale abbiamo dei rapporti
continuativi, come vi può spiegare meglio di me il collega Laurent
Viérin, che rappresenta la Regione nella Comunità del parco, o il
collega Borre per questa Fondazione "Gran Paradis", che continua a
mantenere con le vallate piemontesi degli ottimi rapporti, o molti
altri colleghi, penso ai notevoli legami di amicizia che il collega
Praduroux ha con le popolazioni di quelle zone. Io quindi prendo
atto della possibilità di incontrarci ma, per quel che riguarda le
prerogative del Governo regionale, abbiamo già fatto
l'approfondimento di cui al punto n. 3 e riteniamo che per la
duplice ragione della non applicabilità dell'articolo 132 e anche
per il "vulnus" che c'è stato nel non invitarci al Consiglio dei
Ministri si debba presentare ricorso alla Corte Costituzionale.
Presidente
- La parola al Consigliere Sandri.
Sandri (GV-DS-PSE)
- Intanto ringrazio il Presidente per
l'ampia relazione che ha voluto fare a questa mozione, però mi
sembra che sia rimasto offuscato dal suo ideologismo, nel senso che
ha visto dietro tale mozione la volontà di chissà quale
scompaginamento dei confini regionali, non c'è scritto da nessuna
parte, non c'è scritto in questa mozione.
Parto subito però chiarendo una cosa: mi spiace doverla
contraddire, ma se è vero quello che lei ha detto per quanto
riguarda i rapporti fra Presidente della Regione Valle d'Aosta e
questi Comuni, sappia che il suo predecessore questi comitati li ha
incontrati!
(interruzione del Presidente della Regione, fuori
microfono)
...
ma non credo sia andato prima ad avvertire la
Presidente Mercedes Bresso o il Presidente della Repubblica! Trovo
che dietro a questo atteggiamento un po' di ideologia vi sia e
secondo me è un errore, bisogna guardare le cose con calma e
serenità, c'è un atteggiamento del "faso tutto mi" che non va bene!
Questa sarà pure una prerogativa della Giunta regionale, ma che il
Consiglio regionale venga a scoprire oggi che domani ci sarà
l'impugnativa davanti alla Corte costituzionale per queste cose...
credo non sia un buon modo di lavorare insieme per la difesa
dell'autonomia! Per difendere l'autonomia conviene che le
istituzioni della Valle d'Aosta collaborino e qui torno a dire che
deve collaborare il Governo regionale, deve collaborare il
Consiglio regionale, devono collaborare i Parlamentari, perché
anch'io trovo profondamente disdicevole che il Presidente della
Repubblica abbia deliberato un decreto o un Consiglio dei ministri
abbia preso dei provvedimenti in questa materia senza coinvolgere
la Regione Valle d'Aosta e in primo luogo il suo Presidente: questo
è grave, ma proprio perché per difendere l'autonomia e per
difendere da questi atti gravi che possono venire dal
Centro-Sinistra, come sono venuti in altri tempi dal
Centro-Destra... credo che la collaborazione di tutti sia utile!
Non possiamo andare avanti il Governo da una parte, il Consiglio
dall'altra, i Parlamentari dalla terza, è questo l'errore
fondamentale che si sta facendo e questo indebolisce la Valle
d'Aosta! Faccio un esempio: nulla vieta che l'interpretazione di
cui tra l'altro le chiedo documentazione, visto che era l'obiettivo
della mia mozione, adesso scopro che è già stata fatta, benissimo,
ce la presenti, se ce ne dà copia, abbiamo già risolto metà del
lavoro... ma che dalla documentazione emerga che c'è
un'incongruenza nell'articolo 132 della Costituzione, perché non
difende la specialità della Valle d'Aosta, benissimo! Ma chi
impedisce a questo consesso di presentare una proposta di legge
costituzionale in collaborazione con i 2 Parlamentari in cui la
Regione Valle d'Aosta chiede una modifica del 132° articolo della
Costituzione in cui si specifica che quei meccanismi valgono per
tutto quello che si vuole, ma non per la Regione Valle d'Aosta,
perché quei confini fanno parte di una legge già costituzionale e
ben definita. Credo sia questa la motivazione che sia stata data
dai giuristi, perché mi sembra di capire che in quella direzione si
vada avanti. Io credo pertanto che, se è vero che il Governo
regionale deve depositare fisicamente il ricorso, il Consiglio
regionale avrebbe meritato un po' più di coinvolgimento. Se poi,
come diceva Mao Tze Tung, "l'importante non è che il gatto sia
bianco o sia nero, ma che prenda i topi", va benissimo: abbiamo
messo in partenza un treno che va nella giusta direzione, per cui
va bene. D'altra parte mi fa piacere che lei ammetta che, al di là
di tutta questa parte ideologica, c'è stata una mancanza da parte
nostra da tale punto di vista, cioè un po' più di collaborazione
con queste popolazioni probabilmente avrebbe portato del bene a
tutti. Mantenere questi rapporti intervallivi, che una volta erano
la struttura della società, perché i grandi blocchi di
comunicazione fra le popolazioni non erano i crinali delle
montagne, ma le gole, dove era pericoloso passare, ma chi portava
al pascolo le mucche in montagna negli alpeggi, che fosse da una
parte o dall'altra, Svizzera o Italia, poco importava perché lì
c'erano le comunicazioni... credo che riprendere queste
comunicazioni sia anzitutto utile alla Valle d'Aosta. Contesto da
questo punto di vista un po' di mancanza di attenzione e, quando
prima ho accennato a quella ipotesi, non l'ho accennata a caso,
perché, da quei contatti informali che ho potuto prendere, mi è
sembrato di capire che alla fine una serie di istanze che possono
provocare grossi problemi alla Valle d'Aosta si potrebbero
risolvere in modo molto semplice proprio attraverso il Parco
nazionale del Gran Paradiso. Vedo qui il collega Borre, oltre che
il Presidente della Regione, spero che questa mozione susciti
l'impegno da parte di tutti di allearsi fra coloro che vivono in
montagna perché il Parco nazionale del Gran Paradiso non sia un
qualcosa di estraneo e gestito a livello della città di Torino, ma
che torni alla sua gestione anche all'interno dei confini del
parco, perché questo è un segnale di federalismo e di solidarietà
fra le popolazioni alpine. Se si vuole lavorare, se c'è l'impegno
come è stato detto, di lavorare in questa direzione, ben venga. Se
la situazione giuridica è stata già determinata, mi fa piacere, ci
venga fornita la documentazione; l'invito con cui concludo
l'illustrazione della mozione... nel senso di ritirarla... è quello
però, rivolto al Presidente della Regione in particolare, di essere
più collaborativo con il Consiglio regionale e con i 2
Parlamentari.
Presidente
- La parola al Consigliere Cesal.
Cesal (UV)
- Nel caso in cui la mozione venisse ritirata,
mi pare di poter considerare come inutile il mio intervento, per
cui lascerei trarre le conclusioni al Presidente della Regione.
Presidente
- La parola al Presidente della Regione,
Caveri.
Caveri (UV)
- Accolgo con favore il ritiro e, per quel
che mi riguarda, ritengo comunque, l'ho già detto, che sia il punto
n. 1, sia il punto n. 2 siano argomenti sui quali, d'intesa con la
Regione Piemonte e con la collega Bresso, credo si debba lavorare.
Ritengo assolutamente che noi si debba spiegare alle popolazioni
delle vallate piemontesi del Parco che non esiste da parte nostra
nessun atteggiamento punitivo o egoistico nel ritenere che
l'integrità del territorio regionale della Valle d'Aosta vada
mantenuta. Vorrei però aggiungere a precisazione che quando ho
ricevuto il Comitato per il referendum, peraltro in un incontro
molto garbato e cortese, avevo loro già espresso a titolo personale
le mie grandi perplessità ed è vero che nell'occasione mi era stato
detto che nelle sue vesti di Consigliere regionale l'ex Presidente
Perrin aveva invece espresso loro un parere favorevole rispetto
alla possibile annessione di questi Comuni. Era però
un'affermazione fatta da loro, che personalmente non ho mai
riscontrato. Ci tengo quindi a dire che, per quel che mi riguarda,
la logica di ricorso alla Corte vale oggi per Noasca - e le farò
avere l'impugnativa -, varrà ancora di più per Carema, perché
l'aspetto paradossale dell'attuale articolo 132 - che, se
interpretato positivamente dalla Corte Costituzionale su nostro
ricorso, non varrà la pena di essere modificato - sta nel fatto
che, se domani la Provincia di Torino dovesse chiedere in blocco
l'annessione alla Valle d'Aosta, ci troveremmo nella situazione
paradossale di entrare in una specie di gorgo di negazione totale
di quell'aspetto identitario che invece è strettamente facente
parte dell'ordinamento valdostano, cioè della sommatoria dello
Statuto e del decreto luogotenenziale.
Mi spiace di avere dato l'impressione del "faso tutto mi", che è
una definizione che ci accomuna, perché anche il collega Sandri è
noto per il suo attivismo, basta vedere il numero di iniziative
consiliari che fa per dire che io mi assumo il "faso tutto mi" mio,
ma lui si assume il "faso tutto mi" suo... ma lo ringrazio del
fatto che questo argomento sia stato discusso in Consiglio come
ritengo sia opportuno debba essere fatto. Forse - detto fra di noi
- ne abbiamo discusso un po' tardivamente, perché sono molti mesi
che queste firme sono state raccolte. Assicuro e prendo l'impegno
di parlare con la Presidente Bresso per dare questa strutturazione
di un rapporto con le vallate piemontesi, che è reso obbligatorio
dal fatto che il famoso piano del parco, che deve essere approvato
da questo Consiglio, deve essere approvato sia dall'Assemblea
consiliare piemontese, sia da noi; quindi vi è un obbligo di una
riflessione congiunta sulle caratteristiche di questi due
territori.
Président
- La motion est donc retirée.
Il Consiglio prende atto.
