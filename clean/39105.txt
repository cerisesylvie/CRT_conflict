Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria
Disabili



Oggetto del Consiglio n. 2429 del 8 novembre 2016 - Resoconto
OGGETTO N. 2429/XIV - Interrogazione: "Verifiche periodiche
effettuate dall'Azienda USL in merito ai progetti riabilitativi
attuati dalla Casa per la salute della mente in comune di
Brusson".
Rosset (Presidente) -
Punto n. 5 dell'ordine del giorno.
Ha chiesto la parola l'Assessore Laurent Viérin, ne ha facoltà.
Viérin L. (UVP) -
Per quanto riguarda la prima domanda:
"di quali informazioni sia a conoscenza il Governo in merito e se
corrisponde a verità che vi siano un'indagine in corso", la
risposta è sì, si è a conoscenza a seguito e solo a seguito di una
comunicazione da parte dell'Autorità giudiziaria ai dirigenti, non
al sottoscritto, dell'Assessorato per richiedere alcune
informazioni sull'organizzazione della Casa per la salute della
mente di Brusson. Della notizia si è peraltro appreso, come spesso
avviene, dagli organi di informazione nelle settimane antecedenti,
però il riscontro formale è arrivato in data 21 ottobre attraverso
questa richiesta ai dirigenti competenti di informazione.
Per quanto riguarda la seconda domanda: "quali verifiche
periodiche...", come i colleghi sanno, l'attività di controllo è
esercitata dall'azienda, come questo è formulato nella richiesta,
presso tutte le strutture accreditate in convenzione sia in forza
delle delibere citate in premessa, quindi delle delibere di Giunta
regionale, limitatamente però agli
audit
clinici e al
controllo sulla documentazione sanitaria, ma soprattutto in forza
delle convenzioni tra struttura e Azienda USL sottoscritte
successivamente. Vi citerò quindi la nota che ho richiesto
formalmente all'Azienda per sapere quali sono stati i controlli
effettuati e quindi ve li riporterò.
Relativamente ai controlli da parte dell'Azienda previsti dalle
convenzioni con la realtà in oggetto - l'ultima convenzione è stata
sottoscritta in data 27 settembre 2016 e l'antecedente convenzione
è stata in vigore dal 9 aprile 2015 al 26 settembre citato -, sono
previsti controlli di legge da parte dei funzionari amministrativi
dell'USL e controlli sull'andamento dei PTRP svolti dal
Dipartimento di salute mentale. In particolare, l'articolo 13
(Verifiche periodiche e controlli) di ambedue le convenzioni
dispone che la struttura trasmetta all'Azienda, entro il primo
semestre dell'anno successivo, una relazione concernente
l'andamento tecnico, nonché gli effettivi costi d'impresa. A sua
volta l'Azienda può effettuare controlli in presenza dei referenti
della società al fine di verificare il rispetto e l'attuazione
delle disposizioni contenute nella convenzione. Questo per la prima
parte.
Relativamente invece ai controlli eseguiti dal Dipartimento di
salute mentale sulle condizioni cliniche dei pazienti inseriti e
sulla relativa documentazione sanitaria, i cosiddetti "audit
clinici" e la verifica PTRP, i dirigenti medici e il personale del
comparto sanitario del Dipartimento di salute mentale eseguono
periodiche visite ai pazienti inseriti nella struttura verificando
le condizioni cliniche degli stessi. In particolare, si segnala che
nella primavera del 2016: periodo in cui era stata pubblicata la
delibera n. 328 dell'11 marzo 2016, ed era in fase di pubblicazione
la successiva e definitiva delibera n. 523 del 22 aprile 2016, che
modificava sostanzialmente la classificazione e i requisiti delle
strutture, ivi compresa quella di Brusson, il Dipartimento di
salute mentale ha effettuato una rivalutazione clinica sistematica
degli utenti inseriti nelle strutture convenzionate al fine di
un'eventuale ricollocazione presso altra struttura diversamente
classificata, o di conferma invece di collocazione nella medesima.
La pianificazione di questa rivalutazione è stata registrata in
formato elettronico in data 4 maggio 2016 ed è agli atti presso la
Segreteria del Dipartimento di salute mentale dell'Azienda. Nei
mesi successivi peraltro sono stati effettuati ulteriori controlli
del Dipartimento di salute mentale, di cui uno il 21 settembre 2016
senza preavviso. Chiaramente si sono poi previste altre iniziative
nello sviluppo di questa convenzione. Siamo a disposizione per
ulteriori eventuali informazioni.
Presidente -
Per la replica, ha chiesto la parola il
collega Gerandin, ne ha facoltà.
Gerandin (GM) -
Grazie Assessore. Chiaramente
l'Assessorato incide in maniera molto marginale su tutto questo, è
indubbio. La preoccupazione nasceva proprio da com'è nata questa
struttura che era ed è, a mio parere, un fiore all'occhiello, in
quanto una struttura di 55 mila metri quadri penso sia unica nel
sistema del panorama valdostano, e ultimamente queste notizie
chiaramente non tranquillizzavano. Lei mi ha risposto, Assessore -
casomai chiederò agli uffici dell'Azienda USL di fare un
approfondimento - in base alle convenzioni; quello che io ho citato
nella mia richiesta, era il contratto, perché, al di là delle
convenzioni, c'è un contratto che regola come devono essere
espletate queste forniture di servizi da parte della cooperativa
che gestisce l'azienda e nello stesso tempo prevede una serie di
controlli. All'interno del contratto all'articolo 11 - il contratto
è stato siglato il 29 maggio 2015 - si dice che: "la società è
tenuta a redigere e trasmettere all'Azienda USL ogni anno, entro il
primo trimestre dell'anno successivo, una relazione concernente
l'andamento tecnico", poi si aggiunge che "l'azienda può eseguire
verifiche periodiche, controlli anche attraverso il contatto
diretto con l'utenza, la presenza di referente di struttura", tutta
una serie di requisiti qualitativi: la conformità delle prestazioni
erogate, il rispetto degli impegni al presente contratto, la
qualità dei servizi, gli
standard
dei requisiti, i requisiti
del personale di cui all'articolo 7, il rispetto delle norme
contrattuali e quant'altro. Questo anche perché, Assessore, le
ricordo che in questa struttura ultimamente c'è stato un
turnover
incredibile, peraltro lo hanno segnalato e l'hanno
denunciato anche le organizzazioni sindacali. Continuavano ad
esserci assunzioni: stavano 15-20 giorni, 1 mese e scappavano dalla
disperazione, per cui le chiederei davvero di avere eventualmente
una risposta per iscritto da parte dell'azienda o la trasmissione
di questi verbali per capire che controlli sono stati fatti.
È chiaro che sulla vicenda giudiziaria nessuno vuole entrare, è
compito della Magistratura, ma, per quello che riguarda la verifica
periodica, io vorrei vedere se è stata fatta con quali requisiti,
se ci sono i verbali, se qualcuno è andato a vedere come mai, ad
esempio, nella sola estate sono intervenuti tre volte con
l'elicottero in quella struttura per portare via dei pazienti, per
cui qualcosa che non funziona indubbiamente c'è. Era questa la
preoccupazione, anche se devo dire che ultimamente, probabilmente
sarà a seguito anche di quell'indagine della Magistratura, mi
risulta - e sono notizie di ieri - che ci sia un'inversione di
tendenza all'interno, che ci sia un turnover del personale, dove
chiedono allo stesso la possibilità di cambiare addirittura
residenza: prendere la residenza vicino in modo da essere più
disponibili e vivere un po' la vita di questa comunità, all'interno
della quale ci sono casi molto difficili, questo è inutile
negarlo.
La preoccupazione è riferita a questo e chiaramente rilevo
ancora che, per quello che riguarda l'Assessorato, è marginale la
cosa, riguarda più che altro la verifica e il rispetto da parte
dell'Azienda USL.
