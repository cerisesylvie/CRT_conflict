Classificazione
AMMINISTRAZIONE REGIONALE
Celebrazioni



Oggetto del Consiglio n. 2206 del 23 marzo 2023 - Resoconto
OGGETTO N. 2206/XVI - Interrogazione: "Mancata organizzazione
di iniziative per celebrare il 'Giorno del ricordo'".
Bertin (Presidente) -
Punto n. 30. Risponde l'assessore
Jean-Pierre Guichardaz.
Guichardaz J. (FP-PD) -
Grazie, colleghi Manfrin,
Distort, Perron e Foudraz, per darmi l'occasione di fare alcune
precisazioni in merito alla celebrazione del "Giorno del
ricordo".
Voi ponete come domanda: "Si interroga l'Assessore competente
per conoscere quali siano state le circostanze che hanno impedito
l'organizzazione di almeno un'iniziativa per celebrare il giorno
del ricordo".
La struttura Sistema bibliotecario e archivio storico regionale
del Dipartimento Soprintendenza per i beni e le attività culturali
ormai da molti anni organizza un'importante conferenza in occasione
del "Giorno del ricordo" durante la quale si celebrano le vittime
delle Foibe e l'esodo giuliano-dalmata.
Quest'anno a relazionare su tali temi è stato chiamato l'8
febbraio uno degli esperti più titolati, il professor Raoul Pupo,
già docente di Storia contemporanea all'Università di Trieste,
autore di innumerevoli testi sull'argomento, fra cui "Adriatico
amarissimo", edito da Laterza nel 2021.
Lo storico triestino Raoul Pupo è stato a lungo docente di
storia contemporanea e storia della Venezia Giulia al Dipartimento
di scienze politiche e sociali dell'Università di Trieste, dove è
attualmente Senior Scientist e componente delle Commissioni
storico-culturali italo-slovena e italo-croata e del Comitato
scientifico dell'Istituto nazionale per la storia del movimento di
liberazione in Italia, ora Istituto Parri, nonché ricercatore di
storia della politica estera italiana, delle relazioni
italo-jugoslave, della frontiera adriatica, delle occupazioni
militari italiane dopo la Prima e durante la Seconda guerra
mondiale, delle logiche della violenza politica del ventesimo
secolo e degli spostamenti forzati di popolazione nell'Europa del
900.
Il professor Pupo ha notevolmente contribuito con la sua
attività di docente e di saggista a riportare in luce il dramma
vissuto dalle popolazioni italiane del confine orientale a nord
dell'Adriatico nel corso della Seconda guerra mondiale e negli anni
immediatamente successivi e, sia pure indirettamente, a porre le
basi storiografiche per l'istituzione del "Giorno del ricordo"
avvenuta con legge 30 marzo 2004 n. 92.
La sua conferenza ad Aosta ha riscosso notevole afflusso e
apprezzamento da parte del pubblico e messa a disposizione, nel
volgere di pochi giorni, di tutti i fruitori di Internet sul canale
YouTube "Biblio Rencontres" per la sua visione in podcast ed è
stata finora seguita da migliaia di utenti del web.
Se ha piacere di vedersi la conferenza - che penso a questo
punto o le è sfuggita o probabilmente successivamente ha avuto modo
di vedere - se vuole poi le lascio gli estremi del web e anche del
comunicato stampa, tra l'altro apparso sul sito della Regione, e
anche della locandina della biblioteca regionale, che è stata
esposta con anticipo rispetto alla conferenza.
Come consuetudine, inoltre, la Sovraintendenza agli studi
supporta le istituzioni regionali, Presidenza della Regione e
Consiglio Valle, nell'organizzare e diffondere le iniziative legate
al "Giorno della memoria", quello del 27 gennaio, e del ricordo il
10 febbraio.
Tenuto conto dell'importanza per i giovani e per la società
tutta di celebrare tali giornate e di non dimenticare - continuando
a porre attenzione ai fatti storici e alle loro conseguenze - la
Sovraintendenza agli studi non ha mancato di diffondere e portare a
conoscenza delle scuole anche altre iniziative proposte a livello
nazionale, al fine di arricchire il confronto e la discussione,
utilizzando canali ormai ampiamente conosciuti dai docenti, quali
Google Classroom e il sito "Web École".
È stata diffusa, relativamente alla Giornata del ricordo, una
proposta di video contributo per il Giorno del ricordo fatta dal
teatro stabile del Friuli Venezia Giulia e in occasione della
ricorrenza del Giorno del ricordo il Rossetti rende nuovamente
disponibile il video prodotto nel 2021 dal Teatro Stabile del
Friuli Venezia Giulia dal titolo "Ricordare, portare al cuore".
Alle scuole è stato fornito, oltre che la circolare e i vari
rimandi, anche l'indirizzo del link.
Poi sono state comunque diffuse in tutte le scuole le circolari
ministeriali, la 2653 del 18 novembre 2022, quella sulle vicende
del confine orientale e il mondo della scuola, il seminario online
"Amate sponde adriatiche" del 2 dicembre 2022, e poi è stata anche
diffusa ulteriormente un'altra circolare, la 442 del 3 febbraio
2023: "Il giorno del ricordo, 10 febbraio 2023".
Da segnalare inoltre, per il loro ampio valore di riflessione
storica, i concorsi rivolti alle scuole che, all'interno della loro
autonomia didattica e organizzativa, possono configurarsi come
ulteriore occasione di confronto e riflessione sul tema.
Nello specifico si segnalano: "Filmare la storia", ventesima
edizione del concorso nazionale, quella per l'anno scolastico
2022-2023, organizzato dall'Archivio Nazionale Cinematografico
delle resistenze e il concorso nazionale "Tracce di memoria", nona
edizione, anno scolastico 2022-2023, indetto dall'Archivio
Flamigni, dalla Rete degli archivi "Per non dimenticare", dalla
Direzione generale archivi del Mic in collaborazione con il
Ministero dell'istruzione e del merito. La nota ministeriale è la
3971 del 28/11/2022.
Faccio ancora presente che per il Giorno del ricordo la
Presidenza della Regione e il Consiglio Regionale della Valle
d'Aosta, in collaborazione con il Comune di Aosta, hanno deciso di
intitolare i Giardini pubblici di Corso XXVI Febbraio a Salvatore
Radizza, operaio nativo di Curzola in Dalmazia, dove fu arrestato e
fucilato, insieme ad altri civili e militari italiani, la cui
famiglia, sfollata dalle sue terre di origine, risiede nel
capoluogo regionale dal 1966; lei ha già più volte citato la sua
storia, anche in Consiglio regionale.
Il 2 ottobre 2023, ottantesimo anniversario della morte, si
svolgerà la cerimonia ufficiale d'intitolazione comunicata in
occasione della giornata del ricordo 2023.
Il Giorno del ricordo è stato altresì commemorato dalla
Presidenza del Consiglio e dalla Presidenza della Regione il 9
febbraio scorso, ribadendo che il ricordo delle sofferenze degli
uomini causate da altri uomini non deve avere una coloritura
ideologica, ma deve diventare un seme che tutti insieme gettiamo
nel solco della storia per rafforzare il percorso democratico verso
un futuro di pace e di piena integrazione. Spero di aver fornito
sufficienti elementi.
Presidente -
Per replica, consigliere Manfrin.
Manfrin (LEGA VDA) -
Guardi, Assessore, io non mi
aspettavo delle risposte esaurienti da lei, banalmente perché non
ricopriva una delle deleghe o comunque quel periodo lì era un po'
di sospensione, definiamolo così, ma arrivare ad affermare,
Assessore, che l'otto di febbraio avete fatto una conferenza per
celebrare una ricorrenza che è del 10 di febbraio, equivale a dire
che il prossimo anno la festa delle donne la celebriamo il 10 di
marzo, tanto non fa alcuna differenza.
Se per lei celebrare il suo compleanno due giorni prima non fa
nessuna differenza, d'ora in poi sarà il metro di giudizio che
adotteremo in ogni celebrazione di manifestazione di ricorrenza,
magari il capodanno lo festeggiamo il 2 di gennaio e Natale il 23
dicembre.
Siccome il 10 febbraio è una giornata istituzionale, adottata
con legge dello Stato, che fissa per il 10 di febbraio - né per
l'11, né per il 9 e neanche per l'otto! - il 10 di febbraio
tecnicamente si dovrebbero tenere delle manifestazioni.
Ora lei giustamente nel suo intervento ci ha fatto una
similitudine, cioè quella del 27 gennaio, dove si celebra la Shoah.
Io sono andato, mentre interveniva, sulla pagina dedicata della
Regione e c'è proprio una pagina dove c'è scritto "Giornate della
memoria e del ricordo 2023".
Per il giorno del ricordo del 10 febbraio c'è un comunicato
stampa, di cui parlerò tra poco, per la giornata della memoria del
27 gennaio alle ore 17:00, Aosta Sala Maria Ida Viglino del Palazzo
regionale: Cerimonia di consegna delle medaglie d'onore. Presidente
della Regione Luigi Bertschy, Elena Landi e quant'altro.
Poi c'è un altro evento venerdì 27 gennaio 2023 dalle ore 08:30
alle ore 12:30 ad Aosta Teatro de La Ville: "Convegno rivolto agli
studenti delle classi quarte e quinte delle scuole secondarie di
secondo grado", dove appare l'assessore Luciano Caveri, Assessore
all'istruzione, Marina Fey e quant'altro.
Caspita, quindi per una celebrazione c'è un comunicato stampa,
invece per un'altra ci sono due eventi nello stesso giorno. Allora
si può festeggiare, si deve celebrare nel giorno della festività?
Sì. Bene.
Veniamo al comunicato stampa. Nel comunicato stampa, che lei ha
ripreso peraltro, si dice che per celebrare la Giornata del ricordo
avete intitolato i giardini del Comune di Aosta a Salvatore
Radizza.
Assessore, ma guardi che l'ha votato anche lei, è una proposta
che ho fatto io, non è stata una sua gentile concessione! L'ha
votato questo Consiglio, non l'avete fatto perché vi piaceva
celebrarlo e avete deciso di farlo perché ci avete pensato prima,
lo abbiamo votato, l'ha votato questo Consiglio, e le ricordo che
oltre ad averlo votato questo Consiglio, questo Consiglio aveva
votato anche - e aveva risposto l'allora Presidente Lavevaz - di
intitolare uno spazio nella nuova Università valdostana.
Lei non se lo ricorda, ma io me lo ricordo bene, ed era stato
detto che lo spazio sarebbe stato intitolato "Nuova Università
Valdostana". Invece si è voluto prendere quello stesso posto,
luogo, che era intitolato ai Martiri e si è voluto mettere tutto
nello stesso posto.
Noi abbiamo provato a celebrare il 10 febbraio lì, abbiamo fatto
un comunicato stampa, abbiamo detto che avremmo fatto una piccola
manifestazione, ma non ho visto nessuno, tanto meno lei.
Se poi il suo risultato è che avete fatto circolare delle
circolari ministeriale, complimenti, ma già è un obbligo, non è che
proprio è stato uno sforzo.
Quindi io fossi stato in lei, avrei ammesso umilmente di aver
sbagliato - non è stata fatta alcuna manifestazione, non è stata
organizzata per niente - e per il prossimo anno forse prenderei
provvedimenti.
