Classificazione
AMBIENTE
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3330 del 27 marzo 2018 - Resoconto
OGGETTO N. 3330/XIV - Disegno di legge: "Nuova disciplina
dell'Agenzia regionale per la protezione dell'ambiente ARPA della
Valle d'Aosta. Abrogazione della legge regionale 4 settembre 1995,
n. 41 (Istituzione dell'Agenzia regionale per la protezione
dell'ambiente (ARPA) e creazione, nell'ambito dell'Unità sanitaria
locale della Valle d'Aosta, del Dipartimento di prevenzione e
dell'Unità operativa di microbiologia), e di altre disposizioni in
materia".
Farcoz (Président)
- Je rappelle que les points
n
os
16, 17 et 18 de l'ordre du jour seront discutés
conjointement au point n° 20.01, donc nous passons directement au
point n° 18.01. La parole au rapporteur Cretier pour
l'illustration.
Cretier (PD-SIN.VDA) -
Il disegno di legge regionale n.
131, dal titolo "Nuova disciplina dell'Agenzia regionale per la
protezione dell'ambiente ARPA della Valle d'Aosta. Abrogazione
della legge regionale 4 settembre 1995, n. 41 (Istituzione
dell'Agenzia regionale per la protezione dell'ambiente (ARPA) e
creazione, nell'ambito dell'Unità sanitaria locale della Valle
d'Aosta, del Dipartimento di prevenzione e dell'Unità operativa di
microbiologia) e di altre disposizioni in materia", innova la
disciplina che regola il funzionamento di ARPA abrogando la vigente
legge n. 41/1995. L'esigenza di operare tale revisione deriva in
primo luogo dalla considerazione che la normativa ambientale nel
ventennio intercorso dall'approvazione della norma regionale è
evoluta in modo così radicale da ridisegnare in modo sostanziale le
attività in capo alle Agenzie regionali per la protezione
dell'ambiente. Con l'approvazione della legge 28 giugno 2016, n.
132 "Istituzione del Sistema nazionale a rete per la protezione
dell'ambiente e disciplina dell'Istituto superiore della protezione
della ricerca ambientale" (cosiddetto "ISPRA") aveva rappresentato
un ulteriore stimolo per avviare la revisione della norma
regionale. Si ricorda infatti che la sopracitata norma nazionale
modifica in modo essenziale la missione delle ARPA regionali
incardinandole all'interno di una rete nazionale, uniformando
l'azione delle Agenzie attraverso l'introduzione dei Livelli
essenziali delle prestazioni tecniche ambientali (LEPTA) che
ciascuna ARPA sarà tenuta a garantire. L'articolo 16, comma 4,
della legge n. 132/2016 dispone inoltre che le Regioni e le
Province autonome recepiscano le disposizioni della medesima
legge.
Il testo di legge oggi in esame si prefigge di normare il
funzionamento di ARPA in coerenza con le peculiarità delle esigenze
e delle particolarità locali cogliendo i vantaggi di operare
all'interno di una più ampia rete nazionale di conoscenze e
competenze ambientali, creando anche degli interscambi tra le varie
ARPA nazionali e regionali. In particolare la legge fa salva la
possibilità di contestualizzare i LEPTA alla realtà regionale
salvaguardando i livelli di eccellenza raggiunti da ARPA Valle
d'Aosta in alcuni settori particolarmente strategici per la
Regione, quali ad esempio quelli attinenti al monitoraggio della
qualità dell'aria. ARPA è un ente regionale facente parte del
comparto unico che realizza gli indirizzi programmatici per il
miglioramento delle condizioni ambientali, anche attraverso la
verifica di sostenibilità delle azioni di sviluppo nell'ambito del
Sistema nazionale a rete per la protezione dell'ambiente. Vorrei in
particolare ricordare l'ARPA, e questa legge ne è il suo
riferimento. A questa Agenzia regionale va dato un riconoscimento
importante, poiché detiene un prestigioso e indiscusso livello
italiano in particolari settori del monitoraggio ambientale.
"L'Agenzia per la protezione dell'ambiente è un ente strumentale
della Regione Valle d'Aosta che svolge attività conoscitive e di
prevenzione e tutela in campo ambientale, istituita nel 1995 ed
operativa dal primo gennaio 1997, è dotata di autonomia tecnica,
gestionale, amministrativa ed è posta sotto la vigilanza della
Presidenza della Giunta", come descritto nel sito internet
dell'Agenzia.
Cito gli articoli più significativi. Gli articoli 3 e 4
definiscono in particolare, attualizzandole, le attività di ARPA e
introducono la disposizione del raggiungimento dei livelli
essenziali delle prestazioni tecniche ambientali (LEPTA) definiti
dal Sistema nazionale a rete per la protezione dell'ambiente,
estendendone però la portata in relazione alle specificità
territoriali (per esempio le zone di montagna). Gli articoli 6 e 7
normano la programmazione delle attività di ARPA che risulta essere
contenuta nei documenti di programmazione triennale ed annuale che
devono essere redatti conformemente alle linee strategiche definite
dalla Regione nel DEFR e coerenti con i contenuti del piano
triennale della rete nazionale ambientale. L'articolo 9 definisce
la procedura di selezione, il rapporto di lavoro e il trattamento
economico del Direttore generale di ARPA. L'articolo 13 disciplina
la struttura interna e i contenuti del regolamento interno cui sarà
demandata la disciplina dell'organizzazione dell'Agenzia nella sua
interezza. Il regolamento interno dovrà essere recepito come anche
i decreti e i regolamenti attuativi della legge n. 132/2016
attualmente in fase di definizione. L'articolo 14 descrive le
risorse finanziarie dell'Agenzia che derivano principalmente da
trasferimenti regionali, da tariffe introitate per le attività non
istituzionali e attività di controllo, nonché dalla partecipazione
a progetti cofinanziati. L'articolo 16 disciplina l'attività di
vigilanza e il controllo operato dalla Regione sull'operato
dell'agenzia; il disegno di legge recepisce le intercorse
innovazioni normative in materia prevedendo il controllo di
conformità e di congruità rispetto al Documento di Programmazione
Triennale, al Piano Operativo Annuale e alle risorse assegnate dei
seguenti atti: bilancio di previsione annuale; conti consuntivi e
relazioni illustrative; regolamento interno di cui all'articolo 13.
L'esecutività di tali atti è infatti subordinata all'esito positivo
del controllo da parte della Giunta regionale. L'articolo 20
dispone l'istituzione di un gruppo di lavoro che dovrà determinare
la fattibilità e le modalità dell'eventuale transizione del
personale dell'ARPA alla corrispondente disciplina del contratto
collettivo del comparto unico regionale nell'ottica di ottimizzare
e semplificare, per quanto possibile, la gestione del personale. Il
gruppo di lavoro dovrà inoltre tenere conto nelle sue attività del
nuovo contratto sanitario nazionale, del quale è stata recentemente
sottoscritta la pre-intesa, il quale introduce alcune novità per il
personale e la dirigenza. Per quanto concerne le disposizioni
finanziarie, l'articolo 22 della legge non prevede alcuna
variazione rispetto alle previsioni contenute nella legge regionale
22 dicembre 2017, n. 21 recante "Disposizioni per la formazione del
bilancio annuale e pluriennale della Regione autonoma Valle d'Aosta
(Legge di stabilità regionale per il triennio 2018/2020)".
L'esame eseguito dalle competenti Commissioni consiliari ha
avuto esito positivo con l'inserimento di un emendamento che
precisa più chiaramente l'attività effettuata da parte di ARPA nei
confronti del Dipartimento della prevenzione dell'USL.
L'emendamento è stato condiviso all'interno della Commissione. A
tal fine è stato inserito il 23 marzo 2018 un punto e-bis) dopo la
lettera e) del comma 1 dell'articolo 3: "Le attività analitiche
richieste dal Dipartimento di prevenzione dell'azienda USL, nonché
nell'ambito dello svolgimento delle attività di prefettura da parte
dell'Amministrazione regionale, quale laboratorio regionale di
riferimento".
Infine permettetemi alcune riflessioni personali. Questa legge è
stata molto condivisa tra i vari Assessorati (Ambiente, Sanità,
Bilancio e Agricoltura) con l'ARPA, con l'ufficio del personale,
con il Dipartimento legislativo, come anche nelle Commissioni
consiliari. Nella II Commissione era contrario solamente il Gruppo
Misto e nella III e nella V maggioranza e minoranza hanno trovato
una condivisione e una fattiva collaborazione, malgrado punti di
vista diversi, che però hanno portato al sostegno e
all'approvazione finale con il parere favorevole sul disegno di
legge n. 131. Particolare è l'aspetto legato alla prevenzione e
tutela in campo ambientale in una valle alpina molto antropizzata,
dove i settori economici in attività sono ormai gomito a gomito con
le realtà urbanizzate di Aosta, ma anche del fondovalle da
Courmayeur a Pont-Saint-Martin, quindi è necessario un accurato
controllo di continuità su molti fattori: acqua, suolo, aria,
agenti fisici, clima, pollini e rifiuti, mediante laboratori
all'avanguardia nei settori chimici, biologici e microbiologici con
il fine ultimo di una costante verifica e controllo per salubrità
dell'ambiente di vita della popolazione locale. Quindi, tornando
all'attività di Commissione, è una legge condivisa, una buona legge
che può sicuramente dare delle risposte e la Valle d'Aosta è la
prima Regione in Italia che elabora un testo di legge e che
approverà oggi. È un arricchimento nel panorama legislativo
regionale, una norma chiara che non lascia spazio a
interpretazioni, ma necessaria per gli aggiornamenti richiesti
dalla legge statale n. 132/2016.
Infine lasciatemi presentare un doveroso ringraziamento al
dottor Franzoso e agli uffici per la competenza e la disponibilità
nella stesura della relazione su un argomento e su norme che oggi
necessariamente dovevano essere aggiornate e armonizzate.
Président -
Nous sommes en discussion générale. Est-ce
qu'il y a des interventions? S'il n'y a pas d'interventions, la
discussion générale est close. Il n'y a pas non plus
d'interventions en réplique. Nous passons alors à l'examen du texte
de la loi.
Articolo 1. La votazione è aperta. La votazione è chiusa.
Presenti: 32
Votanti           
: 32
Favorevoli: 31
Contrari: 1
Il Consiglio approva.
Articolo 2: stesso risultato.
Metto ora in votazione l'articolo 3 comprensivo dell'emendamento
n. 1 delle Commissioni II, III e V che inserisce la lettera e-bis),
come illustrato dal relatore. La votazione è aperta. La votazione è
chiusa.
Presenti: 32
Votanti           
: 32
Favorevoli: 31
Contrari: 1
Il Consiglio approva.
Articoli 4, 5, 6, 7, 8, 9, 10, 11 e 12: stesso risultato.
Articolo 13. La votazione è aperta. La votazione è chiusa.
Presenti: 32
Votanti           
: 31
Favorevoli: 29
Contrari: 2
Astenuti: 1 (Rollandin)
Il Consiglio approva.
Articolo 14. La votazione è aperta. La votazione è chiusa.
Presenti: 33
Votanti           
: 33
Favorevoli: 31
Contrari: 2
Il Consiglio approva.
Articoli 15, 16, 17, 18 e 19: stesso risultato.
Articolo 20. La votazione è aperta. La votazione è chiusa.
Presenti: 33
Votanti           
: 22
Favorevoli: 20
Contrari: 2
Astenuti: 11 (Bertin, Borrello, Certan, Chatrian, Fosson,
Gerandin, Morelli, Norbiato, Padovani, Restano, Roscio)
Il Consiglio approva.
Articolo 21. La votazione è aperta. La votazione è chiusa.
Presenti: 33
Votanti           
: 33
Favorevoli: 31
Contrari: 2
Il Consiglio approva.
Articoli 22 e 23: stesso risultato.
La parola al collega Roscio.
Roscio (ALPE) -
Per dichiarazione di voto, e ringrazio
anche il relatore per la sua relazione.
Come gruppo avevamo già sollecitato tale legge, perché i termini
per il recepimento delle norme nazionali erano già scaduti, quindi
avevamo già richiesto di andare ad approvarla e oggi siamo contenti
che veda la luce. Come è stato ricordato, doveva essere modificata
per due ragioni: una è perché la legge istitutiva dell'Agenzia
regionale per la protezione dell'ambiente aveva ormai più di
vent'anni e quindi era quanto mai opportuno - l'evoluzione nel
tempo c'è stata - ridefinire e chiarire bene i compiti e poi perché
ci è richiesto da una norma nazionale (la legge n. 132) di ormai
due anni fa.
Per quanto riguarda la questione dei livelli essenziali di
protezione, che ricordano un po' quelli della sanità, ad oggi
questi vengono recepiti in legge ma sono di là da venire, perché si
sta ancora discutendo su quali devono essere questi famosi "LEPTA".
È un po' la preoccupazione che avevamo espresso anche in
Commissione, perché la legge recepisce e rimarca certe prerogative
regionali che vengono garantite, poiché noi riteniamo che il
livello regionale di protezione sia più elevato rispetto al resto
dell'Italia. Faccio solo un paio di esempi e uno è stato anche
citato: è la rete sul monitoraggio dell'aria. Se noi facessimo dei
ragionamenti su come vengono fatti a livello nazionale,
probabilmente il numero dei punti di monitoraggio sarebbe molto
limitato in tutta la regione, mentre invece noi abbiamo una rete
che quotidianamente elabora, fornisce dati e consente ai decisori
di prendere poi le decisioni, e questo costituisce un
atout
importantissimo. Un esempio tra tutti è l'acciaieria che sta nel
cuore di Aosta (la CAS), che è costantemente monitorata, per cui
qualunque problema viene allo scoperto immediatamente, ma sapere
quali sono le criticità consente di intervenire per porvi rimedio e
noi vogliamo mantenere questo. Altra cosa è la questione dei
cambiamenti climatici: il fatto di avere un livello più elevato di
competenze a livello regionale ci consente di poter fare studi in
tale direzione. Un'altra questione è quella del rinnovo della
strumentazione: lavorare in campo ambientale richiede un continuo
aggiornamento e miglioramento degli strumenti, quindi richiede
anche risorse che noi vorremmo fossero garantite. Un piccolo
esempio significativo di come si dovrebbe operare: è
importantissimo che vi sia una storia delle misurazioni, che
l'attenzione rimanga costante nel tempo. Tema molto significativo è
la radioattività, perché quando succede qualche incidente tutti
corrono per avere le misure, per capire quali sono le iniziative,
però ci si dimentica che per riuscire a capire se ci sono dei
cambiamenti sulla radioattività occorre avere una storia, bisogna
capire quando il livello si è alterato nel tempo. Questo è un
esempio di come invece l'impegno costante e il lavoro quotidiano
dovrebbe essere mantenuto e la politica ha il dovere di garantire
questo modo di lavorare.
L'unica perplessità che avevamo, e che rimane, è quella
sull'articolo 20, sull'inquadramento del personale. Nella versione
originale della legge c'era questo riferimento, ma era volto a
risolvere questa questione che invece oggi ancora non lo è, motivo
per cui ci siamo astenuti su questo articolo. Tuttavia noi
riteniamo che la legge sia da approvare nel suo complesso e la
sosteniamo.
Ci uniamo anche noi, come ha fatto il relatore, ai
ringraziamenti al Coordinatore Luca Franzoso e anche agli uffici
che hanno lavorato per la stesura di questa legge.
Presidente -
La parola all'Assessore Guichardaz.
Guichardaz (PD-SIN.VDA) -
Intanto per ringraziare davvero
tutti i colleghi per il lavoro svolto in Commissione e per il
lavoro anche preparatorio della norma, alla quale noi abbiamo
portato qualche contributo, norma che ha una genesi abbastanza
lunga e che dice sicuramente che quando vi sono tematiche
riguardanti l'interesse generale poi alla fine l'interesse
individuale si fa da parte.
Questa è una legge che era necessario recepire. Il collega
Roscio ha ricordato quasi una sorta di ritardo, ma il ritardo è
stato necessario proprio per fare alcuni approfondimenti e,
malgrado tutto, ci porta ad essere tra le prime Regioni d'Italia ad
aver adottato questa norma di adattamento alla normativa nazionale
(n. 132), pur mantenendo però - questo lo voglio segnalare - alcune
prerogative e peculiarità che, come è stato ricordato prima dal
collega Roscio, ci distinguono anche rispetto alle altre Regioni
italiane, peculiarità e originalità che fanno anche della nostra
ARPA un punto di riferimento. Abbiamo potuto verificare due
settimane fa, all'incontro che l'ARPA ha organizzato insieme alle
altre ARPA italiane, la grandissima considerazione che la nostra
Agenzia ha su tutto il territorio italiano.
Approfitto per ringraziare - oltre ai colleghi - anche tutte le
persone che hanno operato per la costruzione di questo dispositivo,
sicuramente il Coordinatore Franzoso, ma anche il Direttore
generale dell'ARPA e il Direttore tecnico con il quale ci siamo più
volte incontrati per affinare e limare questo testo di legge che
sicuramente andrà nella direzione di rendere più operativa e
moderna la nostra Agenzia regionale per l'ambiente.
Riguardo all'articolo 20 citato, la decisione è stata anche
maturata da un'attesa che si aveva nei confronti della
contrattualistica pubblica nazionale: noi dovevamo capire se il
contratto nazionale della sanità, che è quello all'interno del
quale è incorporato il contratto ARPA, avrebbe definito in modo più
chiaro il ruolo dei tecnici e del personale operativo di ARPA. Così
non è stato, il contratto nazionale è stato recepito con una scarsa
considerazione per le peculiarità tipiche delle Agenzie regionali
per l'ambiente. Noi abbiamo pertanto ritenuto necessario prevedere
un periodo di approfondimento e di concertazione che verrà poi
effettuato attraverso un apposito gruppo di lavoro, il quale sarà
costituito sia con le organizzazioni sindacali che con i datori di
lavoro e gli esperti, per definire al meglio, all'interno del
contratto del comparto unico, i ruoli e le specificità del
personale di ARPA. Sono specificità che non si riscontrano nel
contratto del comparto unico e neppure in quello della sanità;
faccio il caso per esempio del tecnico ambientale che non è citato
in nessun contratto. È quindi proprio nella prospettiva di definire
al meglio le peculiarità di queste figure e di dare all'Agenzia
regionale per l'ambiente un contratto attagliato e che si confaccia
con le specificità. Ribadisco i miei ringraziamenti e sono anche
contento che questo testo di legge abbia avuto una così ampia
condivisione.
Président -
La parole au collègue Restano.
Restano (AC-SA-PNV) -
In dichiarazione di voto, per
esprimere il voto favorevole a questa proposta di legge, e per
unirmi ai ringraziamenti a chi ha lavorato per predisporre il
testo. Si tratta di un testo di legge di recepimento della
normativa nazionale.
Per quanto riguarda l'emendamento che è stato approvato in
Commissione esprimo soddisfazione, perché riconosce l'impegno
pluriennale e quanto accennato dal collega Roscio, vale a dire la
raccolta dei dati storici a riguardo anche di un'attività che
potrebbe apparire marginale ma è di grande importanza, attività che
svolge l'ARPA sull'analisi degli alimenti. Ricordo che tra gli
alimenti vi è l'acqua, il principale alimento che nella regione
Valle d'Aosta è una risorsa sia dal punto di vista ambientale, sia
dal punto di vista alimentare. È una norma importante per quanto
riguarda il territorio, per la particolarità della morfologia
territoriale della Valle d'Aosta, specificatamente per l'area del
nostro suolo. A questa Agenzia è stata data pertanto giusta
importanza e rilievo.
Anche noi esprimiamo alcune perplessità relativamente
all'articolo 20, se non altro perché storicamente il personale
derivante dal comparto della sanità - anche l'Assessore ne è bene a
conoscenza - intende rimanere all'interno del contratto della
sanità. Ben venga questo approfondimento, purché vengano consultate
tutte le parti interessate.
Presidente -
Se non ci sono altri interventi, metto in
votazione il disegno di legge n. 131. La votazione è aperta. La
votazione è chiusa.
Presenti: 33
Votanti           
: 33
Favorevoli: 31
Contrari: 2
Il Consiglio approva.
