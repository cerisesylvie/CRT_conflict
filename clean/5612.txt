Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 35 del 22 settembre 1983 - Resoconto
OGGETTO N. 35/VIII - RATIFICA DI DELIBERAZIONI ADOTTATE DALLA
GIUNTA REGIONALE IN VIA D'URGENZA.
Oggetto n. 3921 in data 17 giugno 1983
: Lavori
di costruzione di un parcheggio pluripiano con stazione terminal
autobus sito in via Carrel in Comune di Aosta - 1° lotto -
Approvazione del progetto generale. - Approvazione di progetto di
stralcio. - Appalto dei lavori a licitazione privata. -
Approvazione ed impegno di spesa;
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Desidero informazioni in merito
all'appalto: cioè se l'appalto è concluso, le ditte che vi hanno
partecipato e se è possibile conoscere la ditta che ha vinto.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Io volevo anche conoscere, visto che
nella deliberazione non se ne fa cenno, la posizione del Comune di
Aosta rispetto a questo parcheggio, nel senso che, a quanto mi
risulta, all'interno della Giunta del Consiglio Comunale di Aosta,
vi è stata una lunga discussione su quest'opera e mi pare fossero
state avanzate delle proposte di modifica al progetto. Siccome poi
l'esecuzione dei lavori è subordinata ad una ulteriore concessione
da parte del Sindaco, credo sia necessario sapere a che punto sono
i rapporti con il Comune di Aosta relativamente al progetto.
PRESIDENTE:
Ha chiesto di parlare l'Assessore ai Lavori
Pubblici Chabod; ne ha facoltà.
CHABOD - (D.C.):
Per rispondere subito al Consigliere
Riccarand comunico che abbiamo ricevuto il nulla osta del Sindaco,
cioè il permesso edilizio, 405 giorni fa. E' stata chiesta qualche
piccola modifica, che non varia il progetto, come, per esempio,
costruire un solo piano per i pullman, conservando il progetto
originale per un secondo tempo.
Alla domanda del Consigliere Tonino rispondo che ha vinto la
Ditta SOGECO di Cuorgné, con un ribasso del 24,58%. Sono state
invitate 25 imprese; 20 hanno risposto.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Pedrini)
Il Consiglio approva
Oggetto n. 3939 in data 17 giugno 1983:
Concessione di contributi per l'esecuzione di lavori di restauro
in edifici, notificati ai sensi della legge 1° giugno 1939, n.
1089, siti in Comuni diversi della Valle d'Aosta. - Approvazione ed
impegno di spesa.
PRESIDENTE:
Chiede di parlare il Consigliere Riccarand;
ne ha facoltà.
RICCARAND - (N.S.):
Rilevo che fra i contributi per
l'esecuzione di lavori di restauro, uno riguarda il Convento di S.
Caterina, cioè un complesso edilizio che insiste sull'anfiteatro
romano e che è oggetto di una mozione presentata in questo
Consiglio Regionale dal Consigliere Torrione. Credo che sarebbe
assurdo da una parte portare avanti una proposta di risistemazione
di tutta quell'area, e dall'altra finanziare un intervento che
potrebbe farla rallentare. Quindi propongo che il punto i) della
deliberazione venga stralciato, cioè il punto che riguarda 87
milioni concessi per rifacimento del tetto del Convento di S.
Caterina.
PRESIDENTE:
Ha chiesto di parlare il Consigliere
Torrione; ne ha facoltà.
TORRIONE - (P.S.I.):
In effetti ha ragione il Consigliere
e collega Riccarand. Noi abbiamo presentato una mozione che
riguarda tutto il comprensorio archeologico, compreso evidentemente
lo stabile di cui al contributo in oggetto. Noi non siamo contrari
al contributo, viste le finalità e in considerazione del fatto che
trattasi - a nostro giudizio - di un edificio di notevole pregio
artistico. Al di là di questa considerazione mi sembrerebbe più
giusto, se non altro, fare un certo tipo di raccomandazione
all'Assessore competente, e cioè che l'intervento sia compatibile,
se non lo si vuole stralciare da questa delibera, con quello che si
farà eventualmente, perché sennò la mano destra non sa cosa fa la
sinistra, e viceversa.
Perciò, per non ritardare la concessione del contributo, in
considerazione del fatto che i lavori sono urgenti, alla Giunta noi
chiediamo che se il Consiglio approverà la nostra mozione,
l'intervento sia compatibile con quello complessivo che si farà in
un secondo tempo.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Il Consigliere Riccarand faceva
riferimento al punto i) della delibera in oggetto e chiede di
stralciarlo. Siccome sono arrivato in ritardo, e me ne scuso, per
quale motivo si chiede lo stralcio?
RICCARAND - (N.S.):
Perché c'é in discussione in questo
Consiglio una mozione del Consigliere Torrione in cui si chiede che
tutta quell'area venga acquisita dall'Amministrazione regionale e
sia oggetto di un intervento di risistemazione generale.
BORBEY - (D.C.):
D'accordo, però il discorso di fondo è
questo: l'intervento di ristrutturazione del tetto era un
intervento urgente, altrimenti determinate strutture di quel
fabbricato sarebbero state ulteriormente danneggiate. E' un
intervento che l'Amministrazione regionale e la Giunta regionale
hanno giudicato idoneo al contributo, salvo ratifica del Consiglio,
perché altrimenti il danno al fabbricato sarebbe stato molto
maggiore. Noi proponiamo al Consiglio regionale di ratificare la
delibera proprio perché l'intervento è finalizzato alla
conservazione dell'edificio. Questo non porta alcuna pregiudiziale
al discorso della mozione del Gruppo socialista.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Baldassarre, Breuvé, Pascale, Torrione)
Il Consiglio approva
Oggetto n. 3940 in data 17 giugno 1983:
Concessione di contributi per l'installazione di impianti di
allarme antifurto per la salvaguardia del patrimonio artistico
conservato in edifici per il culto e per il restauro di antichi
organi in Comuni diversi della Regione. - Approvazione ed impegno
di spesa.
PRESIDENTE:
Se nessuno chiede a parola metto in votazione
la delibera in oggetto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Oggetto n. 3946 in data 17 giugno 1983:
Concessione di un contributo di Lire 30.000.000 al Comitato
organizzatore della Coppa del Mondo di sci maschile nelle spese per
il potenziamento della linea telefonica Dolonne-Plan Chécrouit in
Courmayeur. - Approvazione ed impegno di spesa.
PRESIDENTE:
Se nessuno chiede parola metto in votazione
la delibera in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 4042 in data 17 giugno 1983
:
Concessione di contributi a ditte varie nelle spese per
l'esecuzione di lavori di ripristino di terreni ed opere
danneggiate, da frane, valanghe ed alluvioni. - Approvazione e
finanziamento di spesa.
PRESIDENTE:
Ha chiesto di parlare il Consigliere Berti;
ne ha facoltà.
BERTI - (Art. e Comm. valdostani):
Vorrei avere un po' di
chiarimenti su tutte queste delibere. Dalle varie date sembrava che
ci siano state alluvioni in tutti i Comuni, e un evento del genere
cosa comporta? Io immagino che questo sia un sistema per fare la
campagna elettorale. E allora io vorrei avere, per tutte queste
richieste di ratifica, risposte esaurienti. Io, come Consigliere,
pretendo di avere dei chiarimenti su quello che fa l'esecutivo.
L'Assessore ieri mi ha risposto: "Ognuno ha il suo ruolo", e quindi
io vorrei sapere se sono state fatte queste perizie, e avere una
copia di tutte quelle che riguardano queste delibere.
.... INTERRUZIONE....
Scusa, ieri l'Assessore Rollandin ha detto: "Non è colpa nostra
di questo fatto, perché il perito, il geometra, il tecnico..." Ma
il tecnico, se non lo ordina l'Assessore, non va a fare le
perizie!
Io mi ricordo, alcuni anni fa, di una ditta veramente
danneggiata per 20 milioni circa; dopo 2 o 3 anni le hanno concesso
un milione! Adesso in pochissimo tempo si buttano centinaia di
milioni per danni da poche lire, causati forse da rivoli o da
rubinetti d'acqua. Per cui, se l'Assessore mi permette, vorrei
proprio avere dei chiarimenti e le perizie per poter indagare da
parte mia.
PRESIDENTE:
Ha chiesto di parlare l'Assessore
all'Agricoltura e Foreste Rollandin; ne ha facoltà.
ROLLANDIN - (U.V.):
E' lo stesso argomento di cui hanno
già parlato e discusso ieri altri Consiglieri, cioè stiamo parlando
di una situazione, che gli stessi Consiglieri che sono intervenuti
hanno fatto presente, riguardante diverse delibere e la spiegazione
richiesta è qual era l'intervento della Giunta. Io ho risposto che
l'intervento della Giunta è disposto con una delibera che fissa il
parametro di intervento finanziario, naturalmente legato ad una
perizia che viene fatta dai tecnici dell'Assessorato.
Ora, se il Consigliere Berti vuole questa documentazione, non
c'è nulla in contrario, gli faremo avere una copia delle perizie
relative agli interventi che vengono segnalati in seguito a
calamità. Su ogni richiesta di intervento regionale viene fatta una
perizia e, di conseguenza, una delibera di Giunta.
Ha già spiegato ieri il Presidente che queste delibere si
accumulano e che queste riguardano un periodo molto lungo, per cui
naturalmente sono relative al momento in cui sono avvenute.
Comunque darò al Consigliere Berti la copia delle perizie così
avrà modo di constatare come sono state fatte, e se ci sono dei
rilievi da fare.
PRESIDENTE:
Ha chiesto di parlare il Consigliere Berti;
ne ha facoltà.
BERTI - (Art. e Comm. valdostani):
Non sono molto
convinto delle risposte che mi ha dato l'Assessore Rollandin per il
fatto che alcune delle persone citate in delibera, guarda caso,
abitano vicino a casa mia ed hanno le proprietà adiacenti alle mie,
per cui se avessero avuto dei danni li avrei avuti anch'io, a meno
che questi danni siano provocati dalle girandole dell'acqua che di
notte allagano le strade. Queste cose non sono chiare: allora
potrei fare una domanda anch'io, che ho avuto dei danni due o tre
anni fa. Almeno non prendiamo in giro la gente, diciamo chiaramente
le cose come stanno, perché questo è quello che io mi intestardisco
a chiedere.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Faccio una proposta: non potrebbero
essere separate le delibere cumulative per argomento; cioè: frane,
valanghe, alluvioni; sarebbe più facile la comprensione. E poi, se
gli Uffici, senza entrare nei dettagli, accanto alla spesa e al
contributo scrivessero: alluvione, la data; valanga, la data;
frana, la data; probabilmente per il Consiglio sarebbe già più
comodo. Non credo che sarebbe un grosso aggravio per gli uffici per
la preparazione della delibera, perché controllando le pratiche, si
possono trascrivere anche a motivazione e la data dell'evento
calamitoso.
PRESIDENTE:
Ha chiesto di parlare l'Assessore
all'Agricoltura e Foreste Rollandin; ne ha facoltà.
ROLLANDIN - (U.V.):
Per quanto ha detto il Consigliere
Mafrica, mi sembra che la cosa sia possibile; quindi si provvederà
in modo da dare questa nuova forma alla deliberazione perché sia
più leggibile.
Per quanto riguarda Berti, il fatto che gli interessati abitino
vicino a casa sua non vuol dire necessariamente che tutta la zona
sia interessata; potrebbero abitare vicino casa sua e avere delle
proprietà anche in altre zone. Poiché non li conosciamo
personalmente (questo a riprova che non è un fatto elettorale)
possiamo supporre che queste persone abbiano dei terreni che non ha
Berti, che invece fa l'artigiano, che ha altre attività, e magari
queste persone svolgono attività che non sono direttamente
confinanti con la proprietà Berti, anche se è piuttosto estesa, per
cui ci accerteremo di questo e gli faremo avere tutte le
perizie.
PRESIDENTE:
Metto in approvazione la delibera in
oggetto:
ESITO DELLA VOTAZIONE
Presenti: 32
Votanti: 25
Favorevoli: 25
Astenuti: 7 (Aloisi, Baldassarre, Berti, Breuvé, Pascale,
Riccarand, Torrione)
Il Consiglio approva
Oggetto n. 4100 in data 17 giugno 1983:
Lavori
di costruzione dell'ala nuova della Casa di Riposo per Anziani
(Ospizio di carità) in Comune di Aosta. - Appalto dei lavori a
licitazione privata. - Approvazione ed impegno di spesa.
PRESIDENTE:
Ha chiesto di parlare il Consigliere Tonino;
ne ha facoltà.
TONINO - (P.C.I.):
Chiedo all'Assessore Chabod, per
questa delibera e per la successiva, se è possibile avere
quell'informazione che ho chiesto precedentemente, e cioè le ditte
partecipanti e l'esito dell'appalto.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Io voterò contro questa
deliberazione, perché penso che il Consiglio conosca la posizione
di Nuova Sinistra rispetto al nuovo ospizio che si vuole costruire
ad Aosta. Noi abbiamo espresso un giudizio negativo su questo tipo
di intervento, su questi ospizi che si vuole continuare a costruire
e che sono in contrasto con tutto un orientamento che invece sta
emergendo relativamente alle microcomunità. Quindi io ribadisco il
voto negativo su quest'opera.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Vorrei conoscere le posizioni del
Comune di Aosta su questa opera.
PRESIDENTE:
Ha chiesto di parlare il Consigliere Tamone;
ne ha facoltà.
TAMONE - (U.V.):
Ce n'est pas que je veuille faire des
polémiques avec Monsieur Riccarand, ce n'est pas le cas, je n'ai
pas envie de le faire aujourd'hui, mais je crois que faire de la
démagogie sur des problèmes si délicats, comme vous êtes en train
de faire toi et ton mouvement, il me semble injuste, car ce n'est
pas une façon pour résoudre un problème dramatique.
Jour par jour, nous avons des requêtes pour pouvoir placer des
personnes du troisième âge à l'hôpital gériatrique, dans les
différents hospices de la Vallée et nous ne pouvons pas répondre à
ces requêtes. Je crois que, en parler, comme tu fais, toi,
théoriquement, c'est trop facile et trop commode. Résoudre un
problème de ce genre est une chose très difficile, et je crois que
une structure de ce genre à Aoste, ville qui a une population de
40.000 habitants, n'est pas déproportionnée, mais répond aux
exigences de la population. Je crois aussi que même les personnes
du troisième âge d'Aoste ont le droit de pouvoir passer leurs
dernières années, disons, dans la Ville d'Aoste, et je crois que
des structures de ce genre ne soient pas déraisonnables vis-à-vis
de ces exigences.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Il Consigliere Tamone parla di
demagogia. Sa benissimo che ci sono state delle proposte concrete
in alternativa alla creazione dei grandi ospizi e a questo tipo di
intervento.
Il Consigliere Tamone, sa benissimo, poiché abbiamo partecipato
insieme ad un dibattito su questi problemi riguardanti tutta la
Valle della Comba Freida, come sia diffusa la critica rispetto a
questo tipo di interventi e come oggettivamente l'ospizio di Aosta,
l'ospizio che si sta costruendo a Variney, siano in contrasto bon
interventi nei paesi, a livello di microcomunità, interventi che
possono permettere il mantenimento nel proprio ambiente. degli
anziani, tanto è vero che gli stessi sindaci hanno lamentato il
fatto che la Regione, dovendo finanziare l'ospizio di Variney, non
ha contribuito alla creazione di microcomunità nei Comuni della
Comba Freida. Si tratta evidentemente di due linee diverse di
intervento.
Oggi come oggi l'Amministrazione regionale interviene nella
direzione delle microcomunità in alcuni casi, però nello stesso
tempo continua a portare avanti questa politica dei grandi ospizi,
tanto è vero che l'ospizio di Aosta non è soltanto per gli abitanti
della città, poiché oggi sono molti i ricoverati che non sono di
Aosta, ma sono di paesi anche molto distanti da Aosta. Questo
significa ancora una volta attuare un intervento sbagliato, un
intervento che allontana dal proprio Comune di residenza, dal
proprio ambiente, la persona che ha bisogno di assistenza; mentre
invece questa assistenza va creata e gestita nel luogo in cui
queste persone hanno sempre vissuto e hanno il diritto di
continuare a vivere.
PRESIDENTE:
Ha chiesto di parlare il Consigliere
Torrione; ne ha facoltà.
TORRIONE - (P.S.I.):
Proprio per essermi occupato
direttamente, quale Amministratore comunale, di un problema di
questa portata credo che a discussione vada rimessa sul binario
giusto, perché al di là di alcune affermazioni di tipo teorico, che
io posso condividere, fatte dal Consigliere Riccarand, c'è da dire
che c'è stata una battaglia di alcune forze politiche sul problema
dell'ospizio di Aosta, che aveva un obiettivo ben diverso, cioè di
portare fuori da Aosta l'ospizio stesso. Ed é stata una prima
battaglia vinta quella di evitare che l'ospizio si costruisse in
Comune di Pollein, emarginando questa struttura dal contesto
urbano, e quindi creando forse una forma di ghettizzazione. E'
stata una prima battaglia che il Consiglio Comunale di Aosta ha
vinto, una battaglia lunga e travagliata, perché non tutti erano
d'accordo sul fatto di lasciare l'ospizio dov'é.
C'è stata poi un'altra battaglia successiva che, a fronte di un
progetto faraonico, ha dato un ridimensionamento progressivo del
numero dei cosiddetti "ricoverati" e la creazione di una struttura
che non fosse chiusa in sé stessa, come è attualmente, ma
disponibile anche verso l'esterno, con la creazione di servizi che
consentissero a chi è all'interno di uscire, e viceversa. Per
esempio, una sala mensa consente un'operazione di osmosi di questo
tipo, ed è così che si è proceduto.
In effetti - e qui c'è un problema che io posso capire, ed era
giusto considerare - l'ospizio ha rappresentato un momento storico
per la città di Aosta, perché quando fu costruito era
un'istituzione d'avanguardia; quindi doveva giustamente considerare
questa istituzione per quello che ha rappresentato e per quello che
può ancora rappresentare, ovviamente mediando le due posizioni
estreme tra chi voleva l'abbattimento di strutture emarginanti e
chi voleva conservare una presenza anche di tipo storico ad Aosta,
che fosse però in armonia con le più moderne acquisizioni di tipo
culturale in questo settore.
Inquadrando il problema in questo senso, io credo che non si
debba discutere se è stato un bene o un male: è stata una soluzione
indubbiamente di compromesso, che però ha avuto un grosso pregio:
quello di evitare che si creasse un ospizio di tipo alienante, come
ne sono stati costruiti nel passato; di riportare l'ospizio
nell'ambito del territorio comunale di Aosta, di farne una
struttura che non fosse chiusa in sé stessa, ma che fosse aperta
verso l'esterno. Ebbene, io dico che a questo punto si può evitare
una polemica che ha lacerato le forze politiche al loro stesso
interno e riportare il problema nei suoi giusti termini.
Io credo che l'approvazione di questo progetto, sul quale
anch'io - nel momento in cui è arrivato in Consiglio Comunale -
avevo dei dubbi e delle perplessità, sia una forma di onorevole
compromesso tra due tendenze di tipo diverso, e possa costituire
ugualmente, così come è stato ristrutturato nella fase progettuale,
un servizio per la città di Aosta. Dico la città, perché il grosso
problema è stato quello di evitare una struttura che fosse talmente
faraonica da far sì che Aosta diventasse un serbatoio a livello
regionale. Quello sarebbe stato uno sbaglio enorme, perché, contro
tutte le concezioni che sono venute maturando in questi ultimi
tempi, si sarebbe trasferito l'anziano dal proprio paese, come si è
fatto sovente, e lo si sarebbe portato ad Aosta, estrapolandolo
quindi da una realtà sociale e culturale che gli era
congeniale.
Con la limitazione del numero dei posti, l'ospizio dovrebbe
servire obiettivamente Aosta e forse ad alcuni Comuni della
cintura, evitando questa operazione di trasferimento dell'anziano,
che in effetti aveva arrecato dei danni notevoli sul piano
sociale.
Questa è la posizione che noi avevamo tenuto in Consiglio
Comunale e che ribadiamo in questa sede: crediamo che il progetto,
così come è stato prospettato, sia in effetti una struttura che
possa servire alle esigenze e alle aspettative della città di
Aosta.
PRESIDENTE:
Ha chiesto di parlare l'Assessore Rollandin;
ne ha facoltà.
ROLLANDIN - (U.V.):
Tenendo presente le discussioni che
ci sono state in questi anni su questo tema, penso che valga la
pena di ricordare al Consigliere Riccarand che l'elaborazione del
piano regionale per l'assistenza è stata fatta in collaborazione
con i Comuni e con gli operatori sociali, tenendo conto di quelle
che erano le esigenze del posto. Sarebbe interessante, e penso che
gliene darò copia, che il Consigliere Riccarand si leggesse gli
atti di un convegno internazionale che si è svolto a Vienna sulla
terza età, dove c'erano rappresentanti di tutte le forze politiche,
di tutte le nazioni, per discutere l'orientamento di intervento
sulle persone anziane. E, tralasciando quelle che sono le posizioni
solo ed esclusivamente teoriche, guardando all'atto pratico che
cosa hanno fatto i singoli Stati, si è visto che a soluzione di
operare per settori, dando un'alternativa laddove l'assistenza
domiciliare non è più possibile, è l'unica praticabile, se non si
vuole arrivare alla medicalizzazione perenne.
Si veda, ad esempio, il reparto di medicina dell'ospedale di
Aosta: in un certo periodo (verso metà agosto) è completo a causa
di coloro che devono lasciare gli anziani e non sanno dove; lo
stesso accade d'inverno, quando c'è una riacutizzazione dei
fenomeni respiratori, per cui non essendoci altre strutture queste
persone devono essere ricoverate, magari per tre mesi. Ora,
l'alternativa delle microcomunità, che sono soluzioni aperte,
secondo dei moduli che sono stati visti e studiati con Regioni che
senz'altro non sono governate da una Giunta di un certo colore,
direi che è l'unica possibile. La scelta che si è fatta per il
Comune di Aosta è in relazione a un'esigenza che è stata discussa,
anche in sede di comunità locale, tiene conto del fatto che si
potrà dare con questa struttura una risposta solo ai casi più gravi
e non è certo questa una soluzione definitiva a tutto il problema
dell'assistenza alla terza età, come in effetti non deve essere.
Quindi, senza andare a vedere più in là e aprire il dibattito,
perché questo ci porterebbe lontano e ci potrebbe lasciare spazio
per discussioni di ore, voglio solo ricordare che bisogna tener
conto della realtà locale. E' stata fatta una discussione con i
Comuni e si è avuto il loro con- senso per la dislocazione delle
strutture e questo d'accordo bon loro e con la loro partecipazione
finanziaria. E questo è un grosso passo avanti nel decentramento
amministrativo e in quella che è l'assistenza sul territorio, nel
pieno rispetto cioè della persona che ha vissuto e ha lavorato nel
proprio territorio, e ha il diritto di rimanere fino agli ultimi
giorni nel proprio paese.
PRESIDENTE:
Ha chiesto di parlare l'Assessore Chabod; ne
ha facoltà.
CHABOD - (D.C.):
Visto che a Riccarand hanno risposto in
po' tutti, io rispondo al Consigliere Tonino. Per l'ospizio degli
anziani ha vinto la Ditta Freydoz Giordano. Sono state invitate 25
ditte, hanno aderito all'invito 21, una è stata esclusa perché non
aveva i documenti a posto.
Invece per la piscina di Verrès ha vinto una società di Torino,
la INTINERA, ribasso del 18,85%, 17 offerte su 25 inviti.
PRESIDENTE:
Metto in approvazione l'oggetto in
delibera:
ESITO DELLA VOTAZIONE
Presenti: 31
Votanti: 31
Favorevoli: 30
Contrari: 1
Il Consiglio approva
Oggetto n. 4102 in data 17 giugno 1983:
Lavori
di costruzione di una piscina coperta e di una palestra polivalente
ad uso scolastico in Comune di Verrès. - Appalto dei lavori a
licitazione privata. - Approvazione ed impegno di spesa.
PRESIDENTE:
Se nessuno chiede la parola metto in
votazione la delibera in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 4105 in data 17 giugno 1983:
Approvazione della perizia suppletiva relativa al completamento
del 1° lotto dei lavori della costruzione dell'Asilo-nido scuola
materna di Saint-Pierre. - Impegno di spesa;
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Nella delibera si parla di maggiori
lavori occorrenti per il completamento del 1° lotto, però non si
dice assolutamente nulla sulla natura di questi lavori. Vorrei, se
è possibile, sapere di che si tratta.
PRESIDENTE:
Ha chiesto di parlare l'Assessore Borbey; ne
ha facoltà.
BORBEY - (D.C.):
Sono lavori esclusivamente riferiti ad
una parte del sotterraneo che viene ampliato e lavori che da
computo metrico non corrispondevano a quelli eseguiti, cioè il
computo metrico del progettista era sottovalutato di 80 milioni
rispetto al quantitativo in effetti rappresentato dai disegni e
quindi dalla realtà.
PRESIDENTE:
Metto in approvazione la delibera in
oggetto:
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Riccarand)
Il Consiglio approva
Oggetto n. 4119 in data 17 giugno 1983:
Concessione di un contributo al Comune di Antey-Saint-André
nelle spese conseguenti all'evento franoso in località Fiernaz. -
Approvazione, finanziamento e liquidazione della spesa.
PRESIDENTE:
Se non ci sono richieste di parola, metto in
approvazione la delibera in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità.
Oggetto n. 4156 in data 17 giugno 1983:
Lavori
di restauro edificio di proprietà regionale denominato Palazzina ex
Villa Rivetti in Comune di Ayas. - Approvazione ed impegno di casa.
- Approvazione di nuovi prezzi.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Anche in questa delibera si parla di
nuovi lavori relativi alla strada senza precisare di che cosa si
tratta.
PRESIDENTE:
Ha chiesto di parlare l'Assessore Borbey; ne
ha facoltà.
BORBEY - (D.C.):
L'appalto è riferito alla sistemazione
di uno dei fabbricati delle Ville Rivetti in Comune di Ayas,
sistemazione per adibirlo a Casa Comunale, e non era previsto nel
progetto, anche perché non era stato dato l'incarico. La
progettazione l'aveva affidata direttamente il Comune di Ayas ad un
professionista della zona; il progetto consisteva nella
ristrutturazione del fabbricato in sé. Per accedere a questo
fabbricato, dall'ingresso della proprietà, ci sono circa 120 metri
di strada in terra battuta, poiché queste ville erano usate
soltanto in estate e quindi era sufficiente questo tipo di
viabilità, ora invece è stata fatta una perizia per la
pavimentazione dall'ingresso fino al fabbricato.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Riccarand)
IL Consiglio approva
Oggetto n. 4199 in data 1° luglio 1983:
Concessione di contributi a ditte varie nelle spese per
l'esecuzione di lavori di ripristino di terreni ed opere
danneggiate da frane, valanghe ed alluvioni. - Approvazione e
liquidazione di spesa.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 29
Votanti: 22
Favorevoli: 22
Astenuti: 7 (Aloisi, Baldassarre, Berti, Breuvé, Pascale,
Riccarand, Torrione)
Il Consiglio approva
Oggetto n. 4219 in data 1° luglio 1983:
Lavori
di sistemazione ed allargamento del tratto di strada tra Issogne e
Echallod (località Montillon) in Comune di Issogne. - Appalto dei
lavori a licitazione privata. - Approvazione ed impegno di
spesa.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 4231 in data 1° luglio 1983:
Lavori
di costruzione dell'acquedotto del Gabiet in Comune di
Gressoney-LaTrinité. - Approvazione di perizia suppletiva. -
Approvazione ed impegno di spesa.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Anche qui abbiamo, su un importo di
lavori pari a 257 milioni, una perizia suppletiva di ben 101
milioni. Vorrei sapere quali sono i motivi e le necessità che hanno
determinato questa perizia suppletiva così ampia come portata.
PRESIDENTE:
Ha chiesto di parlare l'Assessore Borbey; ne
ha facoltà.
BORBEY - (D.C.):
Soltanto perché nell'appalto principale
non erano incluse queste ulteriori tubazioni. L'appalto principale
era essenzialmente per le opere di presa, più una parte di
adduzione dalla sorgente sino ad un serbatoio; tutta la parte
sottostante non era inserita per mancanza di fondi. Questo appalto
è stato eseguito, ma essendo a quote alte già all'inizio abbiamo
avuto pochissime imprese che vi hanno partecipato - ne sono state
invitate più di 15 - e l'Amministrazione ha ritenuto di dare la
perizia suppletiva per il completamento di quell'acquedotto. Non si
tratta di lavori in più, ma sono lavori previsti in progetto che
allora erano stati stralciati per mancanza di fondi nell'appalto
principale.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 31
Votanti: 25
Favorevoli: 25
Astenuti: 6 (Bajocco, Cout, Mafrica, Millet, Riccarand,
Tonino)
Il Consiglio approva
Oggetto n. 4232 in data 1° luglio 1983:
Lavori
di allargamento e sistemazione della strada da Villa a Bruson in
Comune di Allein - Approvazione di perizia suppletiva. -
Approvazione ed impegno di spesa.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
In questa delibera la perizia
suppletiva supera addirittura l'importo dei lavori previsti. Vorrei
segnalare anche che c'é un errore materiale nella terza riga; la
data è '82, evidentemente, non '83.
PRESIDENTE:
Ha chiesto di parlare l'Assessore Borbey; ne
ha facoltà.
BORBEY - (D.C.):
Per quanto concerne questo lavoro penso
che il Presidente della Giunta ne sappia più di me, quindi lo prego
di fornire le delucidazioni richieste.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Questa strada è stata appaltata a
totale spesa della Regione nel 1979, per il primo lotto; l'impresa
ha fatto 15 metri, dopo di che ha pénsato bene di fallire. Una
seconda impresa ha fatto ulteriori 30 metri, anche questa se ne è
andata. Nel frattempo, con la legge 10, il Comune ha finanziato una
parte; c'è voluto un anno per trovare un impresa disponibile.
Siccome l'appalto era quello precedente, il numero di metri fatto è
stato meno della metà dell'allacciamento da Villa, dove c'è la
trattoria, a Bruson. Arrivati a metà, invece di smontare il
cantiere, abbiamo fatto una perizia suppletiva - credo per 40
milioni - per arrivare al Villaggio di Bruson che era uno dei pochi
villaggi della Valle d'Aosta non ancora allacciati con strada.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 32
Votanti: 32
Favorevoli: 31
Contrari: 1
Il Consiglio approva
Oggetto n. 4240 in data 1° luglio 1983:
Concessione e liquidazione di un contributo di Lire 7.000.000
all'Azienda Autonoma di Soggiorno di Cogne; - Approvazione e
finanziamento di spesa;
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Vorrei solo capire con quale criterio
in questa delibera la Giunta regionale assegna 7 milioni, dato che
l'Azienda Autonoma di Soggiorno di Cogne ha chiesto un contributo
di 42 milioni.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Il criterio dipende dal bilancio che
presenta l'Azienda di Soggiorno in questione, evidenziando il
passivo rispetto a delle attività che sono riconosciute valide
dalla Giunta regionale per incrementare il turismo. In questo caso,
probabilmente, il contributo è relativo alla Marcia Gran Paradiso e
alle manifestazioni che in altri tempi finanziavamo con un
contributo regionale al Comitato promotore.
PRESIDENTE:
Metto in votazione l'oggetto n. 4240:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 4311 in data 1° luglio 1983:
Acquisto di immobili in Comune di Verrès da destinare ad alloggi
per il Corpo Forestale. - Approvazione ed impegno di spesa.
PRESIDENTE:
Ha chiesto di parlare il Consigliere Cout; ne
ha facoltà.
COUT - (P.C.I.):
Il prezzo degli immobili ci sembrava
dapprima eccessivo, poi abbiamo potuto verificare che più o meno è
un prezzo equo, però ci risulta che a quel prezzo sono in tanti a
non vendere più. Va benissimo a diminuzione del prezzo sul
fabbricato, ci sembra solo strano che su una richiesta di 12
milioni per ogni garage la Regione ne paghi 14; cioè la
controproposta della Regione sia di 14 invece che 12 richiesti.
Così almeno risulta dalla delibera.
PRESIDENTE:
Ha chiesto di parlare il Consigliere Berti;
ne ha facoltà.
BERTI - (Art. e Comm. Valdostani):
Volevo sottolineare
che questa è una delibera chiara, rispetto alle altre che non
avevano nessun allegato: almeno qui si legge la perizia firmata dal
tecnico, contrariamente alle altre delibere. Voglio anche dire che
il prezzo mi sembra equo per la zona, ma vorrei una precisazione
dal Presidente della Giunta: se in fase di stipula di questo
compromesso si mantiene un prezzo fisso, senza avere poi il vincolo
dell'aggiornamento prezzi, perché più o meno il mercato della zona
è sulle 900 mila-un milione.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Il prezzo è bloccato e abbiamo firmato
il compromesso per quello. Mi riservo sulla domanda del Consigliere
Cout, perché secondo me è un errore materiale di battitura,
dovrebbe essere 14. Comunque se dovesse esserci un errore del
perito, lo faccio sapere al Consigliere Cout.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
Oggetto n. 4313 in data 1° luglio 1983:
Concessione e liquidazione di un contributo di Lire 8.000.000 al
Comune di Hône nelle spese per la progettazione di una centralina
idroelettrica per lo sfruttamento da parte del Comune stesso delle
acque del torrente Ayasse. - Approvazione e finanziamento di
spesa.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
Oggetto n. 4319 in data 1° luglio 1983:
Modificazioni ed aggiunte allo Statuto della FINAOSTA
S.p.A..
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
Oggetto n. 4659 in data 20 luglio 1983:
Parziale modificazione della deliberazione del Consiglio
regionale 30 giugno 1982, n. 375.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
Oggetto n. 4688 in data 20 luglio 1983:
Lavori
di costruzione della galleria paramassi in località Rioulaz, del
Comune di Valsavaranche. - Approvazione del progetto. - Appalto dei
lavori a trattativa privata. - Approvazione ed impegno di spesa. -
Aggiudicazione definitiva all'Impresa Freydoz Giordano S.p.A., con
sede in Champdepraz. - Esonero dal versamento della cauzione
definitiva.
PRESIDENTE:
Ha chiesto di parlare il Consigliere
Torrione; ne ha facoltà.
TORRIONE - (P.S.I.):
Capisco che a volte particolari
esigenze possano consigliare di scegliere una ditta piuttosto che
un'altra, e il Presidente della Giunta poc'anzi ci ha detto quali
erano le vicissitudini per l'esecuzione di un lavoro, però qui si
giustifica il fatto di affidare un lavoro perché l'impresa era già
in loco. Non vorrei che si stabilisse uno strano principio, per cui
prima si trasferiscono le imprese, poi dopo si fa il lavoro.
E' vero, era in loco, ma non è che sia un appalto da poche Lire;
l'ammontare dei lavori è abbastanza consistente. Noi non abbiamo
assunto posizioni preconcette nei confronti di altre deliberazioni
su perizie suppletive che potevano farci tenere un atteggiamento
diverso, ma se si prende questo andazzo obiettivamente ci sembra
che sia un po' eccessivo. Mi si obietterà, perché qualcuno me l'ha
già detto, che é possibile farlo, però io per correttezza
amministrativa preferirei vedere una delibera in cui un appalto di
604 milioni, anziché a trattativa privata perché l'impresa è sul
posto, si faccia per un regolare appalto, a meno che ci siano delle
altre giustificazioni che non sono citate in delibera. Questa
giustificazione indicata mi sembra leggermente debole.
PRESIDENTE:
Ha chiesto di parlare l'Assessore Borbey; ne
ha facoltà.
BORBEY - (D.C.):
La Giunta regionale ha ritenuto, dietro
parere dei tecnici dell'Assessorato ai Lavori Pubblici, di dare
questa trattativa privata secondo l'art. 5, della legge del '77,
perché è l'ultimo paravalanghe che viene eseguito nella strada
della Valsavaranche, l'impresa che è sul posto ne trae un
vantaggio, ma perché? Perché ha un impianto che è a 300 metri da
quest'opera. Quest'opera è l'inizio della strada cui fa riferimento
l'appalto precedente, ma quello che ha portato la Giunta regionale
a prendere questa decisione è perché tendenzialmente abbiamo avuto
delle grosse difficoltà a livello di direzione lavori nel fare i
getti con il calcestruzzo, che vengono portati da distanze anche
superiori ai 20-30 chilometri ed arrivano con impasti non idonei.
Quindi la scelta è per una migliore qualità dei calcestruzzi
essendo l'impianto sul posto. Inoltre, il dubbio che per non fare
uno sgarbo proprio ad un'impresa che aveva l'impianto lì per un
ultimo lavoro sulla Valsavaranche l'appalto venisse assegnato con
una percentuale inferiore al 7%, che invece è stata ritenuta dai
tecnici valida e interessante per l'Amministrazione regionale.
Questa è stata la scelta tecnica e amministrativa della Giunta
regionale per questo lavoro.
E' stato fatto inoltre un conteggio della revisione prezzi
dell'appalto 12/5/'82, e l'aumento in 8 mesi non ha superato il 6%;
quindi si è ritenuto anche questa motivazione interessante per
l'Amministrazione regionale.
L'ultima motivazione era che procedendo con un secondo appalto
non si iniziavano i lavori quest'anno, e bisogna fare almeno i muri
a monte completi, perché è zona soggetta a valanghe, quindi per
anticipare a quest'anno almeno metà dell'opera.
PRESIDENTE:
Ha chiesto di parlare il Consigliere
Baldassarre; ne ha facoltà.
BALDASSARRE - (P.S.D.I.):
Io vorrei chiedere
all'Assessore se l'esonero del versamento della cauzione con questa
impresa è un'abitudine, oppure si è verificato solo in questo
caso.
PRESIDENTE:
Ha chiesto di parlare l'Assessore Borbey; ne
ha facoltà.
BORBEY - (D.C.):
In linea di massima quando le imprese
danno sufficienti garanzie, - e le imprese valdostane le
conosciamo, per le imprese esterne molte volte si chiedono notizie
alle Associazioni industriali o dove sono iscritte; - è prassi
comune non fare versare la cauzione e c'è un miglioramento di
ribasso d'asta. A seguito del piccolo rischio che l'Amministrazione
regionale prende per non fare versare cauzione c'è un ulteriore
0,20% di ribasso d'asta in più. E' facoltativo quindi e normalmente
si dà questo beneficio all'impresa, chiedendo sufficienti
garanzie.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 30
Votanti: 20
Favorevoli: 19
Contrari: 1
Astenuti: 10 (Bajocco, Baldassarre, Breuvé, Cout, Dolchi,
Mafrica, Millet, Pascale, Tonino, Torrione)
Il Consiglio approva
Oggetto n. 4817 in data 4 agosto 1983:
Assistenza all'infanzia. - Concessione e liquidazione di un
acconto alla Comunità Montana del Marmore per l'organizzazione e la
gestione di centri diurni estivi per l'anno 1983.
PRESIDENTE:
Metto in approvazione la delibera in
oggetto:
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
Oggetto n. 4834 in data 4 agosto 1983:
Concessione di un contributo allo Ski Club di Pila di Lire
8.500.000, a saldo delle spese sostenute per l'organizzazione della
gara di sci femminile, valida per la Coppa del Mondo, svoltasi il
10 dicembre 1981 a Pila. - Approvazione e liquidazione di
spesa.
PRESIDENTE:
Ha chiesto di parlare il Consigliere Tonino;
ne ha facoltà.
TONINO - (P.C.I.):
Balza evidente da questa delibera di
Giunta il dato del ritardo. Si tratta di una manifestazione che si
è svolta nell'81 e che viene liquidata soltanto oggi dal nuovo
Assessore al Turismo, Urbanistica e Beni Culturali Giuseppe Borbey.
Io chiedo se è stata una dimenticanza dell'Assessore Pollicini, e
quali sono le ragioni per cui, tra l'altro, a saldo dei lavori che
sono stati eseguiti prima di fare la gara di coppa del mondo, a
liquidazione viene effettuata con due anni di ritardo.
PRESIDENTE:
Ha chiesto di parare l'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
No, nessuna imputazione di ritardo, se
non allo Ski Club, perché l'Amministrazione regionale liquida a
saldo il rimanente, di cui è stato dato il rendiconto soltanto un
mese e mezzo fa circa e che è stato immediatamente portato in
Giunta per la liquidazione.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva
Objet n° 5151 en date 19 août 1983:
Allocation
et versement d'une subvention de Lires 12.000.000 au Centre
International de Formation Européenne pour l'organisation de
Séminaire de formation professionnelle "Les défis de
l'environnement international pour l'Europe". - Approbation de la
somme.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Volevo sapere, visto che l'ammontare
della somma è notevole, se si riferisce a spese di ospitalità o a
spese relative ai relatori del Convegno, oppure alla presenza degli
allievi del corso. In definitiva, a cosa si riferiscono questi 12
milioni della delibera.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Si riferiscono all'organizzazione
della Segreteria del Seminario, al pagamento della trasferta e dei
chachets dei relatori e, in parte, a rimborsi spese per i
partecipanti.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Riccarand)
IL Consiglio approva
Oggetto n. 5364 in data 2 settembre 1983:
Partecipazione della Regione Valle d'Aosta alla vendita ai
pubblici incanti di beni immobili siti in Comune di Verrès. -
Acquisto di detti immobili in caso di aggiudicazione. -
Approvazione, impegno e finanziamento di spesa.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Solo per annunciare che questa
delibera rimane, per adesso, in sospeso, perché mancando il Pretore
a Donnaz l'aggiudicazione in questione non ha potuto essere
effettuata.
PRESIDENTE:
Metto in votazione la delibera in
oggetto:
ESITO DELLA VOTAZIONE
Presenti, votanti e favorevoli: 32
Il Consiglio approva all'unanimità
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Credo che il Consiglio abbia rimandato
una delibera alla quale dovevo dare delle risposte, e dato che mi
sono state riferite questa mattina le domande, se lo ritenete,
rispondo subito.
Objet n. 2826 en date 29 avril 1983:
Allocation
d'une bourse extraordinaire d'étude.
PRESIDENTE:
La parola al Presidente della Giunta; ne ha
facoltà.
ANDRIONE - (U.V.):
Si tratta di una borsa di studio per
un americano che se chiama Dempsey.
Questo signore ha già fatto una breve biografia di Chanoux che
lentamente, perché ha molto lavoro, l'Ufficio Stampa sta traducendo
in francese. Io leggo male l'inglese però l'ho trovata discreta (è
un'opinione personale) e verrà pubblicata fra poco in Valle
d'Aosta.
Le ricerche cui si riferisce questa borsa di studio sono altre,
posteriori alla Resistenza, e abbiamo ritenuto opportuno avere
l'opinione anche di qualcuno che non sia direttamente interessato
agli avvenimenti e che li veda in maniera distaccata.
Il libro in questione dovrebbe essere pronto per la fine
dell'anno o l'inizio dell'anno prossimo. I 3 milioni sono stati
dati, le 300.000 Lire cui credo faceva riferimento Mafrica sono
semplicemente relative al fatto che ho pagato in quella maniera un
viaggio di due giorni a Parigi di Dempsey, perché il Ministero
degli Affari Esteri ha permesso la consultazione di alcuni
documenti specifici. Per non fare una delibera di 300.000 Lire ho
seguito quella strada. Dato che M. Dempsey tornava in America, non
poteva riportarmi le fatture che avrei potuto approvare in maniera
differente.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Queste affermazioni del Presidente
della Giunta sono abbastanza sconcertanti, nel senso che esiste in
Valle d'Aosta, anzi esistono, degli organismi, degli istituti,
delle strutture che sono finanziati anche e soprattutto dalla
Regione e che hanno come loro competenza specifica l'occuparsi
della ricerca storica. Esistono gli archivi storici, esiste
l'Istituto storico della Resistenza; in particolare, per questo
tipo di ricerca di cui parla il Presidente della Giunta, esiste un
organismo che ha come sua competenza specifica proprio questo.
Se questo tipo di ricerca, questo tipo di studi non passano
attraverso un ente come l'Istituto storico della Resistenza e
invece è il Presidente della Giunta che valuta se una cosa va
finanziata o meno, mi chiedo a che cosa serve che la Regione poi
finanzi e si doti di un Istituto di ricerca. Credo che sia proprio
un modo di comportamento che da una parte vuol dire ignorare
l'esistenza di determinati organismi presenti sul territorio,
d'altra parte, attraverso una notevole dose di presunzione il
Presidente della Giunta dice: "Decido io quali sono le ricerche che
vanno fatte", e le finanzia in un modo particolare. Credo che
l'Istituto storico della Resistenza sia sempre stato a disposizione
per dare sostegno scientifico, culturale, logistico a qualsiasi
tipo di ricerca.
Se ci sono dei ricercatori anche di altri paesi che vogliono
occuparsi di queste cose, va bene, vengano indirizzati verso quegli
istituti che hanno questo compito di ricerca, che hanno i
finanziamenti e possono chiederne di ulteriori per promuovere
questa ricerca.
Non capisco per quale motivo si sviluppi invece una ricerca
completamente al di fuori di questo organismo.
Il Presidente della Giunta dice: "Ha fatto la ricerca, verrà
pubblicata". Anche per questo esiste un istituto che ha come suo
compito quello di pubblicare le ricerche in materia di storia della
Resistenza. Per quale motivo si prescinde da questa realtà?
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Perché non è un'esclusiva, nessuno ha
mai pensato di creare un istituto che avesse l'esclusiva sugli
studi in materia, né l'Archivio Storico, né l'Istituto Storico
della Resistenza.
E se domani il Prof. X dell'Università di Grenoble volesse fare
uno studio di quel genere, la Giunta regionale, non il Presidente,
è liberissima di attribuire una borsa di studio, senza passare
attraverso nessun istituto.
PRESIDENTE:
Ha chiesto di parlare l'Assessore alla
Pubblica Istruzione Faval; ne ha facoltà.
FAVAL - (U.V.):
Il collega Riccarand deve capire che
l'Istituto Storico della Resistenza non ha il monopolio della
ricerca storica in Valle d'Aosta; di conseguenza si può benissimo
prescindere dall'Istituto, a Giunta può benissimo stabilire che
determinate ricerche la soddisfano, e questo deve andare bene anche
al Consigliere Riccarand.
RICCARAND - (N.S.):
Certamente, figuriamoci se adesso
qualsiasi ente deve avere il monopolio, niente affatto, però ci
devono essere dei motivi che non vengono spiegati a questo
Consiglio, per i quali si ritiene che un ricercatore che si occupa
di storia debba rivolgersi al Presidente della Giunta, che avrà una
mente molto ampia, saprà tutto, però esiste un Istituto che ha un
suo Comitato scientifico, che ha un suo organismo Che si occupa di
queste cose, che ha dei finanziamenti per queste finalità. E' un
metodo che mi sembra risalga al 1300-1400, ai tempi del
mecenatismo, per cui esisteva il signore, che allora magari si
chiamava Lorenzo il Magnifico, che promuoveva la ricerca, le arti;
adesso esiste il signore che si chiama Andrione, il quale fa il
mecenate, e quindi distribuisce i fondi in questo modo. Però si
tratta di una politica culturale estremamente scorretta, che
mortifica gli organismi che si occupano di queste cose, che fa sì
che non ci sia nessuna affidabilità su questo tipo di ricerche.
PRESIDENTE:
Ha chiesto di parare il Consigliere Perrin;
ne ha facoltà.
PERRIN - (U.V.):
Je voudrais simplement faire remarquer
la contradiction qu'il y a entre ce qu'a dit Monsieur Riccarand et
les siens avec lui très souvent qui ont reproché aux chercheurs
valdôtains, ou disons à l'historiographie valdôtaine, d'être trop
imbibé de localisme.
Finalement nous avons, pour une fois, l'apport d'un rechercheur
étranger à la Vallée d'Aoste qui, n'étant pas dans la mêlée, pourra
avoir une vision plus détachée de certaines périodes de l'histoire
valdôtaine; donc je crois que le Gouvernement a bien fait de donner
cette contribution pour que nous ayons une vision - Riccarand sera
content pour une fois - différente du localisme voldôtain.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Noi ci asterremo su questa delibera,
perché ci sembra non siano state date informazioni sufficienti
sulle qualità di ricercatore di questa persona e sul lavoro svolto,
perché non basta che sia americano per avere particolari competenze
nella storia della Valle d'Aosta. Tra l'altro ha anche difficoltà
di accesso ai documenti e ovviamente, trovandosi negli Stati Uniti,
deve venire fin qua per fare questa ricerca. Quindi noi non
contestiamo il fatto che possono essere impiegate anche istituzioni
diverse dall'Istituto Storico, però crediamo che ci debbano essere
degli elementi di giudizio che consentano di dire che si tratta di
una ricerca presumibilmente utile alla storia della Valle
d'Aosta.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Il valore come ricercatore di M.
Dempsey verrà fuori al momento della pubblicazione del suo studio e
chi non è d'accordo con le tesi pubblicate potrà pubblicare delle
tesi contrastanti, e criticare quanto è stato detto.
Un esempio: noi abbiamo comperato (non abbiamo dato una borsa di
studio, perché si tratta di una persona più facoltosa) un certo
numero di copie del libro di Langereau, "De Gaulle e la Valle
d'Aosta". Abbiamo evidentemente impegnato una spesa della Regione;
con questo non abbiamo fatto torto a nessuno, senza passare
attraverso altri istituti.
PRESIDENTE:
Ha chiesto di parlare il Consigliere
Riccarand; ne ha facoltà.
RICCARAND - (N.S.):
Io non entro nel merito della
validità scientifica della ricerca che evidentemente è da
verificare; è il metodo che io ribadisco estremamente scorretto. Il
Consigliere Perrin dice che finalmente si esce dal tanto criticato
localismo. Io vorrei solo ricordare al Consiglio che l'Istituto
Storico della Resistenza ha pubblicato numerose opere di
ricercatori che non sono valdostani, che sono di altre regioni
d'Italia e si sono occupati della ricerca in Valle d'Aosta. Quindi
non esiste evidentemente da parte dell'Istituto nessuna
preclusione. Io ritengo incomprensibile che, dal momento che
esistono in Aosta degli organismi come l'Istituto Storico della
Resistenza, come gli Archivi Storici, che hanno una loro competenza
istituzionale, se non ci sono - come non sono emersi - motivi
particolari, queste ricerche non vengano affidate e portate avanti
nell'ambito di questi istituti, che aspettano solo di avere dei
contributi, aspettano solo di avere la possibilità di coordinare
questo tipo di ricerche.
PRESIDENTE:
Ha chiesto di parlare il Consigliere
Stévenin; ne ha facoltà.
STEVENIN - (U.V.):
Moi, je me pose une question: mais
pourquoi quelqu'un de l'Institut Historique n'a jamais pensé de
faire une recherche sur Emile Chanoux. Naturellement, si nous
avions une recherche faite par l'Istituto Storico della Resistenza,
cela aurait été très intéressant. A ce moment, finalement, on a
quelqu'un qui fait une recherche, et je crois que c'est vraiment
une chose très positive, dans le sens que nous voulons que tout le
monde sache celle qui a été la pensée d'Emile Chanoux et ce qu'il a
fait dans sa vie.
PRESIDENTE:
Metto in votazione segreta la delibera in
oggetto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 35
Votanti: 28
Favorevoli: 23
Contrari: 5
Astenuti: 7 (Bajocco, Baldassarre, Cout, Dolchi, Mafrica,
Millet, Tonino)
Il Consiglio approva
