Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3629 del 6 aprile 1988 - Resoconto
OGGETTO N. 3629/VIII - INSEDIAMENTO NEL L'AREA EX
MORGEX-CARBO DI UNO STABILIMENTO PER LA PRODUZIONE DI ACQUE
MINERALI (Interrogazioni).
PRESIDENTE:
Trattandosi di due interrogazioni che
riguardano lo stesso oggetto, la Presidenza propone di abbinare i
punti n. 8 e 15 all'ordine del giorno.
Do lettura dell'interrogazione in oggetto, presentata dai
Consiglieri Mafrica e Millet, ed iscritta al punto 8 dell'ordine
del giorno.
INTERROGAZIONE
RICORDATO che ormai da alcuni mesi i lavoratori della
Morgex-Carbo si trovano nella difficile condizione di
cassaintegrati;
RICORDATO altresì che ormai da anni si parla
dell'insediamento a Morgex di uno stabilimento di acque minerali,
senza che alcun provvedimento in merito sia mai giunto in Consiglio
regionale;
i sottoscritti Consiglieri regionali del Gruppo
comunista
INTERROGANO
l'Assessore competente per conoscere:
1)
se corrispondono al vero le notizie, riferite da
organi di stampa, di "accordi con un'altra multinazionale nel campo
alimentare (n.d.r.) per la produzione di acque minerali a
Morgex";
2)
in che modo ed entro quali tempi si pensa di
trovare una soluzione ai problemi di occupazione sorti con la
chiusura della Morgex-Carbo.
PRESIDENTE:
Do lettura dell'interrogazione in oggetto,
presentata dal Consigliere Pascale ed iscritta al punto 15
dell'ordine del giorno.
INTERROGAZIONE
Al momento dell'acquisto dell'area industriale ex
Morgex-Carbo, l'Esecutivo regionale prospettò l'ipotesi di
insediamento in tale area di uno stabilimento per
l'imbottigliamento delle acque minerali del Monte Bianco e riferì
che un progetto di massima relativo a tale attività aveva ottenuto
il parere favorevole della FINAOSTA già nel giugno 1987.
Tale ipotesi, molto valida dal punto di vista produttivo in
quanto avrebbe utilizzato in loco una risorsa naturale, andava però
verificata sul piano della commercializzazione del prodotto e sotto
questo aspetto erano stati ventilati possibili accordi con una
delle grandi aziende del settore che monopolizzano il mercato delle
acque minerali.
Poiché dopo quattro mesi non si sono più avute notizie in
merito a tale insediamento,
il sottoscritto Consigliere regionale del Gruppo PSI
INTERROGA
l'Assessore all'Industria, Commercio, Artigianato e Trasporti
per conoscere:'
a)
se è tuttora valida l'ipotesi di insediare uno
stabilimento per l'imbottigliamento delle acque minerali nell'area
ex Morgex-Carbo;
b)
in caso affermativo, se è già stato presentato un
progetto complessivo e concreto per tale attività produttiva e
quando esso sarà sottoposto all'esame del Consiglio
regionale;
c)
in caso negativo, se vi sono allo studio altre
ipotesi di attività produttive da insediare nell'area ex
Morgex-Carbo.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Mi sembra che le due interrogazione
vadano in ordine inverso rispetto a quello di presentazione.
La seconda interrogazione, quella del Consigliere Pascale,
chiede:
"se è tuttora valida l'ipotesi di insediare uno
stabilimento per l'imbottigliamento delle acque minerali":
la
risposta è sì. Chiede, inoltre,
"se è già stato presentato un
progetto complessivo e concreto per tale attività produttiva":
sì. La terza domanda, quindi, è superata dalle risposte positive
date ai due quesiti precedenti.
Nel merito del primo interrogativo, dell'interrogazione dei
Consiglieri Mafrica e Millet, che chiede
"se corrispondono al
vero le notizie, riferite da organi di stampa, di accordi con
un'altra multinazionale nel campo alimentare per la produzione di
acque minerali a Morgex",
intendo precisare che siamo ormai
alla fase terminale di una trattativa con la S.p.A. "Sorgenti Monte
Bianco". Usando l'aggettivo "terminale" intendo dire che la
relativa convenzione è quasi pronta, ne stiamo definendo i
particolari e credo che, al più presto, possa essere presentata
all'attenzione del Consiglio regionale.
Il riferimento ad una multinazionale, o meglio ad un'azienda
leader nel settore alimentare, corrisponde al vero. Non si tratta,
però, di un'alternativa alla società "Sorgenti Monte Bianco", ma è
questa stessa società che, tra i propri soci, annovera l'azienda
leader nel settore alimentare e, nel caso specifico, nel settore
dell'imbottigliamento delle acque minerali.
Per quanto concerne i tempi, posso dire che gli interroganti
sanno che la Regione ha provveduto ad acquisire l'intera area, che
in questo momento si sta svuotando l'edificio dai macchinari
occorsi per le precedenti lavorazioni della Morgex-Carbo, che è già
stato predisposto il progetto di massima per l'utilizzo dell'intera
area e che i contenuti della convenzione sono analoghi a quelli di
altre convenzioni già attuate e cioè: ristrutturazione dello
stabilimento e degli edifici esistenti, avvio dell'attività,
intervento di tipo finanziario da parte della Regione e formazione
professionale. I tempi, quindi, saranno precisati nella convenzione
che, comunque, potrà arrivare in Consiglio prima del termine della
legislatura.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Tenuto conto del margine di
riservatezza che l'Assessore ha dovuto mantenere, perché e
trattative sono ancora in corso, diciamo che le sue risposte sono
state abbastanza esaurienti.
Dalle sue parole, però, mi sembra di capire che i lavori per la
riutilizzazione dello stabilimento non saranno così facili da
lasciar prevedere tempi d'attuazione brevissimi, per cui noi
sollecitiamo la Giunta a richiedere ed a prevedere, anche nella
stesura della convenzione, tempi più brevi possibili, per evitare
che i lavoratori della Morgex-Carbo rimangano per troppo tempo in
cassa integrazione.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
L'Assessore ha annunciato la prossima
definizione della convenzione con la società "Sorgenti Monte
Bianco" ed ha anticipato che in linea di massima la stessa dovrebbe
arrivare in Consiglio prima della fine della legislatura. Penso,
quindi, che sia il caso di rinviare tutte le valutazioni a quando
avremo esaminato il testo della convenzione. Per il momento lo
ringrazio della risposta.
