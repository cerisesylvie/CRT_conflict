Classificazione
CASA DA GIOCO



Oggetto del Consiglio n. 275 del 17 dicembre 2008 - Resoconto
OGGETTO N. 275/XIII - Interpellanza: "Emolumenti riconosciuti
al management aziendale della Casa da gioco di
Saint-Vincent".
Interpellanza
Premesso che la Casa da gioco di Saint-Vincent sta
evidenziando cali preoccupanti in termini di introiti e di
presenze, che si sono accentuati quest'anno con decrementi mai
visti prima d'ora e che continuano a manifestarsi anche dopo il
rinnovo dell'organo amministrativo della società di gestione e il
rimpasto del management aziendale;
Appreso che, nonostante il trend negativo in essere, il
vertice di Casinò S.p.A. avrebbe recentemente deliberato
significativi aumenti dei già esosi compensi riconosciuti
all'amministratore unico e a qualche dirigente;
Appreso inoltre che l'amministratore unico e alcuni dirigenti
si sono recati nei giorni scorsi in visita presso alcuni casinò di
Las Vegas e si apprestano ora a fare tappa in quelli di
Macao;
Considerato che è prassi frequente da parte del management
della Casinò S.p.A. recarsi all'estero per fare visita a case da
gioco e luoghi di divertimento;
ciò premesso, i sottoscritti Consigliere regionale
Interpellano
il Presidente della Regione per sapere:
1) se corrispondono al vero le notizie in merito ai
significativi aumenti citati in Premessa:
in caso affermativo,
a. quali sono le consistenze economiche aggiuntive e i nuovi
benefits riconosciuti, quali sono le figure aziendali premiate,
quali motivazioni giustificano simili gratificazioni e quando sono
state deliberate tali scelte;
b. se la decisione adottata dal vertice di Casinò S.p.A. è
stata preventivamente autorizzata dal Presidente della Regione
oppure è stata da esso successivamente avallata nonché se intende
avallarla o chiederne la revoca;
qualora la notizia fosse smentita, se intende manifestare
ufficialmente la contrarietà del socio Regione a qualsiasi ipotesi
di incremento degli emolumenti attualmente riconosciuti
all'amministratore unico e al management aziendale nonché la
volontà di agganciare i loro compensi ai risultati effettivamente
raggiunti o a quelli tangibilmente falliti;
2) quanto è finora costato il tour d'aggiornamento, quanto si
intende ancora spendere nonché quali spunti e/o benefici potranno
offrire le diverse visite effettuate a Las Vegas e quelle in
programma a Macao o in altri siti internazionali ai fini di una più
sobria e razionale gestione della casa da gioco valdostana;
3) se è intendimento di codesta amministrazione (sia quella
politica sia quella aziendale) importare modelli ludici o
ricreativi dall'America o dall'Asia per rilanciare la casa da gioco
valdostana.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- Anche questo è un argomento che riteniamo
importante e che per questa ragione portiamo all'attenzione del
Consiglio. Abbiamo appreso (il Presidente ce lo confermerà o meno)
che ci sono stati dei ritocchi nell'ambito dei compensi di alcuni
dirigenti della casa da gioco. La premessa la conosciamo, la
leggiamo anche oggi sulla stampa, la premessa è piuttosto infausta,
con un decremento rispetto allo scorso anno di 15 milioni di
introiti per quanto riguarda la casa da gioco, difficoltà che
sembrano insormontabili nonostante il rinnovo del management,
nonostante l'atteso piano di rilancio che dovrebbe pervenire, come
ci è stato anticipato a gennaio.Se questa notizia sia vera o falsa,
è la prima domanda che poniamo: se è vero che qualche dirigente ha
avuto il privilegio di ritocchi in termini di compensi.
Fra l'altro piccola parentesi, Presidente, stamani oltre alle
notizie meteo e di difficoltà in cui vivono alcune vallate locali,
ci attendevamo anche un piccolo flash su un'altra notizia che ha
caratterizzato le due settimane che intercorrono normalmente fra
una seduta e l'altra, ovvero il licenziamento di un direttore
giochi per motivi che sembrano anche gravi: la violazione di norme
antiriciclaggio. Qualche mese fa abbiamo proposto una interpellanza
sull'argomento e ci venne risposto da lei, Presidente, che la
normativa viene assolutamente osservata, (è agli atti: ce l'ho lì);
vorremmo evidenziarglielo
en passant
e chiudo la parentesi,
perché forse ci torneremo su questo argomento.
Ma torniamo a qualche dirigente della casa da gioco che avrebbe
avuto questo privilegio. Il trend è assolutamente negativo, già nel
2006 che era negativo: abbiamo vissuto da spettatori - allora c'era
Marguerettaz che era superassessore - il ritocco dei compensi di
cinque amministratori, un ritocco che destò molto scandalo. Sarebbe
ulteriormente scandaloso che ciò fosse riaccaduto. Allora le
chiediamo, Presidente, se è vero o falso che questo sia accaduto.
Qualora la risposta sia affermativa, quali sono le migliorie in
termini economici o di benefit che vengono riconosciute ai
beneficiari e quando sono state deliberate queste gratificazioni.
Se la cosa non fosse vera, noi le poniamo una ipotesi B, come avrà
visto nell'interpellanza, se intende manifestare ufficialmente e
concretamente la contrarietà del socio Regione che lei rappresenta
- lei si siede al tavolo con il sindaco di Saint-Vincent,
immaginiamo che la volontà di questo secondo azionista sia
ininfluente rispetto alla volontà dell'azionista Regione - che
qualsiasi ipotesi di incremento è bloccata, o perlomeno deve essere
riconosciuta e all'amministratore unico e al management nel momento
in cui ci sono segni tangibili di ripresa, perché finora di segni
tangibili da qualche anno a questa parte non ne vediamo. E
naturalmente dovrebbe essere anche, visto che dovrebbe essere
frutto di una delibera dell'assemblea degli azionisti, il risultato
di una discussione e di un indirizzo politico preventivo di questo
Consiglio.
La seconda parte dell'interpellanza invece si sofferma - oggi
parliamo di visite aziendali, Presidente, ce lo consenta, non di
turismo - su un'altra visita aziendale che sarebbe stata fatta
recentemente a Las Vegas da parte dell'amministratore unico, con
alcuni dirigenti di Saint-Vincent (lo abbiamo letto su La Stampa,
di conseguenza chiediamo anche a lei contezza). Las Vegas peraltro
è una meta ambita dal management del casinò, perché non è la prima
volta che si recano in America, in particolare nel luogo di
eccellenza del gioco; sembrerebbe leggendo qui che a questa visita
aziendale ne segua un'altra a Macao (torniamo in estremo oriente,
anche qui ritorna un discorso che facevamo poc'anzi), si parla
anche di Londra, perché una delegazione è possibile che partecipi o
abbia partecipato al salone del mercato del gioco. Vorremmo sapere
(qua poniamo due domande) quanto è costato questo tour di
aggiornamento, perché andare a Las Vegas comporta un viaggio oltre
oceano; sappiamo che il dollaro è tornato ad essere conveniente,
però anche qui si va a visitare altre situazioni che sono fonte di
conoscenza, di confronto e di esame e ci piacerebbe sapere quale
beneficio si trae in termini culturali da parte di coloro che fanno
questi viaggi, cosa si riesce a importare in termini di
know
how
da Las Vegas, visto che non è la prima, non è la seconda e
sarà sicuramente qualche volta in più che si torna in America.
Poi c'è la previsione di un viaggio a Macao o in altri siti
internazionali - così leggiamo sul La Stampa - per che cosa? Forse
per una più sobria e razionale gestione della casa da gioco: lo
auspichiamo che finalmente si possa prendere esempio da chi fa
meglio. Ma sono esempi distanti, non sono esempi a noi vicini anche
per modelli turistici, culturali, di divertimento, di
loisir
, tempo libero. eccetera. Sono modelli molto distanti
e sappiamo che le mentalità cambiano, anche gli appetiti ludici dei
vari popoli interessati.
Abbiamo qualcosa da importare dagli americani e dagli asiatici?
É la quarta domanda che poniamo, perché se ricordo bene, qualche
anno fa un suo predecessore ci disse chiaramente: Saint-Vincent non
sarà mai Las Vegas. E venne anche pubblicato a caratteri cubitali
sui vari giornali, "Saint-Vincent con Las Vegas non c'entra nulla",
però noi nel 2008 andiamo a Las Vegas. Allora, o Las Vegas è
cambiata o abbiamo cambiato idea noi; vorremmo capire cosa è
successo e quali fattori emozionali sono nel frattempo intervenuti
per riproporci questa meta, e addirittura dall'altra parte del
pianeta non ci dispiacerebbe nemmeno apprendere qualcosa da Macao.
Infatti la terza domanda chiede se è intendimento di codesta
Amministrazione (sia quella politica sia quella aziendale)
importare modelli ludici o ricreativi dall'America o dall'Asia per
rilanciare la casa da gioco valdostana. Grazie.
Président
- La parole au Président de la Région,
Rollandin.
Rollandin (UV)
- Per quanto riguarda la prima domanda, la
risposta è no. Per quanto riguarda la seconda domanda, la risposta
è che il cosiddetto tour di aggiornamento non è altro che la
partecipazione di alcuni responsabili dell'azienda alla Global Game
Exposition, famosa mostra annuale del gioco che si svolge a Las
Vegas, alla quale di norma partecipano tutte le case da gioco
mediamente evolute, comprese quelle italiane. A tale esposizione
più di 750 aziende, provenienti da oltre venti paesi, presentano i
migliori prodotti e le novità che riguardano ogni aspetto
dell'attività di un casinò; la conoscenza del contesto esterno
risulta essenziale per il giusto posizionamento di una casa da
gioco sul mercato ed è uno dei motivi della crisi del nostro
casinò. A Las Vegas in particolare, secondo un programma
prestabilito, sono state visionate tutte le novità in tema di
giochi elettronici, poiché è necessario ed urgente rinnovare le
slot machine
.
Alcune di queste novità saranno installate presso il casinò di
Saint-Vincent già nei prossimi mesi, precedendo la concorrenza,
cosa che non avveniva da qualche anno. Inoltre sono stati
contattati alcuni studi professionali di livello specializzati in
design di casinò, per verificare le nuove tendenze e tecnologie a
supporto dell'auspicato intervento di
restyling
dell'attuale
sede. Si sono verificate le migliori tecnologie relative alla
sicurezza, in particolare i sistemi di prossima installazione come
la videosorveglianza e l'
airfit
. Si è presa conoscenza degli
ultimi giochi da tavolo sviluppati, sono stati visionati i sistemi
e i software di ultima generazione per la gestione dell'accoglienza
della clientela e più in generale si è presa conoscenza di tutte le
novità tecnologiche e gestionali che possono avere degli sviluppi
anche al Casinò de la Vallée.
Risulta invece priva di fondamento l'affermazione che i
dipendenti della casa da gioco si recheranno in futuro a Macao. La
notizia riportata dal quotidiano La Stampa non riporta
correttamente quanto affermato dall'amministratore, cioè che è
necessario guardare all'eccellenza a livello internazionale, ed è
stato detto che tra le eccellenze ci sono Las Vegas e Macao, ma non
che c'era intenzione di andare, considerato che la conoscenza del
contesto generale del settore, in particolare dei migliori casinò,
resta comunque un fattore positivo e imprescindibile nell'ottica di
una sobria e razionale gestione del casinò. Per quanto riguarda la
domanda relativa ai costi, sono stati di 3000 euro per ognuna delle
persone.
La terza domanda, "se è intendimento di codesta amministrazione
(sia quella politica sia quella aziendale) importare modelli ludici
o ricreativi dall'America o dall'Asia per rilanciare la casa da
gioco valdostana", la risposta è al momento che non c'è nessuna
intenzione di portare i modelli, c'è invece l'esigenza di fare una
giusta verifica dei giochi che sono più avanzati per vedere quello
che è possibile attivare, per migliorare l'offerta anche nel nostro
casinò.
Président
- La parole au Conseiller Secrétaire
Tibaldi.
Tibaldi (PdL)
- Presidente, lei ha risposto con un no al
primo quesito, e non possiamo far altro che prenderne atto, quindi
non è vero che qualche dirigente abbia avuto un ritocco al rialzo
di qualche compenso. Però le abbiamo anche chiesto se intende
manifestare ufficialmente la contrarietà del socio Regione a
qualsiasi ipotesi di incremento degli emolumenti attualmente
riconosciuti; lei non ne ha fatto parola, immaginiamo che non sia
sua intenzione manifestare ufficialmente un no. E anche questo è
eloquente e ci preoccupa, perché...
(Interruzione del Presidente della Regione, fuori
microfono)
...però la domanda era precisa, Presidente: qualora la notizia
fosse smentita, lei dice no, smentisce; intende manifestare
ufficialmente una volontà di precauzione, di prevenzione per il
futuro? No...
(Nuova interruzione del Presidente della Regione, fuori
microfono)
...sì però se noi formuliamo le domande in una certa maniera e
gradiremmo che venissero date delle risposte conformi alle nostre
richieste, perché è l'unica formula che abbiamo come consiglieri,
per capire quali sono le intenzioni della Giunta. Ci piacerebbe
sapere se, come Giunta o lei come Presidente, avete delle
intenzioni in questo senso, perché finora non si sono mai
manifestate delle intenzioni, si sono sempre verificati dei fatti
sui quali non potevamo far altro che contestare.
Se questa interpellanza ha uno scopo precauzionale e
preventivo... Presidente, se vuole un supplemento di risposta penso
che non le possa essere negato, sennò rimane questa lacuna per
quanto ci riguarda, che costituisce una parte essenziale di un
ragionamento politico, amministrativo e aziendale, che viene a
mancare, e di questo ce ne rammarichiamo profondamente.
Fra l'altro, Presidente, le voglio dire - probabilmente ne è già
a conoscenza, perché le sue strutture sono più organizzate e
ramificate delle nostre - ma le sezioni unite della Cassazione con
una recente sentenza (la 21.933) hanno affermato che i compensi
degli amministratori delle società di capitali, si riferiscono in
primis alle partecipate, devono essere stabiliti con una specifica
delibera societaria, non essendo sufficiente quella di approvazione
del bilancio, come accadeva anche in passato. Cioè, nell'ambito del
bilancio, era il 22 dicembre 2006 se ricordo bene: "zac", infilano
il pacchetto di aumento indiscriminato degli emolumenti dei cinque
componenti del CdA. La Cassazione ha detto: calma, se deve essere
deliberato, che venga deliberato in maniera chiara ed evidente con
una seduta ad hoc.
Quindi ne faccia tesoro anche di questo, visto che non vuole
esprimersi sulle prospettive, affinché non ci siano degli usi o
degli abusi che vanno in netto contrasto con quello che è un
andamento aziendale. Se fosse una casa da gioco che registra degli
incrementi, che registra perlomeno un trend di mantenimento in
questa fase difficile, potremmo anche capire: è giusto premiare chi
lavora bene o chi riesce a tenere le redini di una azienda in un
mercato difficile, ma finora non si è registrato nulla di questo.
Questa è fantasia, purtroppo sono parole che sono state fatte in
quest'aula, quindi su questo argomento, Presidente, colga qualche
suggerimento utile perché la prevenzione non è mai troppa.
Sui tour di aggiornamento, come qui abbiamo descritto, prendiamo
atto che sono stati spesi 3000 euro a persona per quattro persone,
per andare a Las Vegas, che smentisce ciò che ha scritto La Stampa,
che a Macao non andranno, e che non si intende importare modelli
ludici extraeuropei a Saint-Vincent. Lei quindi conferma quello che
è stato detto da un Presidente che l'ha preceduta, ci piacerebbe
poi vedere se il
know how
, i giochi o le novità che hanno
colto all'estero i dirigenti e l'amministratore unico verranno
importati e resi efficienti e se daranno un risultato auspichiamo
positivo, per risollevare le sorti di una casa da gioco che segna
un meno 15 milioni, non in termini di deficit, ma in termini di
volume di affari. Meno 15 milioni vuol dire che ci siamo ampiamente
bruciati quella ricapitalizzazione che è stata fatta questa estate.
Sappiamo già che all'orizzonte ce ne sarà qualcun'altra, a meno che
qualcuno abbia una bacchetta magica.
In ogni caso ci piacerebbe anche - apro la parentesi di prima -
che quando succedono fatti importanti come quello di cui oggi non è
stata fatta menzione in sede di comunicazioni, ci fosse una
scaletta più attenta da parte sua, perché non vogliamo abusare
degli spazi regolamentari che ci sono concessi, ma il licenziamento
di un direttore giochi per fatti gravi, presunti, che venga
sottaciuto in quest'aula è un fatto altrettanto grave. Ci va bene
parlare dell'emergenza neve, ci va bene parlare dell'isolamento di
alcuni comuni montani, ci va bene sapere che i perimetri del parco
sono oggetto di ridefinizione, ma ci lascia quanto mai stupefatti
che un argomento di capitale importanza, che non solo ha riempito
le pagine dei giornali ma preoccupa tante persone, il management
d'altronde è stato scelto aziendalmente e avallato politicamente da
qualcuno, dopo qualche mese venga sottaciuto. Quindi faccio appello
non solo al Presidente della Giunta, che ha la più ampia
discrezionalità nello scegliere i titoli e i sommari della sua
scaletta, ma in primis a lui che nel comporre questa scaletta non
dimentichi per convenienza alcune cose, che invece hanno dignità di
essere approfondite in quest'aula; ma lo stesso appello lo faccio
anche al Presidente del Consiglio, se si può far sì che argomenti
di questo calibro non vengano ignorati, perché se la scaletta viene
composta ad uso e consumo di chi la vuole proporre, questo
Consiglio può essere annullato ogni volta che si fanno le
comunicazioni. Le comunicazioni talvolta si limitano a una rassegna
stampa di ciò che abbiamo letto sui giornali: questa volta abbiamo
letto sui giornali del licenziamento del direttore giochi, ma
chissà come mai non se ne è fatto cenno in rassegna stampa.
Allora concludo, utilizzo questa ultima parte della replica per
invitare il Presidente della Regione a utilizzare criteri più
aderenti ai fatti della realtà valdostana nel comunicare ai
consiglieri quindicinalmente ciò che accade, sui quali noi abbiamo
il diritto-dovere di intervenire e fare eventuali ragionamenti e
proposte in merito.
Président
- On passe aux points 23 et 24 ...mais
l'Assesseur au budget n'est pas là, donc tous mes compliments... On
pourrait passer au point 25 à l'ordre du jour, qui me parait plutôt
court. Alors point 25 à l'ordre du jour.
