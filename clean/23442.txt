Classificazione
INDUSTRIA
LAVORO



Oggetto del Consiglio n. 2549 del 7 marzo 2007 - Resoconto
OGGETTO N. 2549/XII - Piano di interventi per lavoratori di
aziende in crisi. (Interpellanza)
Interpellanza
Preso atto della Delibera di Giunta n. 373/2007 con cui si
adotta un programma degli interventi di politiche attive del
lavoro, in ottemperanza a quanto stabilito dall'articolo 10 della
Legge regionale n. 30/2006;
Visti i diversi interventi straordinari che dovrebbero venire
incontro alla difficoltà di lavoratori di aziende in crisi;
Considerato importante che tutte le diverse iniziative
vengano messe celermente in cantiere e che anche iniziative già
attuate in anni precedenti raggiungano il loro obiettivo (si pensi
alla difficoltà di organizzare lavori socialmente utili o di
individuare corsi di formazione e/o di riqualificazione che
garantiscano un effettivo rientro nel mondo del lavoro,
ecc.);
la sottoscritta Consigliera regionale
Interpella
il Presidente della Regione e l'Assessore competente per
sapere:
1) se nell'attivazione dei lavori socialmente utili come nei
corsi di formazione/riqualificazione si intendano sperimentare
modalità nuove di organizzazione e di attuazione, tali da evitare i
limiti riscontrati negli anni precedenti;
2) se sono già state individuate le aziende in crisi o
coinvolte in piani di ristrutturazione, per i cui lavoratori
saranno attuati interventi formativi e/o di
riqualificazione;
3) se è già stata predisposta una prima mappatura dell'entità
numerica e della tipologia degli ipotetici destinatari e quando si
prevede che incominceranno ad attuarsi gli interventi straordinari
elencati nella succitata Delibera;.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Do per illustrata l'iniziativa.
Presidente
- La parola all'Assessore alle attività
produttive e politiche del lavoro, La Torre.
La Torre (FA) -
Come sempre, ho preparato una risposta
scritta perché questo permette di mantenere una continuità nel
tempo.
"In merito al primo quesito: "se nell'attivazione dei lavori
socialmente utili come nei corsi di formazione/riqualificazione si
intendano sperimentare modalità nuove di organizzazione e di
attuazione, tali da evitare i limiti riscontrati negli anni
precedenti", per quanto concerne l'attivazione di lavori di utilità
sociale, si informa che il Consiglio delle politiche del lavoro,
nella riunione del 29 gennaio 2007, ha approvato la tabella di
calcolo che definisce le quote massime di risorse disponibili per
ogni Comunità montana della Valle d'Aosta per la realizzazione di
lavori di utilità sociale (LUS) nel corso dell'anno 2007.
Concretamente l'aver fissato delle soglie consentirà ad ogni
comunità montana di presentare richieste di finanziamento per la
realizzazione di LUS per importi non superiori alle soglie fissate;
si precisa che anche i singoli Comuni e gli enti strumentali degli
enti locali, singolarmente o in gruppo potranno presentare a loro
volta richieste di finanziamento per la realizzazione di LUS di
importi non superiori alle soglie fissate, documentando il consenso
della comunità montana di appartenenza ad utilizzare tali fondi. Si
precisa che, in accordo con il Comitato permanente degli enti
locali della Valle d'Aosta, è stato fissato il termine del 30
aprile 2007 per la presentazione dei progetti dei LUS da parte
degli enti locali e loro enti strumentali. Decorso tale termine, le
risorse che risulteranno inutilizzate saranno nuovamente rese
disponibili per la presentazione di nuovi progetti di LUS, secondo
modalità che saranno definite successivamente. Per l'anno 2007 le
risorse disponibili ammontano a € 1.507.600. In data 20 febbraio
2007, con nota prot. n. 3324/AGL, è stata data informazione ai
Sindaci, ai Presidenti delle Comunità montane e al Presidente del
Comitato permanente degli enti locali della nuova procedura di
presentazione dei progetti di LUS e del relativo riparto delle
risorse dedicate, come descritto al punto a).
Al quesito n. 2:
"se sono già state individuate le aziende in
crisi o coinvolte in piani di ristrutturazione, per i cui
lavoratori saranno attuati interventi formativi e/o di
riqualificazione", le rispondo che un primo indicatore da
utilizzare è l'elenco delle aziende che fanno ricorso alla cassa
integrazione guadagni straordinaria.
Attualmente la
situazione in Valle d'Aosta è la seguente: Tecdis 185 lavoratori in
cassa integrazione, Tectel 9, Tecnomec autorizzati 30, attualmente
15 in cassa integrazione. A favore dei lavoratori Tecdis e Tectel
sono state intraprese dall'Amministrazione regionale tutta una
serie di iniziative: dall'anticipazione del trattamento della cassa
straordinaria nei casi previsti dalla legge regionale n. 4/2005 ad
un piano di interventi specifico con un primo colloquio informativo
e orientativo e la possibilità, per i lavoratori interessati, di
accedere alle successive iniziative quali: percorsi di orientamento
individualizzati o di gruppo, percorsi di supporto alla ricerca di
lavoro, percorsi di bilancio di competenze, tirocini e formazione.
Diversa la situazione dei lavoratori Tecnomec, il cui piano di
ristrutturazione e riconversione non prevede esuberi alla fine del
periodo di realizzazione. Un secondo indicatore da utilizzare
prende in considerazione le aziende che hanno stipulato accordi per
la collocazione in lista di mobilità dei lavoratori considerati
eccedentari. Gli ultimi accordi stipulati in ordine di tempo sono i
seguenti: Atos Origin, numero esuberi totali 230, solo 50 in Valle
d'Aosta; Poste Italiane S.p.a., 4.800 nel complesso, di cui 17 in
Valle d'Aosta. In questo caso non sono previsti esuberi potenziali,
poiché si tratta di procedure di mobilità che hanno individuato tra
gli eccedentari solo lavoratori interessati ad entrare in lista di
mobilità volontariamente per motivazioni legate a scelte
professionali differenti o al raggiungimento dei requisiti
pensionistici.
Al terzo quesito in prima approssimazione ulteriori
indicazioni sui lavoratori interessati agli interventi previsti dal
Piano straordinario per l'occupazione, a parte quelli già
individuati al punto n. 2, in quanto dipendenti di aziende in
crisi, possono venire dall'esame del numero dei lavoratori in lista
di mobilità a seguito di procedura prevista dalla legge n.
223/1991. Lista di mobilità: uomini 117, donne 113, totale 230
persone. Un approfondimento di questa informazione può essere fatto
evidenziando fra questi lavoratori in mobilità coloro che
provengono da crisi occupazionali di una certa rilevanza, i
risultati sono riassunti nella tabella seguente: Artech S.r.l. con
avviamento 2, senza avviamento 7, iscritti totali 9; "Balzano
Industrie S.r.l. con avviamento 7..."
- qui c'è tutto un elenco
che non le sto a leggere, perché sono numerose ditte, poi glielo do
-
"... rispetto a quest'ultima informazione, si evidenzia quanto
segue: si tratta di lavoratori in difficoltà che provengono da
crisi occupazionali che si sono verificate da diverso tempo, le più
recenti sono Artech S.r.l. e Balzano Industrie S.r.l.; circa il 40%
dei lavoratori sono impegnati in attività lavorative a tempo
determinato; molti dei lavoratori da più tempo in difficoltà sono
stati già coinvolti nelle iniziative del Centro per l'orientamento
dell'Agenzia regionale del lavoro realizzate nel 2006, infatti sono
524 complessivamente i lavoratori coinvolti in un primo colloquio
informativo e orientativo e a cui è stata offerta la possibilità,
per i lavoratori interessati, di accedere alle successive
iniziative quali: percorsi di orientamento individualizzati o di
gruppo, percorsi di supporto alla ricerca di lavoro, percorsi di
bilancio di competenze, tirocini e formazione.
Per quanto riguarda l'avvio degli interventi straordinari per
l'anno 2007, si ricorda che con deliberazione di Giunta regionale
n. 4093 del 22 dicembre 2006 è stata approvata la costituzione del
Comitato di coordinamento del Progetto "Orientamento, formazione e
sostegno all'inserimento a favore dei lavoratori in mobilità, in
CIGS o interessati da crisi aziendali o a perdita di posto di
lavoro", creando così le condizioni per la sua attivazione. Con
deliberazione di Giunta regionale n. 520 del 2 marzo 2007 sono
state approvate, inoltre, le istruzioni del Programma annuale di
politica del lavoro con gli interventi straordinari per l'anno
2007. Si tratta di un passaggio fondamentale perché da tale data
tutte le misure previste dal Piano straordinario 2007 sono
operative a tutti gli effetti.
In più le volevo segnalare che siamo riusciti in via
preventiva a far approvare un piano che possa garantire in via
eccezionale la cassa integrazione anche per quelle aziende che sono
al di sotto dei 15 dipendenti, andando ad individuare, in accordo
con i sindacati..."
- alcuni settori non potendo spalmare su
tutte le aziende -
"... i settori dell'editoria, della stampa,
della riproduzione di supporti registrati, nonché degli impianti
funiviari"
, e anche questo è un ulteriore ammortizzatore che
siamo riusciti ad inserire, ma che speriamo di non usare, a meno
che non ce ne sia bisogno, vista la crisi del periodo invernale e
la situazione della carta stampata.
Le lascio la risposta scritta.
Presidente
- La parola alla Consigliera Squarzino
Secondina.
Squarzino (Arc-VA)
- Lei, Assessore, ha risposto
puntualmente alle domande che ho posto, giustamente, non ha fatto
nessun discorso di tipo politico, ossia queste sono le osservazioni
che gli uffici le hanno predisposto e va bene, però o le decisioni
prese sono solo parole, oppure fanno parte di un progetto generale
che uno dovrebbe presentare.
Sono rimasta spiacevolmente sorpresa, spiazzata, nel senso che
siamo di fronte alla decisione della Giunta di dare attuazione ad
un articolo inserito nella finanziaria in cui si diceva: "preso
atto di tutti i problemi esistenti nell'ambito dell'occupazione,
intendiamo come Regione nel 2007 fare un programma annuale
orientato ad interventi straordinari per contrastare la perdita di
posti di lavoro nei casi di crisi occupazionali e per favorire
l'accesso al mercato del lavoro" e che questo piano dovesse essere
così importante quasi da riempire tutta la capacità progettuale
della Regione emerge anche dal fatto che si dice all'articolo 10:
"guardate, visto che ci sarà la programmazione 2007-2013,
aspettiamo nel 2008 a fare il piano e per il 2007 teniamo valido il
piano attuale". C'era nel momento in cui è stata definita questa
procedura, la preoccupazione di dire: "il 2007 deve essere un
momento importante quasi di transizione fra una progettazione e la
futura progettazione". Ho cercato di leggere con attenzione la
deliberazione con cui presentate questo piano straordinario e le
confesso che a leggere tale deliberazione sono rimasta molto
delusa, le spiego perché, ed è per quello che volevo capire meglio
dalle cifre se emergevano delle novità: sono rimasta delusa perché,
andando a riprendere tutti i vari punti di questo macrobiettivo n.
8 che è stato inserito, tali punti non fanno altro che riprendere,
a parte il Comitato di coordinamento degli interventi previsti a
favore dei lavoratori in mobilità - che, fra l'altro, non si
capisce bene che funzione abbia, come agisce e come lavora -, delle
iniziative che sono di fatto già presenti nell'attuale Piano
triennale di lavoro. Così come è presentata la deliberazione sembra
che si dica: "oltre al piano normale, inseriamo questo
macrobiettivo n. 8 che fa delle cose nuove", ma non è vero, perché?
Leggo i punti del macrobiettivo n. 8 e si dice:
"analisi mirata
da parte dell'Osservatorio del mercato del lavoro..."
- ma è
compito suo quello, è istituito apposta per fare delle analisi
mirate sulle politiche del lavoro -
"... interventi di
orientamento, rimotivazione, informazione e consulenza realizzati
attraverso colloqui individuali per gruppi di utenti..."
e, se
vado a vedere il Piano di politica del lavoro del 2004-2006, al
punto n. 2.4.1. dice la stessa cosa, qui è stato fatto "il copia e
incolla". La stessa cosa se vado al punto in cui si parla di
interventi formativi di qualificazione e riqualificazione, se vado
al punto n. 2.1.3., è anche qui un "copia e incolla". Ancora:
"tirocinio orientativo e formativo in azienda"
, se vado al
punto n. 2.4. era già previsto nell'altro piano. Quando qui dice:
"i destinatari dell'intervento sono..."
, qui sono quelli che
nel piano ancora attuale sono indicati come destinatari delle
attività per lavori socialmente utili. È per questo che ho
ascoltato con attenzione quello che lei mi ha detto e non ho
sentito nessun progetto politico dietro, perché se prendo tale
deliberazione e il piano triennale 2006, vedo che sono un "copia e
incolla".
Ho anche chiesto chi mi avrebbe risposto degli Assessori, perché
pensavo che mi rispondesse Marco Viérin... allora sarebbe stato
interessante capire da dove avrebbe risposto: da qui, da lì? Come
fa a rispondermi dal suo posto di consigliere oppure è diventato un
membro della Giunta, uno a cui noi in base al Regolamento possiamo
porre domande? Questa sarebbe stata forse la prima volta che
avremmo visto un collega alzarsi, salire al banco della Giunta e
rispondere. Sarebbe stato interessante vederlo e sarebbe
interessante avere l'atto ufficiale con cui c'è questa delega, non
so se è una delega a parole o se c'è un atto ufficiale di delega,
perché nel secondo caso io tale atto lo voglio vedere, ne ho
diritto, e so a chi rivolgermi per averlo, ma se non c'è un atto
ufficiale di delega, continuo a rivolgermi a chi ha la
responsabilità...
(interruzione dell'Assessore La Torre, fuori
microfono)
... non sto chiedendo chi sono i rappresentanti, chi presiede
questi comitati, ma noi, quando facciamo un'attività ispettiva, non
la facciamo al Presidente della fondazione; per esempio, se
vogliamo fare un'attività ispettiva sulla "Grand Paradis", non
facciamo la domanda al collega Borre!
Ripeto: o c'è un atto formale... e penso che vi sia, quindi
chiedo ufficialmente alla Giunta di farmi avere l'atto formale con
cui al collega Marco Viérin sono state date le deleghe sul lavoro,
in modo che la prossima volta possiamo fare al collega Marco Viérin
le domande. Non so se lui vorrà rispondere come collega o salire
sul banco della Giunta, ma vorrei che questo vi fosse, quindi prego
la Giunta di darci tale documento. Io poi spero che in un'altra
occasione - e torneremo su questo tema - vi sia la possibilità di
fare un dibattito di tipo politico su tale situazione, perché se
prendo la deliberazione con cui è individuato il macrobiettivo n. 8
che dovrebbe realizzare quanto in finanziaria è stato detto,
pensando alla crisi delle industrie valdostane, io vedo la
fotocopia di misure già presenti nel piano e allora mi chiedo in
che rapporto stanno. Non vorrei che questo fosse un'aggiunta, come
quando il Governo regionale ha cambiato ed è rimasto il vecchio
programma al quale poi si sono aggiunte alcune cose. Non vorrei che
questo fosse un'appendice senza nessun rapporto con il piano.
