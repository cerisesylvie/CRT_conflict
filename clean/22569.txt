Classificazione
CASA DA GIOCO



Oggetto del Consiglio n. 2092 del 26 luglio 2006 - Resoconto
OGGETTO N. 2092/XII - Soluzioni gestionali per il superamento
della crisi della Casa da gioco. (Interpellanza)
Interpellanza
Evidenziato che il Consiglio regionale ha dibattuto
recentemente vicende gestionali riferite alla precedente "Gestione
straordinaria" della Casa da gioco di Saint-Vincent;
Considerato che il dibattito sul passato gestionale non deve
in alcun modo distrarci dagli attuali problemi che si evidenziano
dai dati dei primi mesi dell'attuale Gestione della Casinò
S.p.A.;
il sottoscritto Consigliere regionale
Interpella
la Giunta regionale al fine di conoscere:
1) i dati 2006 delle presenze e degli incassi della Casa da
gioco;
2) gli intendimenti circa le soluzioni gestionali adottate
dall'azienda per il superamento della grave crisi.
F.to: Lattanzi
Presidente
- La parola al Consigliere Lattanzi.
Lattanzi (CdL)
- Potremmo darla anche per illustrata,
perché il tema è noto, però volevo dare una motivazione brevissima.
L'ultimo Consiglio abbiamo passato molte ore a discutere della
Gestione straordinaria e di 14 anni più o meno giudicati a seconda
delle parti opportuni o inopportuni.
Mi sembrava corretto riportare la valutazione della gestione
odierna all'analisi del Consiglio, perché dai dati che ho ricevuto
in queste settimane sono rimasto sorpreso da una serie di
andamenti... non che non mi aspettassi, perché sappiamo come stanno
andando le cose, ma che risultano essere peggiori di quanto non li
pensassi! Le ho quindi fatto subito una richiesta di dati del 2006
di presenze e incassi, per capire quello che queste istituzioni
stanno mettendo in atto, per affrontare questo momento di grave
crisi; dopodiché faremo alcuni commenti.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nella prima domanda vi è una
richiesta di dati, quindi cercheremo di darli, dati che peraltro mi
sono stati forniti dal Presidente del Consiglio di
amministrazione.
Le presenze alla Casa da gioco di Saint-Vincent nel 1° semestre
2006 sono state 298.036 e, se rapportate allo stesso periodo del
2005, che erano 319.360, si evince una diminuzione di 21.324
presenze con una diminuzione del 6,7%. È significativo evidenziare
come oltre il 50% delle minori presenze per un ammontare di 11.073
sia da riferirsi solo al mese di gennaio; è altrettanto
significativo evidenziare come in seguito a questo semestre preso
in considerazione il Campionato del mondo di calcio abbia
condizionato in modo rilevante la frequentazione della casa da
gioco nelle 2 date più significative, vale a dire martedì 4 luglio
e domenica 9 luglio, incontri dell'Italia in semifinale e in
finale, le presenze rilevate sono state rispettivamente di 476 per
il 4 luglio e 1.016 per il 9 luglio.
Se si raffrontano gli ingressi di questi giorni con la media
degli stessi giorni dell'anno abbiamo 1.044 ingressi per il
martedì, 2.432 ingressi per la domenica, quindi abbiamo una
diminuzione, anche qui, per il 50% in questi 2 giorni. Questo anche
per dare, nell'ambito dei cali, la straordinarietà di alcuni eventi
rispetto all'affluenza di una clientela che è molto condizionata
dagli eventi calcistici, e anche per dire come mi pare sia
stravagante il pensiero di qualcuno - non certo il suo - che ha la
presunzione di sapere gli ingressi da qua fino al 2000... quindi fa
delle previsioni, una sorta di "Nostradamus" che immagina scenari
su cose che non lo sono, visto che qualcuno si diverte nel dare dei
numeri ai giornali.
Si espongono dei dati in una tabella che poi le lascio, riferiti
al 1° semestre 2006 raffrontati con quelli del semestre 2005,
distinti per vari giochi. Abbiamo i giochi francesi, che hanno un
calo dello 0,9%, i giochi misti con un calo del 3,4%, i giochi
americani con una diminuzione del 2,4% e le "slots" che si
mantengono sullo stesso volume. Il tutto porta a una diminuzione
dello 0,9% degli incassi, quindi abbiamo una sostanziale identità
dal punto di vista degli incassi. La flessione dello 0,9% al 30
giugno 2006 è da imputare solo al mese di giugno, che ha registrato
l'importante flessione di 1.706.000 euro, il 17% rispetto al
corrispondente mese dell'anno precedente. Per quanto riguarda i
dati del mese di luglio - ho i dati fino al 17 luglio -, si
riscontra sul fronte delle presenze un'ulteriore flessione di altri
4.530, le avevo anche fatto prima il riferimento al Campionato
mondiale di calcio, e per quanto riguarda i proventi un sostanziale
pareggio nei confronti del corrispondente mese dell'anno precedente
(+13.000 euro).
La seconda domanda - che credo sia più interessante - riguarda
gli intendimenti circa le soluzioni gestionali adottate
dall'azienda per il superamento della grave crisi. Prima di
leggerle quanto mi è stato trasmesso, la volevo mettere a
conoscenza del fatto che la Giunta ha avuto un incontro con il
Consiglio di amministrazione della "Casino" lunedì scorso, un
incontro che aveva 2 obiettivi: il primo, capire qual era
l'intendimento dei vari Consiglieri di amministrazione, e nelle
premesse è stato manifestato un profondo stupore e un vivo
rincrescimento per il comportamento tenuto da alcuni componenti del
Consiglio di amministrazione, tanto da costringere il Collegio
sindacale a fare un duro richiamo in assemblea circa i compiti e
circa i comportamenti da tenere, che non devono in alcun modo
mortificare un dibattito, ma devono essere ricondotti nell'ambito
delle attività del Consiglio di amministrazione. Stigmatizzando, ho
ricordato ai Consiglieri di amministrazione che i pensieri dei
Consiglieri di amministrazione possono essere letti nel registro
dei verbali del Consiglio di amministrazione e non in dichiarazioni
rilasciate agli organi di stampa; probabilmente qualcuno confonde
il proprio ruolo e deve rivedere il suo atteggiamento, perché è da
considerarsi lesivo degli interessi della società. In realtà
l'incontro con il Consiglio di amministrazione, fatti questi
richiami, si è svolto in condizioni di una diversità di opinioni
all'interno, nel senso di una posizione diversa rispetto a quella
del Consiglio di amministrazione, ma un atteggiamento comunque che
non ha nulla a che fare con i toni che abbiamo letto; questo mi ha
stupito, ma così è stato.
Per quanto attiene gli intendimenti, questo è quanto dice il
Consiglio di amministrazione:
"I dati sulle presenze e sugli incassi evidenziano una
situazione di profonda crisi del mercato, su cui opera il Casino de
la Vallée. Più volte l'argomento è stato dibattuto in tutte le sedi
competenti e non si può non ricordare come il sopraccitato stato di
crisi sia addebitabile a più fattori, alcuni dei quali non
certamente contrastabili, come l'aggressiva concorrenza posta in
essere direttamente dallo Stato con la liberalizzazione delle "new
slots" e delle scommesse "online", settore - quest'ultimo - in cui
la crescita delle giocate è impressionante. Lo scenario del mercato
è mutato profondamente negli ultimi anni, l'offerta delle case da
gioco non è più allineata alle aspettative della clientela
potenziale, come confermano anche studi di settore recentemente
condotti, le cui conclusioni evidenziano una tendenza alla ricerca
di divertimento in abbinamento alla tradizionale gamma di servizi
di gioco che offre un casinò. Tale considerazione vale soprattutto
per la clientela potenziale, ma sta diventando esigenza
imprescindibile anche quella abituale, clienti VIP inclusi. In
attesa che interventi di lungo periodo possano porre rimedio al
calo di attrattività e competitività del casinò non rimediabile
altrimenti, la società di gestione ha avviato una serie di attività
di breve periodo finalizzate alla difesa e al consolidamento della
propria quota di mercato. Tali attività si affiancano al ricco
calendario di appuntamenti comunque regolarmente organizzati per la
clientela, con cadenza mensile e in particolare gare, serate
gastronomiche, spettacoli e promozioni. Si evidenziano di seguito
gli interventi avviati: ricerca di nuovi clienti sul mercato estero
per il tramite di nuove collaborazioni, focalizzate sul bacino del
Mediterraneo (Grecia e Turchia) nonché sul nord America (Canada);
ricerca di nuovi clienti sul territorio nazionale per il tramite di
nuovi collaboratori esterni; organizzazione di gruppi per soggiorni
nel weekend o visite giornaliere alle sale giochi per mezzo di
collaborazioni esterne mirate sul centro e sud Italia, nonché sul
bacino di utenza primario; avvio di collaborazioni con i più
prestigiosi circoli del centro Italia per l'organizzazione di
serate a tema presso la casa da gioco; esplorazione di ipotesi di
collaborazione con il mercato agenziale per la distribuzione del
"prodotto casinò" nell'ambito della filiera turistica;
organizzazione di tornei di poker "Texas Hold'em", variante
americana del poker che sta letteralmente conquistando gli
italiani, che hanno così familiarizzato con il gioco "online";
recupero di clienti VIP per il tramite di una costante attività di
"recall" telefonico; incentivazione dei clienti VIP ai quali nei
mesi di luglio e agosto sono state offerte condizioni di ospitalità
particolarmente agevolate, che includono per coloro che risiedono
al centro e sud Italia anche la gratuità del passaggio aereo e del
trasporto dall'aeroporto per raggiungere Saint-Vincent; ampliamento
dell'area di accoglienza nella "Hall Casinò" per migliorare il
servizio nei confronti dei visitatori della casa da gioco, quelli
nuovi in particolare; miglioramento del servizio di accoglienza per
la clientela cinese; ampliamento delle collaborazioni per le realtà
locali più rappresentative (Forte di Bard, AIAT, proloco) per la
distribuzione di materiale promozionale e di coupons per il
rilascio dell'ingresso omaggio alla casa da gioco nei periodi
estivi, in cui si prevedono influssi turistici più significativi.
Si sta anche operando sul fronte della produttività con confronti
serrati con le organizzazioni sindacali, per individuare di comune
accordo migliorie nell'offerta di gioco disponibile per la
clientela in termini di nastro orario di apertura dei tavoli, di
inserimento di nuovi giochi e di adeguamento dei minimi e massimi
di puntata alla diversa potenzialità di spesa del
cliente.".
Rappresentata questa risposta, sicuramente ci sono 2 linee di
intervento; interventi immediati di breve termine, che possono
essere raggiunti migliorando la professionalità, cioè tutta
quell'attività di accoglienza e servizio alla clientela, che può
essere raggiunto in tempi brevi e può dare ottimi risultati, come
pure l'elaborazione di una strategia, che non è una strategia come
è stato a volte rimproverato solo "architettonica", ma una
strategia di accoglienza e di servizio che necessita di una
revisione degli spazi, non tanto in termini quantitativi, ma in
termini qualitativi. Saranno ormai passati 20 anni dagli ultimi
interventi significativi sulla casa da gioco; è fondamentale che da
un lato si faccia qualcosa, perché il cliente capisca che anche se
spende del denaro per vivere delle emozioni, parte di quel denaro
ritorna al suo servizio perché migliora la qualità e sta in un
ambiente più consono e adeguato: questo mi pare sia il pensiero del
Consiglio di amministrazione e questo riteniamo possa essere
condiviso e condivisibile.
Presidente
- La parola al Consigliere Lattanzi.
Lattanzi (CdL)
- Assessore, lei - con i dati che non
avevo - ha confermato il risalto che alcune fonti preoccupate ci
avevano espresso, cioè la sensazione che calassero le presenze in
maniera significativa: questo 6,7% - 21mila persone in meno - lei
lo ha giustificato con un gennaio che era stato gravoso di perdite
e con un giugno condizionato dai mondiali!
Premetto che non sono un esperto in gioco d'azzardo o in
gestione di sale da gioco, ma le ricordo che lo scorso anno, di
questi tempi, mentre commentavamo i primi 6 mesi del 2005, a
giustificazione del calo delle presenze rispetto al 2004 si fece
presente...
(interruzione dell'Assessore Marguerettaz, fuori
microfono)
... sono 10 anni che è calata, non è cambiato nulla, né con la
Gestione straordinaria, né con la gestione s.p.a. privatistica, di
cui lei ci aveva anche creato una certa aspettativa di positività,
ma così non è stato!
Lo scorso anno - dicevo - la giustificazione fu che era entrato
in vigore il disegno di legge sul fumo e io le feci la battuta: ma
lo sapevamo solo noi che il 1° gennaio entrava in vigore quel
decreto? Qui mi verrebbe da dire: lo sapevamo solo noi che i
mondiali c'erano a giugno? Penso che potevamo non pensare che
l'Italia andava in finale, ma che non ci fossero i mondiali erano
in pochi a saperlo! Lo dico perché credo che i fatti di criticità
ci saranno sempre, è chiaro che se non si prevedono queste
criticità e non si fa nulla per combatterle... le dico questo
perché in moltissime sale da gioco, in Italia, i mondiali sono
stati una straordinaria occasione... gliene cito una. Sono stati
organizzati eventi per guardare le partite del mondiale che, a
seguire, prevedevano l'opportunità di giocare! Come vede, un evento
può essere interpretato in termini critici o in termini di
opportunità; credo che per questo Consiglio di amministrazione,
così come per il precedente, il dettato è che è tutta una
criticità, qualunque cosa succeda non è mai vista come
un'opportunità!
Non fu una opportunità l'entrata in vigore del decreto sul fumo
per prepararsi con le sale fumatori, cosa che altri casinò fecero;
non è stata per noi quest'anno un'opportunità avere i mondiali di
calcio, ma è stato un problema! Probabilmente è anche per il fatto
che questo Consiglio di amministrazione è relativamente giovane,
anche se fin da subito ha dimostrato tutte le sue difficoltà a
lavorare. Oggi abbiamo commentato come il Presidente Martini ha una
certa difficoltà a presiedere una squadra che dovrebbe essere unita
sotto una vigilanza concreta dell'azionista, ma coordinata verso
una direzione... ma quando un Consiglio di amministrazione arriva,
non con uno, ma a più riprese con 2 o più Consiglieri, anche in
sede di Commissione, a rappresentare un fattore di criticità nei
rapporti, nella stima, nel reciproco riconoscimento, nella
confusione dei ruoli, questo Consiglio di amministrazione forse
abbiamo - o, meglio, "avete" - sbagliato a costruirlo così, nel
senso che le persone le avete scelte voi, è l'azionista che voi
oggi rappresentate che ha deciso quali persone mettere insieme. E
se l'allenatore mette insieme dei giocatori che invece che giocare
compatti verso la porta avversaria, passano il tempo a tirarsi i
calcioni, credo che l'azionista deve prenderne atto e intervenire
immediatamente! Invece l'azionista ha perso tempo a creare un "team
work project" specialistico di "task force", un gruppo di supporto,
consulenza e analisi... credo che qualche errore sia stato fatto;
può essere stato fatto in buona fede o sotto la pressione della
criticità del momento, ma sono errori devastanti in un momento di
crisi!
Il Consiglio di amministrazione denuncia i dati di una profonda
crisi del mercato; io mi permetto di contestarli: non è una
profonda crisi del mercato, è una profonda crisi del Casinò di
Saint-Vincent che è cosa diversa, perché nei fattori di criticità
di questa crisi di mercato si citano l'aggressività dello Stato con
i giochi dei monopoli, uno scenario cambiato nella criticità; per
uno che sta fermo è una criticità, per uno che cavalca gli scenari
diventano un'opportunità, altrimenti non ci sarebbero le
innovazioni! C'è chi sui cambiamenti muore e chi sui cambiamenti
cresce... noi abbiamo una struttura che, purtroppo, il cambiamento
lo vede come scenario cambiato e come un problema. È cambiato, le
do una brutta notizia, la dia anche al Consiglio di
amministrazione: cambierà ancora, sarà sempre in evoluzione, per
chi sta fermo, poi è... perdente in assoluto!
I dati che lei mi ha citato dicono che la clientela è cambiata,
non è più la clientela che parte da Milano o da Napoli solo per
venire a giocare al casinò, ma è una clientela che cerca insieme al
gioco anche il divertimento, la cura, cioè un pacchetto di servizi.
Credo sia infantile pensare che questo è un punto di criticità,
dovrebbe essere un punto di forza per chi conosce questa esigenza e
dà una risposta a questo tipo di esigenza sul mercato! Quando lei
ha un Consiglio di amministrazione che crede sia criticità uno
scenario cambiato, che dovrebbe essere "opportunità", o il fatto
che oggi ci sia una nuova esigenza, ma se la so interpretare...
faccio i soldi! È chiaro che per me diventa un fattore di crisi se
non sono capace di percepire che nell'arco degli ultimi 10 anni è
cambiato il giocatore! Il giocatore di azzardo, che fa 200 km. per
farsi la "puntatina", sarà in via di estinzione perché ha 1.000
altre opportunità per giocare i suoi soldi, può farlo "online" o
via "SMS", può fare con tutto quello che ritiene più rapido per
soddisfare il suo bisogno di azzardo. Poi si parla di interventi a
lungo termine di cui si aspettano delle decisioni... mi pare che
stamani e oggi ne abbiamo parlato, ma sono talmente di lungo
termine che quando saranno terminati forse la casa da gioco sarà
chiusa... allora si provvede con degli interventi di breve
termine... e ha citato una serie di strategie di "marketing" su cui
le do solo alcuni accenni.
Non voglio entrare nel merito di queste scelte di "marketing",
perché viste così potrei anche condividerle tutte, per quanto ci
capisco io di "marketing" dell'azzardo; l'elenco delle strategie di
"marketing" che è stato messo in piedi così posso anche non
contestarlo, ma le cito solo 2 casi, perché questa interpellanza è
nata dagli operatori del casinò che denunciano con preoccupazione
un decadimento della politica di accoglienza e di gestione della
clientela. Le cito 2 casi successi negli ultimi 15 giorni; lei mi
cita fra le attività di "marketing" una cura particolare per il
recupero dei clienti "VIP" e delle incentivazioni per "VIP"... le
cito 2 casi di "VIP" che sono stati ricevuti, uno dei quali un
grande giocatore da 100mila euro al mese, che si è ritrovato
all'Aeroporto di Malpensa senza che nessuno lo andasse a ricevere,
come di solito si faceva... se lo sono dimenticato? No! Ha chiamato
il casinò e gli hanno detto che il servizio è stato tolto... questo
ha preso il taxi, ha girato ed è andato da un'altra parte! Un altro
caso: cliente "VIP" che ho incontrato che usciva furibondo dal
casinò perché si era presentato con tanto di tessera per poter
entrare lui gratuitamente - perché ancora facciamo pagare l'entrata
ai giocatori, è un incasso importante questo! -, si era presentato
con 2 ospiti, non ha trovato un dirigente o un funzionario che si
prendesse la responsabilità di far entrare i 2 ospiti del "VIP"
gratuitamente. Inflessibilità alle casse, fra l'altro una sola
aperta, un disastro totale, il "VIP" ha girato i tacchi inferocito,
ha presi i 2 ospiti e li ha portati da un'altra parte! Il terzo
caso non ho neanche la necessità di citarlo, è di dominio pubblico:
il Congresso nazionale della "UIL" ha visto 200 persone respinte
alle casse perché non c'è stato nessuno che ha previsto che al Galà
della "UIL" al "Billia" gli invitati si sarebbero trasferiti alle
sale giochi, qualcuno aveva addirittura detto: "se ne tiriamo su un
centinaio facciamo già un affare"... 200 persone sono tornate a
casa! Non so se queste attività di "marketing" sono o meno
efficaci, so solo che non stanno funzionando, so che l'operatività
in quel casinò è decadente, che ci sono gli operatori preoccupati.
Abbiamo del personale che dovrebbe essere di immagine e che è
inguardabile! Mi fermo qui.
Dico che le strategie non possono funzionare se si fanno a
parole e poi si bisticcia nel "board" del Consiglio di
amministrazione; credo che al di là delle discussioni sui 90
milioni di euro che è l'operazione di lungo termine, quelle di
breve devono essere di tipo diverso; certo che se passano il tempo
a bisticciare perché chi è competente viene legato e chi è
incompetente comanda, è evidente che la cosa non si può
risolvere!
Presidente
- Visto che non ci sono più i tempi per
concludere entro mezzanotte, come era stato deciso dalla Conferenza
dei Capigruppo, sospendo la seduta. Ci rivediamo domani alle ore
9.
La seduta è tolta.
---
La séance se termine à 23 heures 54.
