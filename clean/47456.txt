Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3726 del 19 giugno 2024 - Resoconto
OGGETTO N. 3726/XVI - Interrogazione: "Informazioni circa la
situazione del personale infermieristico nelle microcomunità di
Doues e Roisan".
Bertin (Presidente) -
Punto n. 19. Risponde l'assessore
Marzi.
Marzi (SA) -
Domanda n. 1: "La procedura prevista
dall'Azienda USL per la somministrazione della terapia nelle
strutture, in assenza dell'infermiere".
Come già rappresentato, confermiamo che la procedura prevista
dall'Azienda USL per la somministrazione delle terapie nelle
strutture territoriali è conforme alle disposizioni che
disciplinano la materia e che sono contenute negli accordi Stato
-Regione del 2001 e del 2003.
Più precisamente, come richiamato tra l'altro anche nello scorso
Consiglio, il personale infermieristico prepara la terapia ed
eventualmente la somministra al paziente, mentre gli operatori
socio-sanitari aiutano gli ospiti nell'assunzione della stessa.
La procedura seguita dall'Azienda è disciplinata dall'accordo
Stato-Regioni del 22 febbraio 2001, che nell'allegato B riporta,
tra le competenze riconosciute all'operatore socio-sanitario,
quella di aiutare per la corretta assunzione dei farmaci prescritti
e per il corretto utilizzo di apparecchi medicali di semplice
uso.
Le competenze tra infermiere e operatore socio-sanitario (OSS)
sono quindi ben distinte sui temi della preparazione della terapia
e dell'aiuto all'assunzione della stessa e sono altresì
disciplinati dai seguenti riferimenti: la delibera di Giunta
regionale 5107/2003 relativa allo standard e al percorso formativo
dell'operatore socio-sanitario, che prevede un apposito modulo
dedicato all'aiuto nella corretta assunzione della terapia, quindi
aiuto alla corretta assunzione della terapia, e la delibera di
Giunta regionale 1801/2004, che, tra la documentazione che deve
essere presente nelle strutture socio-assistenziali per ogni
utente, dispone che la scheda della terapia sia predisposta da due
colonne per la doppia firma: dell'infermiere che prepara i farmaci
e dell'operatore socio-sanitario che aiuta nell'assunzione.
La deliberazione fornisce anche le indicazioni alla compilazione
del modulo come segue: il modulo può riportare un solo spazio per
la firma dell'infermiere o doppio spazio per chi prepara e per chi
aiuta l'ospite nell'assunzione.
Il parere espresso dall'IPASVI di Aosta (Collegio degli
infermieri professionali, assistenti sanitari e vigilatrici di
infanzia) del 23 aprile 2008 riprende quanto definito dal
sopracitato accordo Stato-Regioni e, rispetto a quanto illustrato,
la riorganizzazione dell'assistenza territoriale prevede altresì
che gli infermieri dedicati alle cure domiciliari sul territorio,
in caso di comprovati bisogni assistenziali, anche dovuti alla
somministrazione non programmata di terapia, effettuino passaggi
comunque straordinari nelle strutture ubicate nei distretti di
competenza, ovviamente sempre per la loro parte di competenza che è
la somministrazione del farmaco.
La situazione delle strutture è monitorata direttamente dal
direttore di struttura del distretto dell'Azienda USL, al fine di
rilevare e fare fronte a eventuali future problematiche.
In tale ottica anche lo scorso 10 giugno è stato effettuato un
ulteriore sopralluogo presso la microcomunità di Doues, prendendo
visione del Piano assistenziale individualizzato di ciascun ospite
che è condiviso tra l'infermiera, l'OSS e la referente e che
contiene il corretto approccio per aiutare l'assistito
nell'assunzione del farmaco.
Venendo alla domanda n. 2, "Il numero di personale
amministrativo OSS con limitazione che è stato inserito a supporto
degli infermieri nelle strutture coinvolte dai tagli", e la domanda
n. 3, "Se il lavoro di documentazione del lavoro che l'infermiere
svolge richieda del tempo e se questo sia delegabile".
In risposta al secondo e al terzo quesito, informiamo che la
rimodulazione dell'attività infermieristica in alcune strutture al
momento non ha comportato nelle stesse l'inserimento di nuovo
personale amministrativo o di OSS con limitazioni; peraltro le
attività non prettamente infermieristiche, come ad esempio la
prenotazione di visite specialistiche per gli ospiti, continuano a
essere garantite nell'ambito delle attività gestionali delle
strutture stesse.
Confermiamo inoltre che la compilazione della documentazione
assistenziale infermieristica è di stretta competenza
dell'infermiere e che quindi questa non è assolutamente
delegabile.
Domanda n. 4: "Il numero di incontri avvenuti con le
organizzazioni sindacali e con l'Ordine degli infermieri negli
ultimi sei mesi riguardo alla rimodulazione dell'assistenza
infermieristica e le risultanze degli stessi": l'Azienda ha
comunicato che la riorganizzazione è stata preceduta da numerose
interlocuzioni tra i servizi dell'Azienda USL e gli operatori
responsabili delle strutture, alle quali hanno fatto seguire una
comunicazione conclusiva formale in data 10 maggio 2024. Tutto il
personale infermieristico coinvolto è stato incontrato e ha
favorevolmente accolto la riorganizzazione che va a rendere
maggiormente appropriate le loro attività, infatti, proprio nel
corso degli incontri, il personale stesso aveva esternato e
documentato le attività inappropriate svolte nel turno lavorativo,
ovviamente non di pertinenza infermieristica, quanto di natura
amministrativa.
La rimodulazione della presenza oraria è stata effettuata
valutando quindi la complessità assistenziale degli utenti
attraverso lo strumento del metodo assistenziale
professionalizzante, che è il modello che viene regolarmente
compilato dal personale infermieristico in tutte le strutture.
Il metodo assistenziale professionalizzante, o MAP, ha permesso
nel corso degli anni di valutare anche le necessità d'incremento
e/o rimodulazione delle dotazioni organiche e del progetto
assistenziale.
La valutazione della riorganizzazione è stata condivisa a
livello aziendale nel corso di questi mesi tra la Direzione area
territoriale e il servizio infermieristico ed è stata avallata
dall'UVMD. Da tale valutazione è emerso come l'infermiere presente
si stesse occupando di una serie di attività, come richiamato
poc'anzi, di natura amministrativo-assistenziale non di stretta
competenza, in un contesto peraltro di grande necessità di
professionalità infermieristica difficilmente, come purtroppo per
tutte queste professioni, reperibile sul mercato del lavoro.
La rimodulazione dell'attività in corso in alcune strutture si
riflette quindi positivamente sui servizi resi sul territorio e
rispecchia la disciplina normativa attualmente in vigore,
rientrando nell'ambito degli accordi sindacali già siglati.
È opportuno ricordare come tale organizzazione sia stata da
tempo attuata in strutture di pari complessità assistenziale - come
quella di Cogne, Challand-Saint-Anselme, Sarre, Introd, Gaby,
Gressoney - rappresentando quindi un percorso già sperimentato
senza disagi e contribuendo a un'omogeneizzazione dei trattamenti
tra le strutture presenti sul territorio.
Presidente -
Per la replica, consigliera Erika
Guichardaz.
Guichardaz E. (PCP) -
Assessore, mi stupisce veramente
che ancora una volta ci sia una confusione su più punti.
Nello scorso Consiglio, rispondendo al collega Manfrin, si
capiva il suo riferimento al profilo giuridico dell'OSS nel
sostenere che l'OSS potesse somministrare la terapia in assenza del
medico.
Adesso invece ci ha detto che aiuta... (
interruzione fuori
microfono) ...
Io ho sbobinato quello che lei ha detto in
Consiglio regionale, Assessore. I suoi comunicati stampa io non li
leggo, se vuole fornirmeli, ma io ascolto quello che lei dice in
Consiglio regionale.
Allora dire sotto questo punto di vista... e citare nuovamente
quella delibera, 1801/2004, mi chiedo se lei quella delibera l'ha
letta, Assessore, perché lo ha ripetuto più volte, dice che "Si
può" non che "Si deve" somministrare o che si deve aiutare, e,
sotto questo punto di vista una delibera di Giunta - ripetiamo del
2004, quindi di venti anni fa - non può essere in contrasto con le
norme nazionali che delineano il profilo giuridico dell'infermiere
e dell'OSS. In venti anni sono cambiate - e come! - quelle
figure.
Dopodiché continua a citare il direttore di area territoriale,
che noi sappiamo essere una persona molto capace perché ricopre
tantissimi incarichi; io mi chiedo invece se questo dono
dell'ubiquità lo possano avere gli infermieri che, come ha detto la
scorsa volta, si devono occupare dell'assistenza domiciliare ma, in
caso di comprovati bisogni assistenziali, tornano in struttura,
quindi nel momento in cui tornano in struttura, chi si occuperà di
quelli del territorio?
Io sinceramente questa parte non l'ho capita, ma molto
probabilmente anche questi infermieri avranno questo dono
dell'ubiquità di cui abbiamo parlato.
Si continua poi a parlare di rimodulazione per recuperare delle
risorse, l'abbiamo sentito quando è stata spostata ed
esternalizzata l'RSA a Variney: abbiamo così recuperato gli
infermieri per la neurologia, per poi rimetterli adesso al J.B.
Festaz e abbiamo visto cosa ha voluto dire quella cosa, l'abbiamo
visto, abbiamo passato dei mesi a occuparci proprio di
quell'esternalizzazione.
Siamo sicuri che questa sia la strada?
Poi, a suffragio della sua tesi, ha anche portato tutta la
questione della dirigenza infermieristica, il SIDRA, la Commissione
UMD... ma il Presidente dell'Unité Grand-Combin in tutto questo ha
detto qualcosa? Io non l'ho mai sentito citare; vorrei capire se
sotto questo punto di vista quel Presidente di Unité condivida
quanto lei ha affermato anche quest'oggi.
Le sue tesi ci paiono veramente un po' deboli e sinceramente
approfondiremo, perché lei ha detto che ci sono stati tantissimi
incontri, sia con le organizzazioni sindacali, sia con gli
infermieri, che - e l'ha detto lei chiaramente - devono essere loro
a compilare i moduli, cioè ad aiutare a somministrare può essere
chiunque, ma a compilare i moduli devono proprio essere gli
infermieri.
Stiamo quindi trasformando delle persone che hanno una laurea e
delle competenze in semplici amministrativi. Allora sotto questo
punto di vista io mi chiedo - e c'era oltretutto una mozione
presentata dal collega Restano proprio sulla ricollocazione di
quegli OSS con delle limitazioni - quegli OSS non sarebbero le
persone più indicate per la prenotazione delle visite che lei dice
essere fatta dal coordinamento -a me sembra che sia un adempimento
che spesso ricade sugli infermieri- piuttosto che sul controllo e
l'approvvigionamento dei farmaci per capire cos'è in scadenza, che
cosa si deve rivedere?
E poi quel metodo, il MAP di cui sentiamo ormai parlare spesso,
viene fatto anche per gli utenti sul territorio? Perché io sono
andata a informarmi e quel metodo è pensato principalmente per le
realtà ospedaliere, basta vedere i campi da compilare.
Non si preoccupi, su questo torneremo sicuramente.
