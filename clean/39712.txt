Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2804 del 20 giugno 2017 - Resoconto
OGGETTO N. 2804/XIV - Interrogazione: "Requisiti previsti per
la copertura del posto di dirigente della struttura sicurezza e
logistica".
Rosset (Presidente)
- Punto n. 9 dell'ordine del giorno.
Ha chiesto la parola il Presidente della Regione per la risposta;
ne ha facoltà.
Marquis (SA) -
Riguardo alla prima domanda posta
dall'interrogazione, il Dipartimento del personale precisa che
l'incarico in argomento è divenuto vacante dal 1 maggio 2017.
L'Amministrazione ne ha dato informazione anche mediante
pubblicazione di apposito avviso sul proprio sito per acquisire le
disponibilità dei dirigenti interessati appartenenti alla qualifica
unica dirigenziale. La pubblicazione dell'avviso è stata effettuata
in data 10 maggio con scadenza 25 maggio e non è stata presentata
alcuna candidatura da parte dei dirigenti di qualifica unica
dirigenziale dell'Amministrazione regionale. Al fine del
conferimento dell'incarico è stato invece presentato da parte
dell'Assessore e del Coordinatore dell'Assessorato bilancio,
finanze, patrimonio e società partecipate il
curriculum
vitae
del dottor Massimiliano Brédy, in possesso dei seguenti
requisiti richiesti per l'assegnazione dell'incarico, definiti
nella deliberazione della Giunta regionale n. 476/2017: laurea in
ambito giuridico o tecnico e aver svolto il corso di Responsabile
del servizio di prevenzione e protezione, ai sensi del decreto
legislativo n. 81/2008.
"Chi era e quanto tempo è stato in carica il precedente
assegnatario di tale funzione": il precedente assegnatario
dell'incarico era il dirigente Ezio Garrone, rimasto in carica dal
1 agosto 2016 al 30 aprile 2017.
Il controllo e la verifica dei CPI per gli immobili regionali
non competono alla struttura organizzativa Sicurezza e
logistica.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Detto in parole semplici, Presidente
Marquis, è stato dato un incarico apposta per incaricare il signor
Brédy, perché sono stati praticamente messi dei requisiti che aveva
soltanto lui. Ora è abbastanza inusuale? Assolutamente no. Si fanno
sempre delle richieste per le quali alla fine risponde solo una
persona, è naturale! È strano però che questo venga fatto in modo
che praticamente non si dia alcuna possibilità - la tanto decantata
"trasparenza", le "pari opportunità" e compagnia bella - perché si
poteva tranquillamente fare in modo di assegnare l'incarico ad una
persona mettendo come requisito la partecipazione al corso. Guarda
caso non c'era nessuno, perché i requisiti sono stati tagliati su
misura. Ora vede, Presidente, al di là del fatto che non era un
incarico da affidare in maniera così frettolosa e accelerata, è
anche un incarico che di per sé non dà grossissimi carichi di
lavoro, perché non si occupa per esempio dei CPI e il responsabile
della sicurezza, come tale, non ha una struttura dedicata
particolarmente onerosa e grande; in questo caso è fatto apposta
per sistemare il signor Brédy, visto che il signor Garrone è stato
spostato da un'altra parte. Credo che, in un'ottica di cambiamento
- come giustamente ha ricordato il mio collega - di cambiamento ce
n'è davvero poco.
La domanda che pongo è la seguente: vogliamo cambiare questo
modo di fare o ritiene che sia sempre questo il modo corretto di
operare da parte di questa Amministrazione? Mi aspettavo anche una
risposta del tipo: "prima davamo l'incarico all'esterno, adesso
costa meno dandolo all'interno", ma sapevo che non era così. Siamo
veramente all'evidenza. Non so se questa persona è legata a qualche
partito politico, non credo, non mi risulta, spero non sia così, ma
le abbiamo fatto il posto appositamente. Se vogliamo evitare di
fare in continuazione in tal modo, probabilmente riusciamo anche ad
ottenere un piccolo passo avanti nella disgraziata gestione dei
posti di questa Regione.
