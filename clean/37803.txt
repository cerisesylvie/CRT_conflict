Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 1470 del 7 ottobre 2015 - Resoconto
OGGETTO N. 1470/XIV - Interpellanza: "Rinnovo della moratoria
in merito al rilascio di nuove concessioni per l'utilizzazione
delle acque a fini idroelettrici".
Presidente
- Punto 22 all'ordine del giorno. Per
l'illustrazione ha chiesto la parola il Consigliere Ferrero, ne ha
la facoltà.
Ferrero (M5S)
- Grazie Presidente.
Torniamo a parlare della questione delle centraline
idroelettriche non per essere noiosi, ma perché fortunatamente
anche oggi ci è stata data notizia che è arrivata una petizione di
cittadini valdostani, della vallata del Gran San Bernardo, che si
sono chiesti il perché della realizzazione di un impianto in una
località particolare. Questo è un elemento nuovo e, secondo me,
molto importante, perché finalmente i valdostani si rendono conto
che fino adesso l'acqua è stata gestita in maniera iperclientelare,
a favore di alcune famiglie ben conosciute e ben precise, o di
alcune imprese che si sono ingrassate nel corso degli anni con
milioni di euro. I valdostani si chiedono, a questo punto, se il
Governo regionale, soprattutto in relazione alle difficoltà che ha
la Regione nel reperire i fondi, è intenzionato a un'inversione di
tendenza, se si vuole fare qualcosa di diverso o se, viceversa, si
vuole continuare nella direzione che è stata seguita finora, cioè
sostanzialmente farsi rapinare l'acqua da pochi noti e conosciuti.
Vorremmo saperlo, anche perché l'Assessore, era la primavera, qui
in quest'aula aveva dato garanzia che la deliberazione con la quale
sostanzialmente si era dato uno stop alla realizzazione di nuove
centraline, sarebbe stata rinnovata; scadeva intorno al mese di
giugno. Ormai siamo ad ottobre, non è successo nulla e a questo
punto, al di là della buonafede o della malafede, chi chiediamo: ma
che valore hanno le dichiarazioni che vengono rese in Consiglio,
prima cosa.
La seconda cosa è una questione molto concreta. Dal momento in
cui è scaduta la delibera che di fatto precludeva la possibilità di
ottenere nuove concessioni ai privati, qualcuno si è fatto avanti?
Ha portato delle domande? Quindi, chiediamo quante domande
eventualmente sono arrivate.
Soprattutto - siamo un po' confusi; forse mi sarò perso un pezzo
- vorremmo capire se questa delibera verrà rinnovata o no, perché
questo sarà il segnale effettivo, da parte della Giunta regionale.
Vogliamo continuare come in passato? Allora ci sarà sempre Luigi
Berger, ci sarà sempre Giulio Grosjacques, ci saranno sempre i
fratelli Ronc e gli altri della banda di amici che ottengono le
concessioni. Oppure dell'acqua vogliamo fare un uso diverso e
questa sarebbe una proposta che potrebbe portare alle casse dei
Comuni, ma anche alla Regione del denaro. Vogliamo vedere di
utilizzare l'acqua in maniera diversa? Vogliamo prevedere un
piccolo finanziamento ai Comuni, che magari si gestiscano la
maggioranza di società che possono essere anche partecipate dai
privati e si tirino dentro dei milioni di euro che possono fare
comodo in questo momento? Vogliamo andare anche a fare una
revisione dei canoni idrici? Dato che non andiamo a chiedere
qualche spicciolo a dei poveretti, ma dei soldi che fino adesso non
sono stati dovuti in maniera adeguata, a nostro parere, da chi
comunque ha fatto milioni di euro con una risorsa che era
pubblica.
Allora la politica: voi siete la maggioranza e potete decidere
qualsiasi cosa; almeno fateci capire in che direzione volete
andare. Poi noi ci muoveremo di conseguenza. Chiedo semplicemente
all'Assessore dei chiarimenti, poi è ovvio che siete liberi di fare
qualsiasi cosa, di dire una cosa e dopo di fare il contrario, ma
almeno anche sarà chiaro ai valdostani, i quali adesso si
organizzano e firmano anche le petizioni, che la volontà è quella
di continuare come in passato: l'acqua bene pubblico nelle mani di
pochi e soprattutto nelle tasche di pochi.
Presidente
- Per la risposta ha chiesto la parola
l'Assessore Baccega, ne ha facoltà.
Baccega (SA) -
Grazie Presidente.
Sì, in effetti forse qualche pezzo se l'è perso. Come ho avuto
modo di dire nel Consiglio scorso, rispondendo all'interpellanza
del Consigliere Bertin, la deliberazione della Giunta regionale
1253 del 2012, quella che aveva disposto la moratoria, stabilisce
gli indirizzi per limitare il rilascio delle derivazioni per almeno
tre anni. Con la locuzione "almeno tre anni" noi sosteniamo che gli
indirizzi dati sono validi per un minimo di tre anni e che, quindi,
per poter modificare quell'indirizzo c'è bisogno di una delibera
che vada a revocare la stessa. Questa delibera non si è fatta e
quindi noi abbiamo mantenuto quegli atteggiamenti legati alla
moratoria.
Per rispondere al primo quesito, le domande di subconcessione di
derivazione d'acqua ad uso idroelettrico pervenute successivamente
alla data del giugno 2015 sono sette e sono state tutte ammesse
alla fase istruttoria, proprio perché conformi alla delibera della
moratoria, quella del 2012.
Al quesito numero 2, "se sia intenzione dell'Assessore
competente rispettare gli orientamenti espressi in Consiglio
regionale", ribadisco quanto ho già affermato nella Commissione
consiliare di luglio: era già scaduta la moratoria, ma di fatto
avevo già affermato che la direzione della Giunta e della
maggioranza era proprio di rispettare gli orientamenti che
prevedevano la conferma della moratoria stessa. Era un
provvedimento più articolato, perché dava il via al PTA e quindi da
quel punto di vista avevamo detto che comunque ci sarebbe stata una
proposta di deliberazione, che sarà inserita all'ordine del giorno
della prossima Giunta, per rinnovare gli indirizzi da fornire agli
uffici regionali per l'esame delle domande di derivazione d'acqua
ad uso idroelettrico. Grazie.
Presidente -
Per la replica ha chiesto
la parola
il Consigliere Ferrero, ne ha facoltà.
Ferrero (M5S)
- Grazie Presidente.
Comunque sette nuove domande sono arrivate e di conseguenza
anche la revisione del famoso piano territoriale delle acque,
secondo noi, diventa sempre più urgente, perché abbiamo capito che
i privati si sono infilati nelle maglie troppo larghe di quella
delibera. Sono maglie troppo larghe che permettono al privato di
andare poi a sfruttare o a fare proposte, ad esempio ai consorzi
irrigui o di bonifica fondiaria che sono titolari di concessioni,
con la conseguenza che di fatto aggirano la prescrizione della
deliberazione. Ecco perché la sollecitazione va anche nel senso di
reperire o di cercare di garantire eventualmente delle risorse a
enti come i consorzi di bonifica, ma che possono essere anche gli
stessi Comuni che volessero diventare titolari o sfruttare
concessioni già in essere ai fini idroelettrici. A quel punto,
renderemmo questi soggetti titolari della concessione e dei ricavi
che vengono dallo sfruttamento delle acque e, per quanto possibile,
faremmo sì che un bene pubblico avesse poi un ritorno, a livello di
introiti, a favore della comunità, come succede ad esempio in
alcuni municipi del Trentino, dove il Comune ha ridotto alcuni tipi
di tariffe, proprio perché con l'acqua turbinata sul suo territorio
aveva degli introiti che gli hanno consentito di abbassare il costo
di alcuni servizi. Questa sarebbe una possibilità da vagliare,
secondo noi, tanto più che anche noi siamo una Regione autonoma e
che l'acqua è una risorsa primaria per la nostra regione, quindi
noi invitiamo a fare anche questo tipo di valutazione, che è una
valutazione non da poco.
