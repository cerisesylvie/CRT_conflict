Classificazione
CONSIGLIO REGIONALE
Costituzione e funzionamento degli organi consiliari
GIUNTA REGIONALE



Oggetto del Consiglio n. 2643 del 1° marzo 2017 - Resoconto
OGGETTO N. 2643/XIV - Comunicazione e presa d'atto delle
dimissioni rassegnate dai Signori Mauro Baccega, Luca Bianchi,
Raimondo Donzel, Aurelio Marguerettaz, Ego Perron, Emily Rini e
Renzo Testolin dalla carica di Assessore regionale.
Rosset (Presidente) -
Punto n. 3.01 all'ordine del
giorno. Ha chiesto la parola il consigliere Chatrian, ne ha
facoltà.
Chatrian (ALPE) -
Avendo ricevuto alle ore nove in
Conferenza dei Capigruppo questo atto formale sottoscritto da
numerosi Assessori, e la relativa comunicazione, chiederei al
Presidente della Regione, che non è dimissionario, se può spiegare
al Consiglio le motivazioni. Aspettiamo le motivazioni a seguito di
questo atto.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Le motivazioni credo che siano
abbastanza facilmente intuibili. C'è stata in queste ultime sedute
del Consiglio regionale un'oggettiva difficoltà ad avere nei vari
atti una presenza ufficiale e globale della maggioranza attuale.
Questo ha portato a fare delle riflessioni legate a una difficoltà
oggettiva di poter portare avanti il programma che era stato
l'oggetto e la base dell'accordo. Ora, se non ci sono le
possibilità di svolgere questo ruolo, credo che si debba
oggettivamente prendere atto che non c'è la totale disponibilità a
trovare degli accordi che vadano nella logica di rispettare gli
impegni politici presi, i quali si devono trasformare e tradurre in
atti concreti a favore delle esigenze della popolazione.
Questa è la sostanza e la ragione per cui noi abbiamo ritenuto
che, a questo punto, sia necessario un chiarimento: bisogna che si
capisca dove si vuole andare, se si vuole andare avanti e in che
termini. Ci sono tutte le possibilità di fare i chiarimenti
necessari (si può chiamarli in diversi modi), ma l'importante è
capire, per quanto riguarda la maggioranza che aveva firmato quei
documenti di programma, se questi sono validi, sono attuali, se
devono essere cambiati, come e in che termini, in modo che questa
discussione venga fatta. Altrimenti obiettivamente non sarebbe
facile spiegare che cosa facciamo. Non sarebbe facile spiegare
quali atti portiamo avanti in questo periodo, se c'è la difficoltà
di tradurre il programma in atti concreti. Questo è il nostro unico
obiettivo. Il resto è una derivata.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Senza entrare nella discussione
politica, che credo avverrà più tardi, ritengo che sia corretto
chiarire le ragioni delle mancate dimissioni al momento
dell'assessore Laurent Viérin. I fatti dicono che le persone che
oggi erano invitate a dimettersi erano il Presidente della Giunta
ed eventualmente una discussione sull'Assessore al bilancio. Invece
ci troviamo stamattina con una mozione...
(Voce fuori microfono)
C'era un invito alle dimissioni che forse in settimana lei si è
dimenticato di considerare, e questo è un discorso che abbiamo già
fatto nei giorni scorsi.
C'era una mozione di sfiducia rispetto all'assessore Perron -
una mozione di sfiducia costruttiva magari arriverà a forza di
annunciarla! - che andava discussa in aula questa mattina, e poi
andavano valutati i fatti. Ci troviamo invece con una valutazione
politica fatta non dalla politica - o quantomeno è una valutazione
che non ci ha coinvolto - con le dimissioni di assessori che
appartengono a tre gruppi.
Se questa è l'intenzione, la valuteremo, anche perché non
succede niente tra dimissioni e attività ordinaria o non ordinaria
della Giunta. La Giunta in questo periodo continuerà a riunirsi in
attività ordinaria, quindi che un assessore si sia dimesso o meno
non cambia l'operatività in questo momento. Però se il problema è
di tipo politico, lo risolveremo in questo senso. Prendiamo atto
che si è azzerata una Giunta che costituita da componenti politiche
e, in termini politici, tutto questo non è stato discusso, ma è
stato deciso dal Presidente che era stato invitato a
dimettersi.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Solo per correggere questa
interpretazione, perché non è assolutamente così. Io ho cercato per
tre giorni l'Assessore competente, l'assessore Laurent Viérin, ma
purtroppo non ho potuto parlargli. Non era presente quando abbiamo
fatto le riunioni ufficiali e quindi non ho potuto parlargli.
Questa è la ragione per cui io non ho potuto dire quella che era
una posizione che si andava definendo. Tutto lì.
Presidente -
Ha chiesto la parola l'assessore Laurent
Viérin, ne ha facoltà.
Viérin L. (UV) -
Solo per una precisazione e non vorrei
che poi la discussione diventasse personale. Probabilmente in
questi ultimi giorni ci sono delle difficoltà di comunicazione.
Presidente, ci siamo visti alla festa dell'autonomia domenica
pomeriggio e abbiamo anche scambiato alcune parole. È vero che
l'Assessorato della sanità non è a palazzo: è leggermente di fronte
e l'Assessore era presente. Questa mattina ho anche richiamato il
Presidente in ufficio, ma era già sceso.
Solo per dire che non vogliamo fare nessun tipo di polemica. Il
collega Bertschy ha giustamente ricordato che viviamo un momento di
crisi politica, che è stata aperta qui in Consiglio con questa
dimissioni. Credo che adesso la politica debba mettersi in moto e
debba trovare delle sintesi per inventare delle soluzioni. In
effetti la discussione è su un azzeramento che non è tale perché,
al di là delle dimissioni del sottoscritto, mancano anche quelle
del Presidente. Quando ci saranno tutte le dimissioni sarà un vero
azzeramento e la politica potrà probabilmente ritrovare un po' di
aria, di respiro e rimettere assieme magari quei pezzi per
costruire qualcosa di utile per la Valle d'Aosta. Fuori di qui oggi
la comunità non percepisce questo messaggio, difficile da far
passare anche a fronte di richieste di dimissioni che mai si
realizzano, anche a fronte di una politica che non riesce a trovare
una sintesi di discussione nei movimenti e nei partiti.
Oggi noi siamo sicuramente disponibili - lo chiediamo da
settimane - a un azzeramento reale del Governo, ricordandoci che
esso è espressione di questo Consiglio, davanti al quale noi
rispondiamo. Noi non siamo nominati per grazia ricevuta: non siamo
dei nominati, ma degli eletti in quest'aula. Quindi davanti a
questo Consiglio noi risponderemo e rispondiamo: sicuramente anche
le nostre dimissioni, assieme alle sue, Presidente, apriranno una
vera crisi.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Vorrei intervenire in una discussione
politica che abbiamo cercato di aprire su questo punto. Assessore
Perron, lei crede di essersi salvato? Vorremmo fare un breve
ragionamento sul fatto che lei ha l'apporto dei suoi colleghi nello
scappare di fronte alle difficoltà. Ma effettivamente mi fa più
strano la sua posizione, presidente Rollandin: fa dimettere tutti
gli assessori e lei resta lì? Ma che razza di posizione politica
potrà mai sostenere in questo modo? Lei crede a questo punto di
essere veramente indispensabile. Lei ritiene di essere
indispensabile! Io non riesco a capire come si possa credere una
cosa del genere, a fronte di ciò che è accaduto fino a questo
punto.
Gliel'ho detto diverse volte, Presidente, che forse era giunto
il momento di cambiare il suo modo di far politica e lei invece
insiste. Anzi, adesso si è inventato questo colpo di teatro: vi
dimettete, ben sapendo che restate lì a fare l'ordinaria
amministrazione e a gestire quello che avete gestito fino a oggi.
D'altronde, continuate anche a percepire gli emolumenti relativi
alla carica, perché non è che voi di fatto vi sediate qui tra i
banchi come i consiglieri normali.
Quindi cari valdostani, dovete sapere una cosa importante: è
tutta una presa in giro! Chi doveva dimettersi è il presidente
Rollandin, ma non lo farà mai, cari valdostani, perché lui è
convinto di essere indispensabile per questa regione, nonostante
sia chiaro ormai che la sta distruggendo, per non dire che l'ha
completamente distrutta.
Chiedo ai colleghi che sono qui seduti tra i banchi come il mio,
di andare fino in fondo. A questo punto andiamo fino in fondo,
perché è inutile continuare con questa farsa. L'assessore Perron di
fatto è sfiduciato e sarebbe stato lo stesso per tutti gli altri,
uno alla volta, senza problemi, visto che non si vuole capire qual
è il vero punto della questione. Qua il vero punto della questione
è che chi gestisce non può più gestire, non è più in grado, ma
soprattutto non ha più la capacità politica di farlo. Ma invece
insiste.
Consiglieri, a chi ha veramente a cuore la Valle d'Aosta chiedo
finalmente un ultimo sforzo per cercare di sistemare
definitivamente questa questione. Io non vedo l'ora di leggere una
mozione di sfiducia costruttiva. Vi aspetto.
Presidente -
Ha chiesto la parola il consigliere Restano,
ne ha facoltà.
Restano (PNV) -
Solo per chiedere una breve sospensione
per una riunione dei capigruppo.
Presidente -
Per quale motivo chiede una riunione dei
capigruppo? Ha chiesto la parola il consigliere Restano, ne ha
facoltà.
Restano (PNV) -
Io ritengo che la situazione sia
sufficientemente grave per giustificare una riunione dei
capigruppo, dopo le spiegazioni avute dal presidente Rollandin. Chi
vuole partecipa e chi non vuole - come ho sentito dai banchi del
Consiglio - può non partecipare. Poi, se la riunione non viene
accordata, mi rimetto alla sua decisione.
Presidente -
Va bene, è concessa una sospensione per una
riunione della Conferenza dei Capigruppo.
La seduta è sospesa alle ore 10:05 e riprende alle ore
10:14
.
Rosset (Presidente) -
Riprendiamo i lavori. Il collega
Restano che aveva chiesto la sospensione vuole motivare? Ha chiesto
la parola il consigliere Restano, ne ha facoltà.
Restano (PNV) -
Visto che alla riunione dei capigruppo
non hanno partecipato tutti i componenti, volevo solo illustrare la
mia richiesta che era molto semplice. Era solo per richiedere,
anche in virtù di quanto si era già discusso nella capigruppo
precedente, di allargare un pochino i tempi della discussione. Era
solo questo: avevo proposto venti minuti, tutto qua.
Presidente -
Invito i consiglieri che intendono
intervenire a prenotarsi.
Riformulo la domanda: qualcuno vuole prendere la parola?
Chiederei cortesemente di prenotarsi, come era stato concordato,
per discutere il punto in merito alle dimissioni degli Assessori.
Qualcuno intende prendere la parola?
Ripeto: qualcuno intende prendere la parola?
Riformulo per l'ultima volta la domanda, se qualcuno vuole
prendere la parola! Se nessuno si iscrive a parlare, sospendo la
seduta!
Ha chiesto la parola il consigliere Marquis, ne ha facoltà.
Marquis (SA) -
Abbiamo appreso poc'anzi della volontà
degli Assessori di rassegnare le proprie dimissioni dal ruolo che
hanno ricoperto. Questa sicuramente è una decisione responsabile in
un momento di difficoltà operativa della Giunta regionale,
dell'Amministrazione e del Consiglio. È un momento di difficoltà
che si è manifestato ed è cominciato dall'approvazione del bilancio
regionale. Un bilancio che è entrato in aula di un colore e che è
uscito di un altro colore, a seguito della
formulazione/approvazione di tutta una serie di iniziative che non
erano preventivate inizialmente. Questo per interpretare le
esigenze della popolazione, per venire incontro ai temi che
interessano la nostra comunità.
Ricordo com'era stata conclusa questa approvazione: con gli
interventi di diversi capigruppo che auspicavano, per poter dare
gambe al successivo lavoro di attuazione del bilancio, l'immediata
apertura di una verifica strutturale all'interno della maggioranza.
Una verifica strutturale che aveva il fine di ristabilire le
priorità d'azione, di ristabilire le modalità di confronto su come
dare attuazione ai contenuti, per innovare e rafforzare il
programma precedentemente condiviso dalla maggioranza.
Il 9 gennaio all'interno del gruppo Stella Alpina, come
segreteria, è stata deliberata la richiesta di dare luogo a questa
verifica politica, che non era stata ancora intrapresa. Oggi,
finito il mese di febbraio, è quasi passata una stagione, ma non
siamo ancora riusciti ad attivare questa verifica politica,
malgrado l'espressione e la sollecitazione che è stata fatta in più
momenti. Purtroppo la politica si è confrontata su questo
argomento, ma ancora oggi si discute su come fare la verifica: se
in modo bilaterale, se in modo congiunto tra tutte le forze di
maggioranza, attorno a un tavolo rotondo, quadrato o ellittico.
Io credo che su questo bisogna saper fare autocritica, perché se
mettiamo al centro le esigenze dei valdostani e della nostra
comunità, trovo che non sia responsabile trascorrere tre mesi senza
riuscire a incontrarsi per ridefinire queste priorità che stanno a
cuore a tutti. Ma credo che oggi non dobbiamo fare un'analisi sul
passato, ma bisogna guardare al futuro. Ritengo che le dimissioni
che sono state presentate possano oggi fungere da punto di
partenza, per verificare se si ritrovano le condizioni all'interno
di questa coalizione per poter riprendere il cammino. Un cammino
che deve essere rivisitato sia nei modi che nei contenuti, perché
evidentemente i problemi non sono di natura statica ma dinamica:
cambiano, mutano e occorre adeguare l'azione. Abbiamo diversi
dossier che nel frattempo, da quando è stato approvato il bilancio,
hanno interessato l'azione politico amministrativa di questo
Consiglio e delle Commissioni: le tematiche del casinò e della CVA.
Sono temi di una certa rilevanza e di un certo spessore che hanno
incrementato questa situazione di difficoltà, dalla quale oggi
bisogna cercare di uscire tutti assieme all'interno di
quest'aula.
Noi riteniamo che sia importante e responsabile da parte di
tutti fare una verifica urgente, per esplorare tutti gli spazi che
ci possono essere per ritrovare una comune veduta, che in questo
momento significa avere responsabilità di fronte alla nostra
comunità che rappresentiamo. Diversamente, credo che non si possa
pensare a dei pasticci, a delle formule strane, ma occorrerà
pensare di ridare la parola agli elettori. E questo lo dico per
senso di responsabilità e di serietà rispetto a tutta la
popolazione valdostana.
Io mi auguro, quindi, che da oggi ci sia un momento di
confronto, si possa ripartire a dare gambe a questa verifica e che
queste dimissioni possano essere lo stimolo per trovarsi tutti
insieme. Le vecchie formule di trovarsi in modo bilaterale non
funzionano più. Credo che non abbiamo niente da nascondere, che
dobbiamo trovarci tutti assieme tutte le forze politiche, perché
questo deve rappresentare e per noi rappresenta un nuovo modo di
concepire la politica in un momento di grande difficoltà.
Diversamente, disperdiamo delle forze, disperdiamo delle energie
che possono essere adoperate per risolvere i problemi, le
utilizziamo male e soprattutto senza soddisfare le finalità che
ciascuno di noi si prefigge, dal momento che ha deciso di
candidarsi e di dare risposta alle esigenze e alle problematiche
della comunità valdostana.
Presidente -
Altri intendono prendere la parola?
Non vorrei che i tempi di attesa fossero più lunghi del tempo
degli interventi! Chi intende prendere la parola?
Se non ci sono richieste, si chiude la discussione? Non ci sono
richieste?
Ha chiesto di intervenire il consigliere Chatrian, ma prima di
dare la parola al collega lo ripeto per l'ultima volta: o vi
prenotate o non accetto più tempi di attesa! Per un discorso di
correttezza e di sensibilità amministrativa.
Il consigliere Chatrian ha la facoltà di parlare.
Chatrian (ALPE) -
Da parte del gruppo ALPE qualche
considerazione doverosa e importante. Il nostro contributo lo
vorrei mettere sul tavolo in modo chiaro e, mai come in questo
momento, in maniera inequivocabile.
Abbiamo ascoltato attentamente le parole del presidente
Rollandin. Bisogna capire dove andare: questa è la sintesi del
ragionamento. Noi ci chiediamo sinceramente, nel momento in cui non
ha più i numeri per governare, perché il presidente Rollandin non
si è dimesso! Si azzera all'interno di questo Consiglio lo stato
dell'arte...
(Voci fuori microfono)
Presidente -
Collega, prosegua.
(Voci fuori microfono)
Chatrian (ALPE) -
Chiederei al Vicepresidente del
Consiglio se gentilmente...
Presidente -
Prosegua, collega.
Chatrian (ALPE) -
Grazie, presidente Rosset. Ho voluto
chiedere qualche minuto fa al Presidente della Regione di spiegarci
le motivazioni. Il Presidente ci ha detto che bisogna capire dove
andare: "ho delle difficoltà in maggioranza; in questi mesi, in
queste settimane non sono più riuscito a portare avanti i dossier
che si intendeva approvare; la situazione è oggettiva - ho ripreso
parzialmente la risposta che ci ha dato - il resto è una derivata".
L'unico obiettivo da parte del Presidente non dimissionario -
sinceramente, non capisco perché non è dimissionario - è portare
avanti il programma di legislatura a ventisette.
Sui contenuti, sullo stato dell'arte, sul futuro, sul metodo di
lavoro noi di ALPE pensiamo che mai come in questo momento la Valle
d'Aosta abbia bisogno di tantissima collegialità. Mai come in
questo momento la Valle d'Aosta non ha bisogno di forzature e di
uomini soli al comando. Mai come in questo momento il gioco delle
tre carte di Porta Palazzo non porta da nessuna parte. Mai come in
questo momento la Valle d'Aosta ha un bisogno. Però se c'è un
barlume di speranza, abbiamo due opzioni, perché poi dobbiamo
essere pragmatici.
Lo diceva prima il Presidente: bisogna essere chiari, le strade
sono due e noi siamo disponibili a entrambe le soluzioni. La prima
sono le elezioni subito, modificando le regole del gioco. Le regole
del gioco vanno cambiate e penso che su questo siamo tutti
d'accordo, perché ci va un premio di maggioranza e si deve
eliminare il controllo del voto. Abbiamo sessanta giorni, ma io
penso che in due settimane si trovi la convergenza per approvare
una legge con cui si modificano le regole del gioco. Penso che
siano questi i due obiettivi per quanto riguarda l'"opzione A",
chiamiamola così: si cambia le regole del gioco subito e con
chiarezza; questo Consiglio non ha modo di andare oltre, per cui si
modificano le regole e si va alle elezioni.
La seconda opzione, invece, è se c'è un barlume di speranza, se
c'è un minimo di possibilità di presentare una mozione di sfiducia
costruttiva, per dare delle risposte a una società valdostana in
grossa difficoltà - è questo il dato più importante - a una società
valdostana che non capisce assolutamente più nulla di cosa sta
succedendo all'interno di questo Consiglio. Settori troppo
importanti e strategici non stanno avendo delle risposte dalla
politica. Cito l'esempio del settore agricolo, cito il problema
delle non pari opportunità in tantissimi ambienti, cito i temi
legati alle società partecipate direttamente o indirettamente, cito
la questione della trasparenza nelle nostre società, cito il
dossier casa da gioco, sul quale apro una parentesi, perché è
troppo importante.
Noi ieri abbiamo audito in II Commissione l'amministratore unico
della casa da gioco, che ci ha ulteriormente messo sul tavolo le
proposte fatte ai sindacati, dicendo tranquillamente che sono stati
proposti, ai rappresentanti sindacali che in questo momento
rappresentano i lavoratori, che o c'è un abbassamento totale -
questa è stata la proposta da loro avanzata, che deve essere
sostenibile da un punto di vista economico e finanziario -
altrimenti il
default
è totale.
Per quanto riguarda la terza considerazione, io penso che il
dato politico sia l'incapacità di governare a ventisette. Io non
voglio scaricare le responsabilità in maniera unanime su questo
Consiglio e probabilmente ci sono state da subito in questa
legislatura delle vedute completamente diverse.
Torno però sulla mia considerazione iniziale: se bisogna capire
dove andare, come ci ha detto il Presidente della Regione, allora
si dimetta subito! Se troviamo la sintesi sull'opzione 1,
rifacciamo le regole per i due motivi principali che ho spiegato.
Altrimenti l'opzione 2, se c'è un barlume per ridare speranza,
futuro, una certa dignità e soprattutto delle pari opportunità a
una Valle d'Aosta in ginocchio, è di proseguire subito, in fretta,
in maniera chiara e soprattutto performante, per creare quelle
condizioni per quelle migliaia di persone valdostane che
probabilmente in questo momento ci stanno ascoltando.
Penso soprattutto alle persone che in questo momento ci stanno
ascoltando, perché altrimenti non ci si capisce e non si capisce.
Dicevo prima che ci sono due possibilità: la prima è di rivedere
subito, in due settimane, la legge elettorale, modificando quella
parte e cambiando le regole del gioco, e andare alle elezioni; la
seconda opzione, inserita all'interno di una legge regionale del
2007, è la mozione di sfiducia costruttiva, per cui ci devono
essere diciotto consiglieri tra gli eletti in questo Consiglio, che
trovano una sintesi, che mettono in campo un progetto politico, che
scrivono nero su bianco dei contenuti, delle cose da fare, come
farle, in che maniera, in che tempi e con quali soldi. Se ci sono
queste condizioni, se c'è una speranza di barlume, noi diciamo che
bisogna perseguirla per dare comunque una risposta immediata e
concreta a quei troppi settori che sono stati bistrattati e
volutamente mal gestiti, cercando di dare gambe e corso da subito
quello che da troppi anni la società valdostana si sta
aspettando.
Presidente -
Ha chiesto la parola il consigliere Restano,
ne ha facoltà.
Restano (PNV) -
Alla fine oggi si è aperta la crisi. È
una crisi che noi non volevamo fosse declinata in questa maniera.
Noi avevamo chiesto una verifica di maggioranza, una verifica
politica. È strano che lo chieda un appartenente a un gruppo che
non fa parte di un movimento politico, ma è questo che doveva
essere. Invece, diciamo in autonomia, la Giunta ha deciso di aprire
la crisi rassegnando in parte le dimissioni, senza, da quello che
ho capito, passare attraverso i movimenti politici, senza un reale
confronto - come avevamo chiesto - con l'intera maggioranza.
Una procedura strana, che potrei definire da irresponsabili. Ma
perché dico questo? Perché l'abbiamo già vissuta nel 2014! E dove
ci ha portato questa sceneggiata? Ci ha portato ad avere altri tre
governi che non hanno concluso nulla, perché se no non saremmo qua
in questo momento. Ci ha portati a un periodo di gestione
in
prorogatio,
dove di fatto la Giunta è andata avanti come se
niente fosse e ha continuato a deliberare, per poi trovare una
sintesi chiamiamola politica, e trascinarsi avanti ancora per due
anni, senza dare alla popolazione le reali risposte di cui ha
parlato prima il Presidente.
È vero e dobbiamo dircelo: le risposte le dobbiamo dare, ma non
è questo il percorso! Abbiamo già visto che è un percorso che non
ci porta da nessuna parte ed è per questo che noi avevamo chiesto
una verifica costruttiva. Si era parlato di gruppi di lavoro che
non si sono mai riuniti, si era parlato di scelte partecipate, ma
l'abbiamo visto nella legge finanziaria cosa abbiamo ottenuto: il
nulla del nulla. Abbiamo saputo le cose dalle conferenze stampa con
i giornalisti. Abbiamo portato il casinò nella situazione che
vediamo tutti oggi; un disastro sulla CVA. Ma la cosa ancora più
grave è che manca il confronto! Non iscriviamo neanche più le
risoluzioni in aula, non partecipiamo alle riunioni della
Conferenza dei Capigruppo, e questo mi rammarica. La democrazia è
sotto i piedi, non c'è più confronto.
Ben vengano le parole del collega Marquis: ripartiamo da zero e
confrontiamoci. Arrivano un po' in ritardo, però. L'abbiamo chiesto
a dicembre e ci siamo trascinati tre mesi senza nulla fare. È
questa la cosa grave. Noi siamo sempre disponibili al confronto e
ci siamo. È chiaro che in questo momento abbiamo resistito fino ad
oggi, ma quanto detto dal collega Chatrian che mi ha preceduto,
sulla mozione di sfiducia costruttiva, andremo a considerarlo in
questo momento.
Ci sentiamo presi in giro. Fa bene ad annuire, collega: ci avete
presi in giro! E avete preso in giro i valdostani, perché il
confronto doveva iniziare nel dicembre scorso. Vi abbiamo dato
tutte le disponibilità, ma neanche una telefonata io ho ricevuto
come capogruppo! Non siamo stati considerati. Una scelta forse
saggia, quella di non considerarci. Noi abbiamo chiesto dignità,
non abbiamo rivendicato nulla, rivendichiamo solo un cambiamento di
metodo. Abbiamo accertato che questo non è avvenuto: ci sono state
solo prese e prove di forza.
Noi rimaniamo qua disponibili, nel rispetto dei valdostani, nel
rispetto di chi ci ha eletti, siamo disponibili a confrontarci con
tutti per risolvere in brevissimo tempo questa situazione. E a
nostro modo di vedere, però, ci deve essere chiarezza - mi rivolgo
a chi è ancora seduto tra i banchi della Giunta, e non ha ancora
rassegnato le dimissioni - e si deve passare attraverso le
dimissioni di tutti. Siamo stufi di essere presi in giro.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Dopo tanto far finta di nulla, anche i
nodi vengono al pettine, come si usa dire, per cui i tanti segnali
volutamente sottostimati e volutamente non presi in considerazione
hanno fatto degenerare questa situazione. Può darsi che io vada
anche un po' controcorrente rispetto a quello che hanno detto
coloro che mi hanno preceduto, perché io sono anche contento di
questo epilogo, Presidente, e penso che con queste dimissioni si
sancisca il fallimento degli inciuci, si torni a dare un po' di
dignità agli elettori che avevano scelto ben altra cosa. I
cittadini si sono trovati di fronte a delle scelte non coerenti con
il mandato elettorale, si sono trovati di fronte a scelte che in
parte, o forse neanche in parte, hanno delegittimato la scelta e il
mandato elettorale che ognuno di noi aveva ricevuto. Pertanto, io
ritengo che sia un epilogo annunciato, ma alla fine anche coerente
con il mandato elettorale.
Detto questo, volevo dire che mi sembrava riduttivo, anche se
ero uno dei firmatari della mozione di sfiducia all'Assessore,
concentrarsi solo su di lui. Anche perché, se prendiamo ad esempio
la vicenda casinò, c'era un bel
parterre
in Giunta a cui
avremmo dovuto chiedere le dimissioni - assolutamente sì! - tra
coloro che costituivano il braccio operativo, ma anche coloro che
erano la mente pensante della gestione del casinò.
Per completare il mio ragionamento, quando affermo che sono
anche felice di questo epilogo, dico che a questo finale manca solo
una cosa, Presidente. L'ho già detto in tanti dei miei interventi:
mancano le sue dimissioni, se lei vuole essere coerente con quello
che ha detto quando ha illustrato le motivazioni delle dimissioni
dei suoi assessori. Lei ha detto che "non c'è disponibilità di
prendere impegni concreti nell'interesse della popolazione e non
sarebbe facile spiegare cosa stiamo facendo", ma io non penso che
mantenendo lei la poltrona di Presidente sia facile prendere degli
impegni concreti nell'interesse dei cittadini, men che meno
spiegare che cosa state facendo. Quando in un esecutivo non c'è più
politicamente una maggioranza, il primo che deve fare un passo
indietro è il regista dell'operazione. E voglio sottolineare un
aspetto al quale dobbiamo porre attenzione: rispetto al resto
d'Italia noi abbiamo una legge elettorale per cui il Presidente
della Regione viene eletto in quest'aula! Noi non abbiamo
l'elezione diretta del Presidente, ma viene eletto in quest'aula, e
c'è una grande differenza politicamente, perché è quest'aula che
legittima! Quando, con l'iscrizione del punto all'ordine del giorno
di oggi, quest'aula deve prendere atto che non c'è più un
esecutivo, non c'è più una maggioranza, io penso che sia non solo
legittimo, ma anche doveroso chiedere al Presidente di fare un
passo indietro, per il rispetto di quest'aula, dei cittadini e di
chi l'ha eletta. La prima analisi, a mio parere, è questa.
Come si è arrivati a questo punto? Si è arrivati grazie al
fallimento completo dell'azione amministrativa. Al di là della
politica non legittimata e di scelte di maggioranza non legittimate
dagli elettori, c'è un fallimento politico-amministrativo di questa
Regione. Nell'ultimo bilancio abbiamo potuto leggere per la prima
volta qual è la situazione economica della Regione: ricordo ai
valdostani che, mediante la gestione speciale e le società
partecipate, il
deficit
che ha a bilancio questa Regione è
di 600 milioni di euro, che non sono pochi per una regione come la
nostra. C'è un dato indiscutibile: una Amministrazione che in un
anno perde 10 milioni di euro di IRPEF, significa che è una Regione
che non investe, non produce, non guadagna ed è in recessione. E
questo a seguito delle scelte politiche.
L'assessore Perron, aggiudicando un appalto sui servizi di
pulizia agli stabili regionali - era uno dei motivi per cui avrei
chiesto sicuramente le sue dimissioni - è riuscito a distribuire
povertà, perché ha accettato ribassi del 44 percento a ditte di
fuori Valle! È la verità, Assessore! Ha accettato dei ribassi fino
al 44 percento: se ne vergogni! Certo, se ne vergogni, perché ha
distribuito povertà: lo stipendio medio dei dipendenti del mese di
maggio era di 378 euro! Io mi vergogno di essere rappresentato da
personaggi del genere!
Con le vostre sistematiche bugie e nascondendo la verità, avete
ridotto sul lastrico una società come la Casinò! Per tre anni io ho
detto e ripetuto in quest'aula che i bilanci andavano avanti grazie
a imposte anticipate, che non erano effettivamente riscuotibili,
perché non c'era un utile. La situazione è questa, malgrado - io
dico - si sia letteralmente buttato e dilapidato 60 milioni di euro
di risorse dei cittadini nel 2014. Le avete dilapidate! Le avete
buttate! Siete riusciti a fare - lei è l'esecutore e la mente
pensante sappiamo chi è - quello che nessuna Regione italiana è
riuscita a fare: avete derubato i Comuni valdostani degli avanzi
d'amministrazione. Non c'è un altro esempio in tutta Italia:
chapeau
! Vi riconosceranno anche questo merito. Avete
ridotto il mondo agricolo all'agonia, nella confusione più totale
che regna nell'assessorato, ma anche nell'Assessore: lo abbiamo
visto ultimamente, che assolutamente non c'è una visione e non si
danno risposte. Noi abbiamo passato mesi e mesi qua a farci
ripetere: "il mese prossimo", "regolarizziamo il mese prossimo". Le
aziende stanno morendo.
Voglio concludere dicendo che, a mio parere, se ci sarà il
coraggio di andare alle elezioni ben venga, ma per quanto mi
riguarda, Presidente, non dovrà mai più esserci una riedizione di
una crisi politica, di un voto politico gestito da una persona sola
come è successo l'ultima volta. Quello è stato veramente uno dei
passi negativi per l'immagine politica, perché poi qualcuno è
riuscito anche a passare nel ruolo di vittima, dicendo di essere
l'unico in grado di andare avanti. Non so se sarà solo lei in grado
di andare avanti. Io mi auguro che con questa crisi la Valle
d'Aosta e questo Consiglio diano un'immagine totalmente diversa. O
ci sono i numeri e si dà la voce agli elettori, oppure che qualcosa
nasca, ma non si può più lasciar gestire da una persona sola questo
momento, in cui c'è un limite molto labile tra l'ordinaria e la
straordinaria amministrazione. L'abbiamo visto l'ultima volta,
quando praticamente c'era un uomo solo al comando che mandava
avanti le cose come se nulla fosse.
In conclusione, penso che coloro dell'esecutivo che hanno dato
le dimissioni, ancora una volta - mi dispiace dirvelo - sono stati
usati. Ma non è una novità, nel senso che penso che nessuno abbia
brillato di luce propria. Avete mandato avanti quello che vi veniva
dettato, quello che vi veniva imposto, perché le scelte venivano da
ben altra parte. Ho parlato l'altra volta di "complici fedeli" e di
"servi sciocchi"; io non so dove vorrete collocarvi, ma in una
delle due casistiche io vi ci vedo bene tutti.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Concedo al collega Guichardaz di
chiudere il dibattito. Ci siamo un po' marcati a vista con il dito
e questa volta avevamo paura, Presidente, che ci togliesse la
parola, ma è un'occasione che, in termini di responsabilità e anche
di discorsi che dobbiamo fare in aula, non potevamo farci sfuggire.
Avremo comunque un intervento di venti minuti, grazie al fatto che
in Conferenza dei Capigruppo si è riusciti a deliberare a ventuno e
quindi ad avere i numeri sufficienti per permettere di modificare
quanto concordato in precedenza. È questo un aspetto che la dice
lunga su come si sta vivendo questo momento politico.
(Voce fuori microfono)
Ho detto una cosa che non è giusta? Allora la ritiro, perché è
quella che avevamo provato a discutere.
Ancora di più, asserisco quello che volevo affermare, che la
dice lunga su come si vogliono usare e comunicare gli spazi di
democrazia a seconda della forza che si ha. L'UVP - il collega
Gerandin credo volesse coinvolgere anche noi, quando parlava di
inciuci - è entrata in questo progetto non per fare un inciucio, ma
per continuare un percorso che è quello che aveva dichiarato ai
propri elettori e che ha cercato di fare anche in questa
maggioranza, ottenendo dei buoni risultati. Ecco perché, insieme
agli altri colleghi della maggioranza, è bene ricordare che abbiamo
approvato in aula leggi come quella della ferrovia; abbiamo
approvato modifiche a situazioni che, rispetto all'opinione
pubblica, erano diventate imbarazzanti, tipo quella del 4K; abbiamo
fatto percorsi di approfondimento su tematiche molto difficili.
Evidentemente, fino a un certo punto la nostra presenza e la
disponibilità di dialogare con noi ha portato dei risultati per
l'aula. Però poi quando si cerca di andare oltre, di affermare un
po' la propria autonomia, la propria identità, si diventa agli
occhi degli altri, soprattutto di chi ha un suo metodo di lavorare,
dei ribelli, dei "ribaltonisti", dei ribaltatori dell'agire comune.
Ci si prende gli schiaffi durante le conferenze stampa, tipo quella
fatta dal PD durante la verifica. Vengono usati termini come "siamo
in mezzo ai clan", e questo era riferito anche un po' a voi
dell'Union Valdôtaine, se mi permettete. Quindi in politica si fa
un po' di difficoltà in certi momenti, perché o si è silenziosi e
mestamente accodati a chi da tempo vuole governare con i suoi
metodi (finché non verranno messi in discussione, rimangono quelli,
con tutto il diritto di poterlo fare), oppure se ci si prende la
responsabilità di fare un percorso e di essere coerenti con la
propria scelta, si viene additati come quelli che diventano
irresponsabili e creano difficoltà a lavorare.
Noi non abbiamo nessun problema a dire che a queste condizioni
non ci stiamo più. L'invito alle dimissioni era molto esplicito e
arriva dopo tre mesi di discussione. È fatto direttamente al
presidente dell'Union Valdôtaine, il quale mi ha detto
tranquillamente - mi ha anche detto che non era un problema
sostenerlo - che l'Union Valdôtaine non era d'accordo né ad
azzerare la Giunta, né a far dimettere il proprio Presidente! E lo
ha dichiarato al congresso, quindi non sono cose segrete. È
legittimo - ci mancherebbe ancora! - ma sbagliato, a nostro avviso,
perché noi abbiamo aderito a un progetto con ventisette punti
programmatici e abbiamo chiesto di fare un certo tipo di percorso e
di lavorare in una certa maniera. Magari non siamo stati neanche
noi perfetti nel nostro agire, ma sicuramente abbiamo chiesto di
cambiare passo, di cambiare marcia e di cambiare anche la visione
della Valle d'Aosta.
Ci siamo ritrovati anche negli ultimi giorni - il collega Nogara
qui presente ne è valido testimone - a toccare aspetti profondi -
molto profondi! - dell'agire in certe società, che hanno creato
addirittura un ribaltamento della verità. Società che si permettono
di venire a chiederci i danni e a mettere pressione psicologica a
un eletto che sta semplicemente cercando di difendere un bene
comune, a degli eletti che stanno facendo quel lavoro lì. E state
tranquilli che la Commissione speciale dirà delle verità, e non è
inutile. Se si va oltre a certi livelli, diventa difficile fare
bene il proprio lavoro: meglio tenere un livello medio, dove non si
tocca troppo una cosa, non si tocca troppo l'altra e si rimane a
galleggiare. Non è il nostro metodo. Ci rendiamo conto che questo
ha creato degli imbarazzi forti e alle nostre proposte ci è stato
risposto un bel
niet
.
Qualcuno la scorsa settimana, anche qualche organo di
stampa
,
ha confuso una richiesta di dimissioni con una
mozione di sfiducia costruttiva. Noi magari non siamo così avanti
come altri, ma riusciamo a distinguere le due cose: una richiesta
di dimissioni è un invito politico, mentre una mozione di sfiducia
costruttiva è un progetto nuovo. Se avessimo voluto proporre una
mozione di sfiducia costruttiva, probabilmente i numeri ci
sarebbero anche stati da tempo, e a forza di sfidare questa mozione
di sfiducia costruttiva oggi diventa anche un'opportunità da
valutare, perché noi indietro non torniamo! O ci sono le condizioni
di partenza, oppure noi indietro non torniamo.
Siamo aperti a tre scenari, non a due, perché qui oggi non c'è
più tempo di fare sessanta giorni di crisi. Nessuno vuole fare
sessanta giorni di crisi: o c'è una soluzione nelle prossime ore, o
c'è una soluzione che altri hanno nelle prossime ore - e ben venga
- oppure ci sono dei percorsi da fare. Ma la gente fuori non si può
permettere una crisi della politica. E chi l'ha lanciata, si assuma
le sue responsabilità.
È una sfida questa che avete lanciato. Se deve essere una sfida,
non politica, noi la raccogliamo e nelle prossime ore ci
confronteremo e vedremo se c'è una soluzione. Altrimenti nessuno si
può permettere di essere irresponsabile: dal Presidente attualmente
in carica a tutti noi Consiglieri! Ci sono dossier che hanno
bisogno di un'urgenza per essere discussi e di trovare delle
maggioranze. Se non saranno delle maggioranze, saranno delle
situazioni di lavoro in emergenza e in urgenza, però è necessario
procedere. Queste cose le abbiamo dette chiaramente, ma addirittura
non siete venuti ai tavoli, quindi non date agli altri delle
responsabilità che non hanno.
La crisi di oggi ci ha colpito per i metodi di queste ultime
ore, perché arrivare alla richiesta di dimissioni di una Giunta
politicamente eterogenea, è una cosa che ripete quanto già
successo. A questo punto, vediamo chi ha provocato questa crisi
come intende costruire un percorso per uscirne, o evidentemente
quali sono i percorsi che tutti intendiamo sostenere.
Non è un problema di maggioranza a ventisette, ma di visione
delle cose. È un problema di pensare a come portare avanti certe
idee, certi progetti, certi programmi. Ripeto, ognuno si faccia la
sua bella autocritica, ma dopo che ci siamo fatti l'autocritica,
non è possibile fermarsi alla diagnosi: bisogna trovare la
soluzione al problema. E la terapia rischia di essere lunga. La
soluzione al problema è qualcosa di un po' chirurgico, questa
volta, che la politica deve avere il coraggio di affrontare. Ma non
a livello personale, perché qui tutte le volte si porta il discorso
sul piano personale. È una visione diversa! Se poi la troviamo
mettendo sul tavolo cinque cose da fare insieme, ripartiamo con chi
ci vuole stare, però usciamo dalla logica per cui la politica gira
sempre intorno alle scelte di una persona. I movimenti facciano le
loro scelte, le persone siano a disposizione dei progetti e dei
movimenti: se sarà questa persona, ben venga, ma sarà la politica
che avrà fatto le sue scelte. Altrimenti qui continuiamo tutti a
girare su una giostra, si prende il gettone, non si risolvono i
problemi e alla fine si scende dalla giostra - tanti movimenti
l'hanno fatto prima di noi - neanche tanto soddisfatti del giro che
si è fatto. Noi siamo entrati volentieri a dare il nostro
contributo e lo porteremo ancora avanti, però le condizioni le
abbiamo messe chiare dall'inizio.  Ripeto che in quel foglio
che abbiamo firmato a ventisette, Presidente, si è costruito un
programma, ma si era anche deciso che certi punti andavano
declinati e portati avanti con delle discussioni e con degli
approfondimenti; in quel programma non c'era un organigramma
definito, non c'erano cariche irremovibili, ma c'era un percorso da
fare tutti insieme.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Il collega Bertschy mi ha
evocato. Non è detto che io avessi intenzione di intervenire in
questa partita, ma siccome sono stato richiamato all'ordine dal
collega, allora due cose le voglio dire.
Noi abbiamo detto in più di un'occasione e credo che sia questa
un'ulteriore circostanza per ribadire che non siamo particolarmente
interessati a strategie politiche, non siamo interessati - lo
abbiamo detto e credo che lo abbiamo dimostrato anche con il voto -
alle iniziative più o meno estemporanee della minoranza. Non siamo
neanche interessati ai tentativi di verifica imposti da qualcuno.
Le verifiche sono faticose, ma devono essere delle verifiche in cui
tutti si è d'accordo e nelle quali tutti sono convinti che queste
devono essere aperte, nel rispetto e nella dignità anche dei
partiti e dei movimenti che hanno dei piccoli numeri. Noi l'abbiamo
detto in tutte le salse e lo ribadiamo a costo di risultare noiosi:
a noi interessano i contenuti, a noi interessa il programma, quello
stesso che noi abbiamo sottoscritto nel luglio dell'anno scorso
senza
arrière-pensée
. Un programma che completava un
percorso di entrata in maggioranza, un percorso anche di tipo
programmatico che noi avevamo dapprima sottoscritto con l'Union
Valdôtaine e la Stella Alpina, e poi allargato e ampliato agli
amici del UVP. Nient'atro: a noi interessa questo.
Io credo che fino a ora abbiamo dato dimostrazione che non ci
interessano né i tentativi di destabilizzazione, né altri strumenti
per incidere magari anche negli equilibri politici. Noi pensiamo
che in un momento come questo, delicatissimo, su cui incombono dei
dossier
importanti - come li chiama qualcuno - di enorme
importanza, ci si debba spendere e in qualche modo ci si debba
dedicare all'analisi e alla risoluzione di questi stessi dossier.
Io ricordo che ci sono aperte alcune questioni, che riguardano
direttamente l'assessorato del collega Donzel, ma anche altre
questioni che riguardano non solo il nostro assessorato. Ad
esempio, siamo in un momento in cui è necessario, per capitalizzare
e per poter spendere due milioni di euro fermi sulla legge n. 18,
cercare di modificare la legge sull'inclusione sociale, in modo
tale da renderla applicabile. C'è in ballo un difficilissimo
accordo, una difficilissima trattativa con la Lavazza, che ha
accettato - l'abbiamo letto in qualche occasione - di prorogare di
altri due mesi la dismissione dei macchinari, in modo tale da poter
comunque cercare quantomeno un'intesa e un accordo. Se
l'operatività sia della Giunta che del Consiglio si ferma in
qualche modo - perché comunque una crisi ferma in parte
l'operatività della politica - se non riusciamo a trovare una
soluzione per questo difficile dossier, si rischia anche di
vanificare mesi di lavoro, mesi di contrattazioni non facili. C'è
il bando sulla riqualificazione energetica e altre partite sulle
quali è necessario prendere delle decisioni anche di tipo
finanziario, e francamente io non so se una Giunta in
amministrazione parziale o ridotta è in grado di poter operare. Vi
è la proroga della restituzione dei mutui in agricoltura, quelli
che non hanno ancora avuto i pagamenti del 2015.
Poi, come è stato evocato dai colleghi, vi sono partite
difficilissime, già difficili da trattare e da affrontare quando si
è in piena operatività, che diventano ancora più complicate quando
invece l'operatività è ridotta. Avete evocato la questione del
casinò: incombe una procedura oramai aperta con un'ipotesi di 264
licenziamenti ed è evidente che, nel momento in cui il Consiglio
non può più legiferare e non può più operare, anche per cercare di
ritoccare le normative o per cercare di risolvere delle
problematiche, diventa più complicato e si allontanano sempre di
più le soluzioni. Esiste la questione della quotazione in Borsa di
CVA, che ovviamente poi si incrocia con la questione evocata da
qualcuno, aperta all'interno della Commissione d'inchiesta su CVA.
Esistono una serie di dossier che riguardano anche tutti gli altri
assessorati e che qui non sto a dire, ma che invece sarebbe stato
necessario affrontare con qualche senso di responsabilità,
certamente sempre nell'alveo della discussione politica e di tutto
ciò che la politica stessa ovviamente può mettere in campo in
termini di chiarimento.
Io voglio dire che noi lavoreremo di sicuro non per rompere, ma
affinché ci sia una ricomposizione, per quanto possibile, perché
poi ci sono delle situazioni che si portano talmente avanti, che
poi diventa anche complicato ricostruire. Lavoreremo perché ci sia
una ricomposizione della maggioranza con priorità su queste
tematiche e sugli altri temi. Personalmente io non dispero che ci
sia un atto di responsabilità, come è stato quello di oggi: io lo
considero un atto di responsabilità, a differenza di altri
colleghi. Poi è legittimo che ognuno la possa pensare come ritiene,
ma probabilmente era inevitabile che si potesse continuare a
giocare come con i soldatini, abbattendone uno alla volta. Qua
almeno oggi è stato fatto un chiarimento e ci sarà credo il
Consiglio che si metterà a lavorare per le varie soluzioni che sono
state evocate, ma credo che l'obiettivo di tutti oggi sia, se è
possibile, di portare alla fine questa legislatura, lasciando
un'impronta anche in termini di cose fatte, non solo di strategie o
di tattiche, in modo tale che si arrivi al 2018 - se ci arriveremo,
a questo punto - quando in occasione delle elezioni ognuno poi
metterà sul tavolo quello che si è riusciti a realizzare, e io
penso che gli elettori ci misureranno su quello.
Presidente -
Ha chiesto la parola il consigliere La
Torre, ne ha facoltà.
La Torre (GM) -
Io mi sento un po' chiamato a intervenire
dall'intervento del collega Guichardaz, perché ha fatto un elenco
di veri problemi, cose importanti, situazioni che sono sul tappeto
di questa regione, che richiedono proprio un'attenzione e sarebbero
i temi su cui questo Consiglio dovrebbe continuamente dibattere.
Vede collega, è proprio per i motivi e per l'elenco che lei ha
fatto, che oggi la Giunta non si doveva dimettere. Oggi la Giunta
non si doveva dimettere, perché così abbiamo aggiunto una pressione
a una situazione già tesa; però ormai è fatto. Io non condivido,
proprio per i motivi che lei dice, per i dossier. D'altronde, solo
pochi giorni fa il collega che si trova nella mia stessa condizione
non si era dimesso, proprio dicendo che non se ne andava perché ci
sono questi dossier; però oggi si dimette. Ma questo è un problema
del collega Donzel.
Ormai è fatto, ma non è che possiamo dimenticarci
dell'importante risultato che avevamo raggiunto con il bilancio,
perché quello che abbiamo approvato quest'anno è stato un grande
bilancio! È stato il primo bilancio riconosciuto da tutti come un
elemento di novità, perché conteneva in sé la capacità di questo
Consiglio di dare un contributo da parte di tutti. Era un bilancio
difficile, che partiva dal presupposto di molti soldi in meno
rispetto a quelli che eravamo abituati a gestire, ma nonostante
tutto era riuscito a essere il bilancio di tutti. Il bilancio che
poteva essere lo strumento su cui politicamente si ripartiva.
Però è anche qui che c'è stato l'errore, Presidente, perché quel
bilancio si chiudeva con un impegno a fare una verifica
strutturale, nemmeno politica. Io mi ricordo che il termine usato
all'epoca fu "strutturale", e questo voleva dire strutturale su
tante cose: sulle partecipate, sul metodo di lavoro, sul casinò, su
tutte le questioni che c'erano.
Questa verifica, però, non è venuta e io non so perché. Mi
sembra di rivedere un po' la situazione - mi scusi Guichardaz, ma
mi viene facile tirarla in ballo - che accade nel PD in questo
momento a livello nazionale, dove tutti sono contro tutti e si
stanno scontrando, ma poi se chiedi a qualcuno il perché, più
nessuno se lo ricorda. Ormai abbiamo preso talmente tante posizioni
una dietro l'altra, che la somma di queste posizioni porta tutti
allo sfacelo. Ma se uno dovesse tornare indietro per ricordarsi
qual è il momento in cui si è rotto il meccanismo, non si riesce
neanche più a ricordarlo.
Sicuramente nessuno si può tirare fuori dalle responsabilità,
però quello che io oggi vorrei interpretare, visto che in qualche
modo sono già quasi esterno rispetto al Consiglio, è la stanchezza
dei cittadini, perché fuori ormai questo viene letto solo più come
un teatrino. Oggi mi sento solo di dare un consiglio, che serva
anche per questa Regione, perché secondo me non è un caso che stia
accadendo tutto quello che vediamo ruotare attorno alla Regione:
dalla durezza della Corte dei conti, agli interventi della
magistratura esterna. C'è sicuramente anche una sorta di visione
delle Regioni a Statuto speciale, in questo caso della Valle
d'Aosta, che vuole dimostrare probabilmente la loro incapacità o la
loro inutilità, cosa su cui io, chiaramente come voi credo, non
possiamo essere d'accordo.
La stanchezza di questa politica: i cittadini ci guardano e
ormai non ci capiscono più. Quindi c'è solo una cosa da fare:
prendere una decisione. Non c'è altro. Non è più possibile
continuare questo giochino della politica. Non è più possibile
questo teatrino: bisogna prendere una decisione. O si prende una
decisione oppure si va, come ha detto Chatrian, a votare! Si mette
a posto il premio di maggioranza e si va a votare. Se no qui in
questa situazione consegneremo questa Regione nelle mani di una
frantumazione ancora più forte, dove il Movimento Cinque Stelle
avrà sicuramente un riscontro, dove la Lega avrà sicuramente un
riscontro, dove le liste civiche spazzoleranno via quello che non
avete neanche idea! Perché è arrivato il momento delle liste
civiche, che dimostreranno come i cittadini sono stufi di
partecipare a una politica dove i partiti non ci sono. Non tutti,
grazie a Dio, ma alcuni partiti non ci sono, e io questo l'ho
sempre detto. Peccato che lasciare questi vuoti, o comunque
lasciare sempre che la politica passi in secondo piano rispetto
all'amministrazione - non dovrebbe essere così, dovrebbe essere
qualcosa che va di pari passo - ha creato dei danni inimmaginabili.
Oggi non esiste altra soluzione che decidere subito, per riprendere
un po' di dignità di fronte ai cittadini.
Io non voglio neanche entrare nel merito di chi ha torto o chi
ha ragione. Io lo dico a tutti i trentacinque colleghi che sono
qui: decidiamo subito, o si prende una decisione o si va a votare.
Non ci sono altre soluzioni. I cittadini non possono più guardare
questa situazione, e questo vale per tutti. Non è che vale per un
movimento e per un altro no. Questo vale per tutti, perché il
giochino magari per cui "adesso è colpa tua", "i dossier" - così
chiudo sui dossier citati da Guichardaz - "io li volevo fare i
dossier, sei tu che non me li hai fatti fare". Ma questa è vecchia
politica, Guichardaz! Non si offenda. Io credo che se lei crede in
quello che ha detto, è d'accordo con me. Non penso che adesso lei
ritenga di risolvere nei prossimi quindici giorni il dossier Casinò
o nei trenta giorni quello della Lavazza. Quella della Lavazza è
una storia lunga e io se vuole poi gliela racconto. Così come
quella della CVA e dell'aggressività di questa azienda: perché la
CVA doveva essere aggressiva? Io l'ho detto personalmente ai
presidenti di CVA (non voglio fare i nomi): perché dovete essere
aggressivi? Ma perché non si può collaborare? Pensate che oggi - io
lo dico anche alla Giunta che si è dimessa e che secondo me ha
sbagliato - con questo avete aiutato il casinò e i 273 dipendenti?
Secondo me, le dimissioni di oggi in buona parte li condannano. Poi
sarà una responsabilità di tutti, ci mancherebbe altro, perché alla
fine - come ho detto - non si salva nessuno da questa situazione,
ed è proprio questo il dramma: non si salva nessuno. Trentacinque,
trentacinque!
Quindi, e concludo, prendiamo una decisione, riprendiamoci
almeno questo briciolo di dignità nei confronti dei cittadini: o si
decide subito che cosa fare - una volta tanto sono d'accordo con
Chatrian, con il quale non sono mai d'accordo - oppure si va a
votare. Trenta giorni per verificare il premio di maggioranza e le
altre cose: le preferenze e il resto, che non so e non voglio
neanche sapere. Ma questa è la soluzione, altrimenti di fronte a
chi ci sta guardando non ce n'è uno che si salva,
ricordatevelo!
Presidente -
Ha chiesto la parola il consigliere Farcoz,
ne ha facoltà.
Farcoz (UV) -
Credo che come Union Valdôtaine abbiamo
sempre dimostrato di lavorare seguendo i programmi, che durante
questa legislatura le diverse forze politiche hanno sottoscritto.
Abbiamo dimostrato serietà, responsabilità e cercato sempre il
dialogo con tutta la maggioranza soprattutto nelle riunioni fatte
in questi ultimi mesi. È evidente e sotto gli occhi di tutti, però,
che in questo periodo è sempre più complicato portare avanti il
programma di legislatura che è stato sottoscritto. Con questo clima
credo che non sia più possibile andare avanti ed è per questo che i
nostri assessori, con forte senso di responsabilità, hanno
rassegnato le dimissioni, aprendo dunque una fase in cui le forze
politiche faranno gli opportuni chiarimenti, ovviamente per dare
delle risposte ai valdostani.
Presidente -
Non ci sono altri interventi. A questo
punto, penso che possiamo prendere atto delle dimissioni rassegnate
dai colleghi Baccega, Bianchi, Donzel, Marguerettaz, Perron, Rini e
Testolin dalla carica di Assessore. Si prende atto che la Giunta
non è più in condizioni di deliberare validamente, in quanto il
numero dei propri componenti scende al di sotto del
quorum
strutturale previsto dall'articolo 3 della legge regionale n.
66/1979. Si dia atto che la Giunta continui
in
prorogatio
ad assicurare l'ordinaria amministrazione fino al
subentro del nuovo esecutivo, in analogia a quanto disposto dagli
articoli 8 e 9 della legge n. 21/2007, nel caso di scioglimento
anticipato o di annullamento delle elezioni o di scadenza naturale
della legislatura. Si dia atto che, in analogia a quanto disposto
dall'articolo 8 della legge regionale n. 21/2007, il termine
massimo per l'esercizio dell'ordinaria amministrazione da parte
della Giunta è di sessanta giorni, decorsi i quali si verificherà
ex lege
lo scioglimento funzionale del Consiglio regionale,
ove non sia costituito un nuovo esecutivo.
