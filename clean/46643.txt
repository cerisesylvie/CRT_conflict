Classificazione
ENERGIA



Oggetto del Consiglio n. 3044 del 14 dicembre 2023 - Resoconto
OGGETTO N. 3044/XVI - Interrogazione: "Informazioni sulle
operazioni di posa di pali elettrici della Società Deval in
località Verrand a Pré-Saint-Didier".
Bertin (Presidente) -
Passiamo ora al punto n. 9
all'ordine del giorno. Risponde il Presidente della Regione.
Testolin (UV) -
Rispetto a quest'interrogazione, Deval
evidenzia in primo luogo che la linea elettrica in argomento è la
principale linea d'alimentazione a servizio del Comune di
Courmayeur e delle opere relative al Traforo del Monte Bianco,
oltre che del comprensorio sciistico della funivia Skyway e si
tratta di una linea realizzata nel 1968 lunga circa 6,5
chilometri.
Ciò premesso, per quanto riguarda il primo quesito, cioè quali
siano state le motivazioni, procedure e le operazioni che hanno
determinato la posa dei pali di cui si parla all'interno
dell'articolo, Deval informa che nei primi mesi del 2022 il
proprietario di un immobile sito nella Avenue Dent du Géant di
Pré-Saint-Didier ha chiesto a Deval lo spostamento di uno dei
sostegni aerei della linea elettrica in questione...
Presidente -
Scusi Presidente, invito i Consiglieri a
fare un po' di silenzio.
Testolin (UV) -
...in quanto interferente con
l'intervento di ristrutturazione e ampliamento della propria
abitazione.
In ragione della richiesta ricevuta, in ottemperanza alle
normative vigenti, Deval ha elaborato una soluzione che prevede: la
rimozione del sostegno presente sul fondo del soggetto prima
ricordato; la sostituzione di un tratto di linea aerea di lunghezza
pari a 135 metri con due cavi sotterranei di lunghezza pari a 210
metri ciascuno; la realizzazione di due nuovi sostegni da
collocarsi all'estremità della linea interrata in sostituzione di
quelli preesistenti a servizio della linea aerea, uno lungo
l'Avenue Dent du Géant, l'altro a lato di Route Mont Cormet nelle
vicinanze della Chapelle Grange. La soluzione elaborata prevede
necessariamente e contestualmente all'interramento la posa di due
sostegni d'ingresso e uscita della linea elettrica all'estremità
del tratto interrato, le cui caratteristiche non sono libere ma
devono essere conformi a specifiche norme tecniche. Inoltre occorre
evidenziare che la posizione dei pali deve essere tale da garantire
un'agevole accessibilità al cavo interrato posato al di fuori delle
sedi stradali, anche in caso di presenza di neve stante la
particolare importanza della linea.
Per la realizzazione del suddetto intervento, in data 12 ottobre
2022 Deval ha depositato ai competenti uffici regionali l'istanza
per il rilascio dell'autorizzazione alla costruzione e
all'esercizio di elettrodotti previsti dall'articolo 5 della l.r.
28 aprile 2011 n. 8, deposito di cui è stata data regolare
pubblicazione sul Bollettino ufficiale regionale all'albo pretorio
del Comune di Pré-Saint-Didier.
Quesiti 2 e 3: "quali siano gli uffici o le strutture
dell'Amministrazione regionale che sono state a vario titolo
coinvolte nella già richiamata vicenda e quali siano state le
relative determinazioni assunte" e "se vi siano state
interlocuzioni tra le strutture dell'Amministrazione regionale, il
Comune di Pré-Saint-Didier e la Deval sul caso e quali ne siano
state le determinazioni conseguenti". Per quanto riguarda il
secondo quesito, a seguito della presentazione dell'istanza in data
2 novembre 2022, si è tenuta una conferenza dei servizi alla quale,
per quanto riguarda l'Amministrazione regionale, hanno partecipato
la Sovrintendenza per i beni e le attività culturali e la struttura
Patrimonio archeologico e restauro beni monumentali dell'allora
Assessorato dei beni culturali, turismo, sport e commercio e il
Dipartimento di programmazione risorse idriche territorio
dell'allora Assessorato delle Finanze, innovazione e opere
pubbliche del territorio. Tutte le strutture hanno espresso, nel
loro proprio ambito di competenza, parere favorevole all'intervento
proposto da Deval. Anche l'ARPA Valle d'Aosta si è espressa
favorevolmente rilevando il rispetto della distanza minima dalle
abitazioni della linea elettrica in questione e in conformità alla
vigente disciplina in materia di esposizione ai campi
elettromagnetici.
All'esito della conferenza dei servizi, con provvedimento
dirigenziale 7812 in data 9 dicembre 2022, la Regione ha rilasciato
a Deval l'autorizzazione per l'esecuzione dell'intervento di
interramento della linea e di installazione dei relativi sostegni
nelle posizioni di ingresso e di uscita della linea nel tratto
interrato.
Per completezza va anche detto che contro il provvedimento di
autorizzazione è stato proposto ricorso al TAR Valle d'Aosta,
attualmente pendente, nel quale anche la Regione è parte costituita
attraverso l'Avvocatura regionale. Non è opportuno entrare nel
merito considerata appunto la pendenza nel ricorso la cui udienza
in merito è fissata nel prossimo aprile del 2024.
Presidente -
La parola al consigliere Aggravi.
Aggravi (RV) -
Ringrazio il Presidente e gli uffici per
la risposta; credo che fosse necessario cercare di fare un po' di
chiarezza, per quello che è possibile fare, visto che c'è un
contenzioso pendente rispetto a una notizia che è stata pubblicata
tempo fa, soprattutto a un caso che comunque è anche un po' tipico
di situazioni che viviamo perché a volte, giustamente, bisogna
pensare a fare anche dei sacrifici per far passare delle linee
importanti, come in questi casi. Sicuramente chi si lamenta
rispetto al paesaggio di cui godiamo... però nello stesso momento
dobbiamo sempre contemperare e soppesare quella che è poi la
necessità di vivere, io direi, in zone che ovviamente hanno delle
caratteristiche geografiche particolari e su cui non si possono
spesso fare dei miracoli, però, essendoci un contenzioso e
quant'altro, è meglio lasciar fare corso alla giustizia.
Io quello che mi auguro è che tra le parti si possa sempre
trovare la miglior soluzione qualora sia possibile.
