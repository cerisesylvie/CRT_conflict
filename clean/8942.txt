Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3443 del 28 gennaio 1988 - Resoconto
OGGETTO N. 3443/VIII - INIZIATIVE PER FAVORIRE LA RICERCA DI
UNA SOLUZIONE POLITICA CHE GARANTISCA LA SICUREZZA DI ISRAELE ED
UNA PATRIA AI PALESTINESI. (Approvazione di ordine del
giorno).
PRESIDENTE:
Do lettura dell'ordine del giorno presentato
dal Consigliere Sandri:
ORDINE DEL GIORNO
Il Consiglio regionale della Valle d'Aosta
PROFONDAMENTE SCOSSO dalle notizie provenienti dai territori
occupati da Israele, che testimoniano di violenze nei confronti
della popolazione palestinese;
STUPITO del rifiuto da parte delle autorità israeliane di far
visitare i campi profughi palestinesi al Vice Segretario Generale
dell'ONU;
CONDANNA l'atteggiamento inumano e prevaricatore del Governo
sionista;
INVITA
il Governo italiano a rompere le relazioni diplomatiche con
lo Stato di Israele;
IMPEGNA
il Presidente del Consiglio ad inviare il presente ordine del
giorno al Presidente del Consiglio, al Ministro degli Esteri e agli
Ambasciatori dell'organizzazione di liberazione della Palestina e
di Israele.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Questo ordine del giorno è stato
presentato nello scorso Consiglio ed era ovviamente in rapporto
alla situazione, già denunciata da questo Consiglio regionale
all'unanimità, dei campi profughi palestinesi. Da allora ad oggi la
situazione è notevolmente peggiorata perchè non solo dei Commissari
dell'ONU hanno avuto difficoltà ad entrare in questi campi, ma noi
conosciamo bene i problemi anche di alimentazione e di difficoltà
di approvvigionamenti che ci sono stati.
L'atteggiamento della Regione Valle d'Aosta è sempre stato per
stigmatizzare questi episodi e questi atteggiamenti; penso che
questo ordine del giorno possa rappresentare un altro momento di
solidarietà verso il popolo palestinese che in questo momento è
sotto pressione.
Per tranquillizzare il Consigliere Baldassarre, vorrei soltanto
dire che su questo tema si sono espressi anche autorevoli esperti e
rappresentanti del movimento ebraico internazionale, proprio perchè
è un problema che riguarda la libertà civile in un paese
civile.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Siamo d'accordo sul fatto di prendere
posizione perchè cessi la repressione promossa dal Governo
israeliano nei confronti degli arabi che vivono nei territori
occupati. Proponiamo però un emendamento, in quanto non ci sembra
opportuno invitare il Governo a rompere le relazioni diplomatiche
con lo Stato di Israele; ci sembra che il Governo invece debba
prendere tutte le iniziative utili per far cessare la politica
repressiva del Governo israeliano e per favorire la ricerca di una
soluzione politica che garantisca la sicurezza di Israele ed una
patria ai palestinesi.
In questo senso chiediamo di sostituire le due frasi:
"CONDANNA l'atteggiamento inumano e prevaricatore del Governo
sionista;
INVITA il Governo italiano a rompere le relazioni diplomatiche
con lo Stato di Israele;"
con una formula che è la seguente:
"Nel ribadire la necessità di una soluzione al problema delle
condizioni sociali e politiche dei palestinesi residenti nei
territori occupati, CONDANNA la politica di repressione messa in
atto dal governo israeliano contro le popolazioni arabe dei
territori occupati, INVITA il Governo italiano a prendere tutte le
iniziative utili per far cessare la politica repressiva del Governo
israeliano e per favorire la ricerca di una soluzione politica che
garantisca la sicurezza di Israele ed una patria ai
palestinesi".
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Avevo già espresso il mio
dissenso al momento della presentazione di questo ordine del
giorno, dissenso che ribadisco in questo momento.
Non voterò l'ordine del giorno, nè nel testo originale, nè con
le modifiche proposte dal Partito Comunista.
Ritengo che quella del popolo di Israele non sia una politica
repressiva, ma una politica di tolleranza, che vuole arrivare alla
pace.
Certo, per arrivare a questo il Governo di Israele ha già detto
che bisogna mettere fine alle violenze, dalle quali è costretto a
difendersi, e lo fa con i mezzi necessari.
Riteniamo che la pace con il popolo palestinese possa essere
raggiunta solo se si mette fine a queste violenze, pertanto non
possiamo che esprimere il nostro stupore e la nostra condanna per
quello che si dice in questo ordine del giorno, quando si parla di
"atteggiamento inumano e provocatorio del governo sionista"; forse
si dimentica quanto è stato inumano l'atteggiamento contro il
popolo di Israele. Non riteniamo che il Governo italiano possa
rompere le relazioni con un popolo valoroso come quello di
Israele.
Non voterò questo ordine del giorno; non sono d'accordo nè con
questo nè con gli emendamenti presentati, e ribadisco, assumendomi
la piena responsabilità delle mie affermazioni, la mia solidarietà
al popolo di Israele.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Accolgo l'emendamento del Partito
Comunista che esprime meglio il sentimento che volevo esprimere
io.
PRESIDENTE:
Do lettura dell'emendamento proposto dal
Consigliere Mafrica, che è stato accettato dal presentatore
dell'ordine del giorno:
Si sostituiscono le frasi:
"CONDANNA l'atteggiamento inumano e prevaricatore del Governo
sionista; INVITA il Governo italiano a rompere le relazioni
diplomatiche con lo Stato di Israele;"
con le seguenti:
"NEL RIBADIRE la necessità di una soluzione al problema delle
condizioni sociali e politiche dei palestinesi residenti nei
territori occupati
CONDANNA
la politica di repressione messa in atto dal Governo israeliano
contro le popolazioni arabe dei territori occupati
INVITA
il Governo italiano a prendere tutte le iniziative utili per far
cessare la politica repressiva del Governo israeliano e per
favorire la ricerca di una soluzione politica che garantisca la
sicurezza di Israele ed una patria ai palestinesi".
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Continuo a sorprendermi come
delle forze politiche e democratiche possano votare un ordine del
giorno di questo genere, quando addirittura nelle premesse si dice:
"... che testimoniano di violenze nei confronti della popolazione
palestinese".
Voglio sfidare chiunque in questo Consiglio a portare
testimonianza di queste violenze sul popolo palestinese, e come si
possa parlare, con l'emendamento presentato dal Partito Comunista,
di politica repressiva del popolo di Israele. Vorrei che si
chiarisse in Consiglio cosa vogliono significare queste modifiche o
questi apprezzamenti gratuiti sul popolo di Israele fatti dal
Consigliere Sandri. Non è politica repressiva, è una politica di
difesa; non c'è politica di violenza contro il popolo palestinese,
ma è una difesa dei propri diritti, quella del popolo israeliano
che è costretto a difendersi dagli atteggiamenti aggressivi dei
palestinesi.
Non interverrò più, voterò contro questo ordine del giorno,
nonostante le modifiche, e invito le forze democratiche a votare
contro questo documento.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Non ho capito l'atteggiamento del
Consigliere Baldassarre, perchè si vede che non ha letto nè i
giornali nè ha visto la televisione.
Dall'inizio degli avvenimenti, luttuosi peraltro, avvenuti nella
striscia di Gaza e nei territori palestinesi, i morti sono stati
34; il voler imporre "manu militari" una soluzione, come sta
facendo il popolo di Israele, è contrario alle più elementari
regole di democrazia che invocava prima il Consigliere Baldassarre,
ma anche contrario alle vicende di un popolo che ha dovuto subire
umiliazioni, lutti ed addirittura un olocausto per conseguire il
diritto ad una terra, lo stesso diritto che chiedono attualmente i
palestinesi.
Infatti, le parole di condanna non solo sono venute da organismi
democratici ad altissimo livello come il Governo italiano che ha
assunto su questo argomento una posizione ben precisa, ma dalle
stesse "lobbies" ebraiche degli Stati Uniti che hanno cominciato ad
individuare nella politica dello Stato di Israele una politica di
repressione. Il danno maggiore per Israele in questi giorni è
venuto da parte di una televisione che ha messo sugli schermi, come
era già successo per il dramma del Vietnam, un tipo di politica che
è assolutamente inaccettabile. Vedere uccidere donne, bambini, e
veder bastonare dei vecchi, non credo che sia un titolo di merito
per un popolo come quello ebraico, che ha goduto delle nostre
simpatie politiche fino all'inizio di questa strana ed impopolare
presa di posizione, che ha portato ad una politica di un certo tipo
che noi condanniamo violentemente.
Il problema palestinese esiste, ma va risolto in via pacifica e
attraverso una presa di coscienza delle forze politiche israeliane.
Va sostenuta quella iniziativa del premier labourista Perez, che
chiede la convocazione di una conferenza di pace per mettere fine a
questo stato di guerra che si è verificato nella striscia di Gaza e
nei territori palestinesi occupati. Credo che un ordine del giorno,
con la modifica (accettata dal Consigliere Sandri) del partito
comunista, non si possa non votare, visto che quindici giorni fa
abbiamo votato un ordine del giorno che ricalcava questa stessa
impostazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Voglio fare soltanto due
osservazioni. La prima: è vero che avevamo votato un ordine del
giorno qualche tempo fa, ma la situazione non si è modificata ed è
opportuno ritornare sull'argomento; d'altronde lo stesso Consiglio
di sicurezza dell'ONU aveva preso una posizione che ha poi
successivamente ribadito.
In quanto alle affermazioni del Consigliere Baldassarre, devo
dire che sono stupefacenti e rasentano l'incredibile. Evidentemente
lui guarda solo il TG Tre della Valle d'Aosta, dove si parla solo
del Consiglio regionale. Se guardasse anche la parte precedente
avrebbe visto ogni giorno manifestazioni, morti, violenze sugli
stessi operatori televisivi. Qui ci sono non dei terroristi, ma 2
milioni di palestinesi, che vivono in territorio occupato dallo
stato Israeliano, che chiedono di esercitare dei diritti politici,
che reclamano il diritto ad avere una patria. Ho visto al
telegiornale più che altro bambini e ragazzi che lanciavano pietre,
mentre ho visto i militari israeliani ripresi dalle televisioni
italiane che sparavano ....
BALDASSARRE - (P.S.D.I.) (Fuori microfono):
.... si
difendevano
MAFRICA - (P.C.I.):
... si ma non lanciavano pietre;
lanciavano lacrimogeni molto velenosi perfino dentro le
moschee.
PRESIDENTE:
Ha chiesto di parlare il Consigliere
Baldassarre, per fatto personale, ne ha facoltà.
Voglio precisare però che gli do la parola in via eccezionale,
perchè qui diventa un dialogo fra sordi.
BALDASSARRE-(P.S.D.I.):
Ringrazio il Presidente per
questa eccezione.
Quando non si è d'accordo con qualcuno, gli si dice o non guarda
la televisione, oppure che guarda solo il TG Tre (che non guardo
mai). Non mi sto a preoccupare di quello che dice il TG Tre: è
conosciuta la mia posizione nei confronti dei giornalisti della
sede RAI di Aosta, che è stata una posizione da cinque anni sempre
coerente, diversamente dal partito comunista.
Certo non guardo il TG Tre nazionale, perchè mi sembra una
propaganda del partito comunista.
Ribadisco che non è necessario ricorrere a questo: quando non si
è d'accordo su dei provvedimenti, si cerca di entrare nel fatto
personale. Voglio tranquillizzare i Consiglieri Mafrica e Torrione:
guardo la televisione, escluso il TG Tre regionale, leggo i
giornali (e ne leggo diversi durante la giornata) perchè ho molto
tempo, però vorrei tornare su questo argomento.
Il popolo di Israele non ha detto che non vuole riconoscere -
come afferma va il Consigliere Torrione - il diritto di una terra
al popolo palestinese; questo non lo ha detto nè lo ha mai ribadito
nessun esponente del governo di Israele, però il Governo di Israele
ha sempre invitato il popolo palestinese al riconoscimento del
popolo di Israele, riconoscimento che i palestinesi hanno sempre
rifiutato. E allora mi dica il Consigliere Torrione con chi deve
trattare il popolo di Israele.
L'elemento essenziale è il riconoscimento del popolo di Israele;
se questo non avviene non si può passare alle fasi successive che
porteranno alla pace e al riconoscimento di un territorio per il
popolo palestinese. Questo riconoscimento credo che sia una
richiesta legittima da parte del popolo d'Israele.
Invito ancora le forze democratiche a non votare l'ordine del
giorno presentato, con le modifiche che sono peggiorative in senso
assoluto.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Je crois que discuter sur un thème
dont on a sans doute des aperçus de la part des organes
d'information c'est toujours intéressant; quant aux positions sur
cet argument chacun peut avoir les siennes, avec des raisons plus
ou moins valables.
A propos de l'ordre du jour, je proposerais de modifier le texte
de la façon suivante:
"Profondamente scosso dalle notizie provenienti dai territori
occupati da Israele;
Stupito del rifiuto da parte delle autorità israeliane di far
visitare i campi profughi palestinesi al Vice Segretario Generale
dell'ONU;
INVITA
il Governo italiano a prendere tutte le iniziative utili per
favorire la ricerca di una soluzione politica che garantisca la
sicurezza di Israele ed una patria ai palestinesi".
L'invitation que nous avons toujours donnée c'est de travailler,
afin qu'il y ait la paix dans ce territoire; on ne peut que
soutenir cette thèse.
Alors l'invitation qu'on peut faire au gouvernement italien
c'est de travailler dans ce sens; c'est une position qui peut
donner la possibilité à n'importe qui de travailler pour la paix
dans ce territoire.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Ho apprezzato l'intervento del
Presidente della Giunta, perchè ha avuto il merito di affrontare il
problema concretamente e senza partiti presi.
Accetto per quanto mi riguarda le modifiche che ha proposto.
Mi si consenta solo una considerazione: il popolo palestinese da
molti e molti anni ha preso botte dagli arabi, dagli israeliani,
adesso le ha prese anche dall'atteggiamento del Consigliere
Baldassarre. Penso che questo ordine del come è stato modificato,
sia un segno tangibile di una attenzione verso un popolo che
davvero non ha una terra.
PRESIDENTE:
Visto che il Consigliere proponente e il
Consigliere Mafrica, che ha proposto l'emendamento, accettano il
testo letto dal Presidente della Giunta, pongo in votazione
l'ordine del giorno nel testo così modificato:
Il Consiglio regionale della Valle d'Aosta
PROFONDAMENTE SCOSSO dalle notizie provenienti dai territori
occupati da Israele;
STUPITO del rifiuto da parte delle autorità israeliane di far
visitare i campi profughi palestinesi al Vice Segretario Generale
dell'ONU;
INVITA
il Governo italiano a prendere tutte le iniziative utili per
favorire la ricerca di una soluzione politica che garantisca la
sicurezza di Israele ed una patria ai palestinesi.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
I lavori sono sospesi, riprenderanno alle ore
16.
La seduta è tolta.
La seduta termina alle ore 13,11.
