Classificazione
OPERE PUBBLICHE



Oggetto del Consiglio n. 2449 del 6 giugno 2012 - Resoconto
OGGETTO N. 2449/XIII - Interpellanza: "Modalità di
aggiudicazione dei lavori di costruzione del cunicolo di
sottoattraversamento di via Roma per la realizzazione del Presidio
unico ospedaliero".
Interpellanza
Vista la Deliberazione della Giunta n. 778 del 6 aprile 2012
avente per oggetto: "Approvazione della progettazione del cunicolo
di sottoattraversamento di Via Roma";
Visto che la Società Coup S.r.l. il 19 aprile 2012 ha
aggiudicato i lavori alla Società Edilsud S.r.l.;
Constatato che la procedura valutata è stata: "negoziata
senza pubblicazione di indizione di gara";
Viste le carenti ragioni che hanno determinato l'affidamento
diretto;
Tenuto conto che per il 2012 si prevedeva la realizzazione
del cunicolo di attraversamento di Via Roma per una spesa di 1,2 Ml
di Euro e che in data 14 marzo 2012 la Società Coup S.r.l. ha
trasmesso il nuovo importo onnicomprensivo che ammonta a 1,896 Ml
di Euro;
Preso atto che la maggiore spesa prevista per la
realizzazione del cunicolo risulta riconducibile alla particolare
complessità dell'opera;
tutto ciò premesso, i sottoscritti Consiglieri
regionali
Interpellano
il Presidente della Regione per conoscere:
1) quali sono le ragioni e le motivazioni per le quali non è
stata indetta una gara ad evidenza pubblica per un lavoro che
ammonta ad un importo considerevole.
F.to: Chatrian - Bertin - Louvin - Patrizia Morelli
Presidente
- La parola al Vicepresidente Chatrian.
Chatrian (ALPE)
- Grazie Presidente.
Più volte in questa legislatura abbiamo affrontato temi legati
alle società controllate e partecipate, società di scopo. Questa
iniziativa mira a mettere sul tavolo un quesito ben preciso: il
perché non è stata fatta una gara di evidenza pubblica. Il Governo
regionale un mese fa, il 6 aprile, ha approvato la nuova
progettazione del cunicolo di sottoattraversamento di via Roma, ha
dato atto che la presente approvazione non determina maggiori oneri
dal punto di vista contabile e ha demandato alla società Coup
S.r.l. l'acquisizione di tutti gli ulteriori assensi e pareri
necessari per l'avvio dei lavori. Questa delibera - e qui faccio un
passo indietro - va a modificare l'importo in maniera pesante di
circa il 50 percento, ma trova copertura, come è detto, nel
deliberato.
Solo nel 2011 era stato approvato un programma di investimento
triennale e lo stesso programma relativamente al 2012, stiamo
parlando dell'anno in corso, prevedeva la realizzazione del
cunicolo di attraversamento di via Roma per una spesa di
realizzazione pari a euro 1.200.000. Vista la complessità, così si
ribadisce nell'atto amministrativo, il 14 marzo la società di scopo
ha trasmesso al Governo regionale il nuovo importo che ammonta a
1.896.000 euro, la maggiore spesa è di 593.000 euro. Per il
2011-2012 quindi la spesa totale era di 1.200.000, in sei mesi è
passata a 1.896.000, circa un 50 percento in più, per dei motivi
particolarmente innovativi di tipo oleodinamico, che potranno
permettere di ridurre al minimo l'interferenza con l'asse viario di
via Roma, così cita l'atto approvato dal Governo regionale. Qualche
settimana dopo la società di scopo decide di affidare direttamente
all'Edilsud il lavoro; vi è una breve descrizione dell'appalto e
degli acquisti: i lavori di costruzione di manufatto in
calcestruzzo di cemento, armato fuori opera, monolite di 7,40 metri
di larghezza, 15 di lunghezza e 10 di altezza, e successiva sua
collocazione in opera mediante varo oleodinamico e i lavori di
corollario. Nella procedura inserita si cita quanto segue:
"negoziata senza pubblicazione di un avviso di indizione di
gara; i lavori, le merci e i servizi possono essere forniti
unicamente da un determinato offerente per ragioni tecniche"
.
Sempre nell'atto della società si dice:
"l'adozione per motivi
tecnici della spinta da nord implica che l'esecuzione dei lavori di
costruzione e varo del monolite siano eseguiti dall'impresa
Edilsud, costruttrice del cantiere del parcheggio nord
- e ci
sono le due motivazioni -
perché la titolarità dell'area è della
stessa società e perché si sta realizzando il parcheggio
. Il
quesito è non di tipo tecnico, ma di natura politica e spero che
l'Assessore ci risponda dal punto di vista politico: perché non è
stata fatta una gara ad evidenza pubblica visto l'ammontare
considerevole dell'importo (parliamo di 1.896.000 euro)?
Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Mi dispiace deludere subito il collega Chatrian, perché da parte
nostra non si tratta di una risposta politica, ma esclusivamente
tecnica, anche perché questa è una procedura a capo della società
Coup, quindi noi portiamo le motivazioni esclusivamente tecniche
che hanno portato a questa decisione. Le motivazioni addotte dalla
società per la progettazione e realizzazione del cunicolo di
sottoattraversamento di via Roma sono: la prima, la funzione del
cunicolo di sottoattraversamento di via Roma è di assicurare in una
prima fase, dalla data di fruizione del parcheggio nord a quella di
fruizione del parcheggio sud, la connessione pedonale sotto strada
del parcheggio nord con l'ospedale, ed evitare l'attraversamento
dei pedoni a piano strada e conseguentemente incidenti e
rallentamenti del traffico; in una seconda fase, dalla data di
fruizione del parcheggio sud, anche la connessione veicolare sui
due livelli sottostanti quello pedonale, dei due parcheggi, ai fini
della loro gestione unitaria e della possibilità di effettuare
ingressi ed uscite al lato destro per qualsiasi direzione di
provenienza e destinazione. La seconda motivazione tecnica è
questa: l'analisi delle alternative compiuta dai progettisti nel
complesso ospedaliero ha individuato la soluzione più efficiente,
in relazione a detta funzione, nella realizzazione: di un manufatto
scatolare, articolato su tre piani, di calcestruzzo di cemento
armato (15 metri di lunghezza, 7,40 di larghezza e 10,5 di altezza)
da eseguire fuori opera e da collocare sotto via Roma mediante
"varo oleodinamico" da nord; di opere di corollario impiantistiche,
di allontanamento delle acque meteoriche, di adeguamento delle
interferenze e di ripristino dell'accesso a via Innocenzo Papa V.
Altra motivazione: la modalità costruttiva (costruzione fuori opera
e successivo varo) è motivata dall'esigenza di non interrompere il
traffico veicolare sulla strada di livello internazionale.
Il varo del monolite da nord, oltre a comportare un minore
costo, rispetto al varo da sud, stimato dai progettisti del 47%
circa, è ritenuto necessario nella realizzazione del progetto per i
seguenti motivi tecnici:
- evitare gli inconvenienti che si verificherebbero operando la
spinta da sud ed in particolare: la soppressione di circa 30 posti
auto dell'attuale parcheggio, già insufficiente, per far posto ad
un'area di cantiere di circa 1.200 metri quadrati; il taglio della
berlinese tirantata (una struttura di sostegno con tiranti) del
parcheggio nord ed aggravi cantieristici per interferenze con
strutture, programma e tempi di esecuzione del parcheggio stesso;
l'attuazione di uno scavo con le cautele imposte dall'interesse
archeologico dell'area di circa 8.260 metri quadrati, che
implicherebbe: un negativo impatto sul traffico di via Guedoz;
l'intralcio nelle aree di manovra del parcheggio esistente;
l'apprestamento di opere provvisionali per il passaggio dei pedoni;
la soppressione di ulteriori posti macchina per il deposito
temporaneo del materiale di risulta dello scavo da riempire a varo
ultimato; l'immediata interferenza con il canale irriguo ubicato a
sud di via Roma, che, invece, operando da nord, può essere deviato
in una nuova posizione a varo ultimato; l'installazione di
apparecchiature per il monitoraggio dei manufatti ricadenti nelle
immediate vicinanze del cantiere;
- integrare il processo attuativo del cunicolo con quello del
parcheggio nord e quindi evitare interferenze negative fra i due
anche per quanto attiene lo svolgimento programmato del secondo e
della sua data di ultimazione;
- utilizzare, ai fini della costruzione e del varo del monolite,
per l'intera altezza, lo scavo già effettuato per il parcheggio
nord;
- modificare, prima della realizzazione, la configurazione della
berlinese del parcheggio nord, al fine di renderla coerente con il
progetto del cunicolo ed eliminare all'imbocco del monolite i
tiranti a beneficio dello scavo in galleria;
- eliminare il rischio di sorpresa archeologica e di possibili
allungamenti dei tempi di apprestamento e varo del monolite, in
quanto lo scavo del parcheggio nord è già stato analizzato ed
interpretato sotto il profilo archeologico;
- agevolare, in ragione di tale precedente, una più compiuta
lettura archeologica della sezione di scavo relativa al
cunicolo;
- ultimo motivo: utilizzare tutte le apparecchiature di
monitoraggio già presenti e predisposte nell'area del cantiere
nord.
"Quali sono le ragioni e le motivazioni per le quali non è
stata indetta una gara ad evidenza pubblica..."
: per le
motivazioni specificate in premessa, è risultato evidente che la
costruzione e spinta del monolite da nord, ha reso necessario
eseguire i lavori all'interno del cantiere di costruzione del
parcheggio nord allestito dalla società Edilsud S.r.l.,
configurando quest'ultima, per i motivi tecnici su indicati, come
unico possibile affidatario (cosiddetto esecutore predeterminato)
dei lavori mediante procedura negoziata, non preceduta dalla
pubblicazione del bando, ai sensi dell'articolo 57, comma 2,
lettera b), del decreto legislativo n. 163/2006, in quanto:
- la titolarità dell'area di cantiere del parcheggio nord
appartiene alla società che lo sta realizzando;
- l'adeguamento sopra richiamato del parcheggio nord all'innesto
nella configurazione tecnica del cunicolo implica contestuali
integrazioni e sincronizzazioni cantieristiche anche dal lato della
sicurezza nei luoghi di lavoro tra le due opere da parte di un
unico soggetto. Si segnala infine che la negoziazione ha consentito
un ribasso del 10% del costo per i lavori preventivato dal progetto
in € 1.432.313, al netto degli oneri per la sicurezza e delle somme
a disposizione. Al comma 2 dell'articolo 57 si dice che, per
ragioni di natura tecnica o artistica, o attinenti alla tutela dei
diritti esclusivi, il contratto può essere affidato unicamente ad
un operatore economico predeterminato. Si tratta di motivazioni
prettamente tecniche, che mi sembra di aver esposto in modo
dettagliato. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Un tema difficile, più volte affrontato dal nostro gruppo in
questi quattro anni di legislatura è la partecipazione pubblica
totale nelle società costituite per degli scopi o società
partecipate o controllate. Il mio quesito, Assessore, prima era
abbastanza chiaro e le chiedevo non di dettagliare ulteriormente le
motivazioni tecniche e leggerci una parte del contratto degli
appalti: il n. 163/2006, articolo 57, lettera b), che conosciamo,
ma era di andare un po' oltre. Un mese fa la Giunta prova il nuovo
progetto: si passa da 1.200.000 euro a 1.900.000 euro motivate
tecnicamente, perché l'operazione è più costosa; lei ci risponde
che, dal punto di vista tecnico, il buco doveva essere fatto da
nord verso sud, questo è il cuore di tutto il dibattito, e io le
dico che potremmo anche accettare. Non voglio fare una discussione
tecnica oggi in questo Consiglio, ma il nostro quesito principale è
questo: siccome il cunicolo era previsto già l'anno scorso e
quest'anno in quanto ha la funzione di collegare i due parcheggi,
una soluzione poteva essere quella di esperire una normale gara di
appalto, un'evidenza pubblica, riconoscendo all'Edilsud
un'indennità per l'uso del cantiere e concordando con essa il
coordinamento delle varie operazioni. Noi è su questo punto che
avremmo voluto avere qualche risposta in più da lei, sinceramente,
Assessore, e non voglio entrare nel discorso tecnico che lei ci ha
citato nella sua risposta, stiamo parlando di 1.500.000 euro solo
di lavori, 3.000.000.000 di vecchie lire. Mi sembra che diverse
volte in questo Consiglio abbiamo detto che le procedure ristrette
restringono innanzitutto la concorrenza, la trasparenza, la
concorrenzialità e soprattutto l'opportunità.
In seconda battuta vorremmo approfondire ulteriormente, lei ci
dice che ci hanno fatto uno sconto del 10 percento, quindi è stato
affidato, perché questo è un affidamento diretto e lei ha ben
spiegato. L'articolo 57, comma 2, lettera b), è un affidamento
diretto senza concorrenti, senza nessuna indagine di mercato, senza
nessuna trasparenza, è un affidamento completamente diretto.
Permettetemi qualche riflessione in più: Consiglio di Stato
2010, sentenza n. 8228, nella vigenza dell'articolo 57 che lei
giustamente citava, anche quando le stazioni appaltanti possono
aggiudicare contratti senza previa pubblicazione di un bando di
gara, esse individuano gli operatori economici da consultare sulla
base di informazioni riguardanti le caratteristiche di
qualificazione economica, finanziaria, tecnica ed organizzativa
desunte dal mercato, nel rispetto dei principi di trasparenza,
concorrenza e rotazione, e selezionano almeno tre operatori
economici che sussistono in tale numero, soggetti idonei. Questa è
una sentenza di un anno e mezzo fa, dove mi sembra mettano sul
piatto della bilancia che, nel momento in cui le condizioni
dell'appalto danno delle possibilità, prima devono essere
verificate comunque tutta una serie di condizioni e ancora dottrina
e giurisprudenza su questa materia considerano la trattativa
diretta una formula molto marginale rispetto alla procedura
negoziata o aperta, cioè l'ultima
ratio
. Ecco perché avremmo
gradito una risposta non diversa, ma una risposta argomentata non
sui tecnicismi, non possiamo metterci a discutere in questo
Consiglio del buco di 15 metri per 7 e per 4 oleodinamico, quando
15 giorni fa abbiamo cambiato le carte sul tavolo, passando da
1.200.000 a 1.900.000 e poi lei ci dice che la società ci ha fatto
anche uno sconto del 10 percento! Non siamo soddisfatti della sua
risposta, ma riteniamo grave la superficialità con cui lei oggi ci
ha risposto su un tema delicatissimo.
Tre giorni fa ero presente alla Giornata dell'economia: le
aziende non possono partecipare perché non ci sono appalti, perché
ci sono delle difficoltà, lo sappiamo, e voi concedete la
possibilità di fare degli affidamenti diretti per un importo così
alto? Noi non solo non siamo soddisfatti, ma vi chiediamo di
vigilare sulle società di scopo, partecipate e controllate,
affinché le nostre aziende possano partecipare almeno ai vari
appalti. Grazie.
