Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 936 del 18 settembre 2019 - Resoconto
OGGETTO N. 936/XV - Interpellanza: "Situazione degli affidi
di minori nella regione".
Distort (Presidente)
- Punto n. 45 dell'ordine del
giorno. Per l'esposizione, la parola alla consigliera Nasso.
Nasso (M5S)
- Questo è un argomento delicatissimo che
dovrebbe vedere tutti i cittadini, gli enti coinvolti e le forze
politiche schierati per lavorare insieme affinché alcuni fatti non
si ripetano mai più. Purtroppo abbiamo assistito a
exploit
di alcuni personaggi politici nazionali che andavano solamente
nella direzione di strumentalizzare la faccenda utilizzando i
bambini e creando
slogan
, dando un pessimo spettacolo e
facendo trasparire il poco interesse su questi fatti, noi cerchiamo
di essere migliori. Stiamo parlando dei recenti e drammatici fatti
di cronaca registrati in alcune aree dell'Italia, in particolare ci
riferiamo all'operazione "Angeli e Demoni" condotta dai Carabinieri
di Reggio Emilia concernente un'attività criminale che ha portato
all'applicazione di misure cautelari nei confronti di medici,
psicologi, assistenti sociali e di un Sindaco potenzialmente
coinvolti in un terribile meccanismo criminale. Questo meccanismo,
allo scopo di trarre un indebito profitto, avrebbe innescato
l'attivazione di diverse procedure di affido determinando
l'allontanamento ingiustificato di bambini dalle proprie famiglie,
tutto ciò è davvero agghiacciante. Tali terribili fatti hanno
evidenziato l'insufficienza di un controllo e l'assenza di
accorgimenti a livello territoriale.
L'affidamento dei minori è un istituto che trova disciplina in
una molteplicità di fonti sia a livello internazionale che di
normazione interna, legislativa o regolamentare, al riguardo
meritano di essere richiamate la Convenzione di New York del 20
novembre 1989, la Convenzione europea sull'esercizio dei diritti
dei minori, la legge 4 maggio 1983 e tutta la normativa del Codice
civile e penale che non sto a citare. Richiamate inoltre, venendo
proprio al punto, anche le deliberazioni della Giunta regionale su
questo tema, che non sto adesso a citare ma che ho scritto nel mio
testo, e dunque letta tutta la normativa vigente a tal riguardo, è
importante sottolineare che le figure che operano nell'ambito del
sistema affidi e, più in generale di tutela dei minori del nostro
ordinamento, sono diverse: parliamo di Stato, Regioni, Enti locali,
organi, organismi, Autorità, Magistratura giudicante e inquirente,
ordinaria o con funzioni di Giudice tutelare, Tribunale per i
minorenni, persone giuridiche pubbliche e private, altri enti e
organizzazioni non riconosciuti, famiglie e singoli cittadini,
quindi parliamo veramente di molte persone. Per rendere effettivi i
diritti dei minori riconosciuti dalle summenzionate fonti
normative, occorre ottimizzare al massimo la funzionalità degli
strumenti di indagine e di tutela disponibili assicurando così
l'effettivo ed efficace coordinamento delle attività di tutti gli
operatori coinvolti. Questo si può fare mediante lo scambio di
notizie e informazioni, la condivisione di buone prassi, la
predisposizione di procedure uniformi e standardizzate e anche di
intervento e ogni altra misura idonea a garantire la tutela dei
minori interessati. Inoltre è necessario, ove si riscontrino
criticità di affidamento o aspetti sulla protezione dei minori,
stabilire i rimedi opportuni immediatamente attivabili e
pianificare le doverose contromisure e prevenire tutto ciò che non
sia chiaro e trasparente.
Si sottolinea inoltre che la Regione dovrebbe essere impegnata a
promuovere politiche per l'infanzia, l'adolescenza e la famiglia e
a sostenere una rete di servizi per l'adozione e l'affido con
l'obiettivo di rispondere in modo adeguato alla complessità del
percorso adottivo e nell'interesse solo del minore, questo è molto
importante.
Occorre inoltre tener conto che si sancisce fortemente il
principio secondo il quale i vincoli affettivi tra minore e
famiglia di appartenenza sono mantenuti e sollecitati poiché il
fine dell'affidamento è la ricostruzione della famiglia nella sua
globalità e nella sua riunificazione nell'interesse del minore
stesso. In questi giorni finalmente è stata incardinata in
Commissione giustizia la proposta di legge n. 2047 in materia di
affidi e sulla quale spero che lavorino coralmente tutte le forze
politiche. Non è ovviamente il caso qui di dilungarmi su questa
legge ma vi invito a leggerla. Aggiungo inoltre che una recente
inchiesta giornalistica della nostra regione ha portato alla luce
alcuni episodi poco chiari sul sistema affidi, è una fonte non
confermata e senza contraddittorio ma che reputo degna di nota.
Prima di arrivare alle domande, ci tengo a sottolineare due
questioni: la prima è che questa iniziativa è frutto di un grande
lavoro che il gruppo Pari opportunità nazionale di cui faccio parte
ha fatto su tutto il territorio italiano, cercando di fare rete,
studiare e portando iniziative nei Consigli comunali e regionali,
un lavoro molto serio di cui vado orgogliosa.
La seconda cosa su cui voglio mettere l'accento è che ovviamente
questa è un'attività ispettiva per avere dei dati e per avere
contesto di una questione che non vuole assolutamente demonizzare
nessuna professione ma, anzi, vuole valorizzare chi il proprio
delicato lavoro lo fa e lo ha fatto con passione e seriamente e che
collabora affinché il marcio venga fuori.
Fatte tutte le dovute premesse, interpelliamo gli Assessori
competenti per conoscere: "
quanti sono attualmente i bambini
nella nostra Regione allontanati dalla famiglia di origine e
affidati e collocati in una struttura residenziale, quanti in una
famiglia affidataria, quanti collocati fuori regione e per quale
durata; quanti sono gli esiti positivi di rientro/riaffido del
minore alla famiglia di origine; se è in atto un lavoro sinergico
tra tutte le figure che operano su tali delicati processi
-
questo è molto importante -
quanti controlli da parte degli
organi di competenza sono stati attivati negli ultimi anni, con
quali esiti e se è intendimento di questa Giunta regionale
osservare
- anche alla luce di tutto quello che è successo -
delle ispezioni affinché tutto si svolga in piena trasparenza e
nel rispetto del minore
" viste appunto le drammatiche notizie
di queste settimane.
Dalle ore 20:33 riassume la presidenza la presidente
Rini.
Rini (Presidente)
- Per la risposta, la parola
all'assessore Baccega.
Baccega (UV)
- Collega Nasso, questo è un tema
estremamente delicato sul quale bisogna fare attenzione anche alle
parole che si dicono. In Valle d'Aosta il lavoro che è stato fatto
è sicuramente altrettanto valido di quanto hanno fatto le vostre
commissioni. La parte di premessa che riguarda il richiamo a
"Angeli e Demoni" non fa parte di questa Regione, la Regione è
assolutamente esente da tematiche o problematiche di quel tipo e
non so a quale inchiesta giornalistica lei fa riferimento ma se non
c'è il riscontro dall'altra parte, a volte le inchieste
giornalistiche diventano solo gettare fango su qualcosa e su
qualcuno.
Detto questo, le rispondo puntualmente rispetto ai quesiti.
Volevo innanzitutto specificare quali sono le condizioni di
allontanamento dei minori dalle loro famiglie di origine. Partiamo
dal primo caso che è l'adozione dove, secondo la normativa vigente,
l'adozione di un minore recide i rapporti con la famiglia di
origine. Il minore assume le generalità della famiglia adottiva ed
entra a far parte a tutti gli effetti del nucleo familiare
adottivo. La motivazione che porta il Tribunale per i minorenni a
emettere una sentenza di questo tipo è dettata dalla non
recuperabilità della situazione familiare, dall'assenza di figure
parentali appartenenti alla famiglia di origine non disponibile o
non idonea a gestire il minore ed è conseguente ai ripetuti
tentativi e articolati progetti di supporto attivati dai servizi
socio-sanitari finalizzati proprio al recupero della capacità
genitoriale della famiglia di origine, che non sono andati a buon
fine fino a quel momento.
Evidenzio che nella procedura per la dichiarazione di
adottabilità il minore è rappresentato sempre da un curatore
speciale, un avvocato che è terzo tra genitori e operatori, e da un
tutore, entrambi nominati dal Tribunale dei minori. L'adozione
diventa definitiva dopo un anno di affido preadottivo finalizzato
all'accertamento dell'andamento del buon abbinamento ed è
effettuato dal Tribunale dei minori come previsto dalla normativa.
L'affido preadottivo è preceduto quasi sempre dall'affidamento a
rischio giuridico del minore a coppie aventi i requisiti per
l'adozione. Queste due tipologie di affidamento familiare
finalizzate all'adozione del minore hanno caratteristiche peculiari
e sono esclusivamente legate all'adozione. L'affidamento familiare
è un altro servizio rivolto a situazioni che presentano una
genitorialità con fragilità educative, affettive e organizzative
recuperabili o supportabili. Gli affidamenti possono essere
disposti da un organo giudiziario, ovvero dal Tribunale per i
minori, o dal Tribunale ordinario, o consensuali, validati
nell'ambito di un provvedimento dirigenziale e successivamente
omologati dal Giudice tutelare. Gli affidamenti familiari possono
essere realizzati presso parenti, e sono gli intrafamiliari, oppure
presso terzi, gli eterofamiliari. La normativa prevede che
l'affidamento abbia un termine definito inferiore o pari a 2 anni.
Decorso questo termine, qualora si reputi necessaria la sua
continuazione, deve essere nuovamente disposto o omologato
dall'Autorità giudiziaria. L'attività di formazione delle famiglie
affidatarie viene effettuato da un'
équipe
psico-sociale
operante presso l'Ufficio minori, mentre la proposta e il progetto
di affidamento vengono formulati congiuntamente
dall'
équipe
.
Esiste un terzo caso: l'inserimento in comunità residenziali per
minori. L'inserimento di minori presso strutture ubicate in altre
regioni dove può essere effettuato per indisponibilità di posti
nelle tre comunità regionali per minori in Valle d'Aosta per motivi
di opportunità o di gravità con riferimento rispettivamente alla
storia del minore o al suo profilo clinico.
Vado a rispondere con i dati alle domande che ha posto: i minori
allontanati nel corso del primo semestre 2019 sono: 1 dichiarato
adottabile, 2 minori in affidamento familiare, 12 minori nelle tre
comunità minori accreditate in Valle d'Aosta, 5 minori inseriti
nelle comunità fuori della regione.
Secondo quesito: "
quanti sono gli esiti positivi di
rientro...
", nel corso del 2019, considerate le presenze
complessive dei minori in affidamento familiare o inseriti in
comunità (sono 76 minori), sono rientrati in famiglia 4 minori.
Consideri che, rispetto agli affidamenti familiari, 25 sono in
affidamento intrafamiliare. La realtà operativa valdostana nel
corso degli anni ci dice che molte situazioni interessate
dall'affidamento familiare presentano problematiche a rischio di
cronicità da parte della famiglia di origine, tali da richiedere la
prosecuzione oltre i due anni previsti dalla normativa. Questa
situazione è riscontrabile sul territorio nazionale, infatti ci
dicono i dati che oltre il 60 percento degli affidamenti familiari
sono di lunga durata.
Il terzo quesito: "
se è in atto un lavoro sinergico...
" è
quello che mi appassiona di più, proprio per dare risposte concrete
a quello che si è fatto in Valle d'Aosta finora. I progetti di
sostegno finalizzati al recupero delle competenze genitoriali sono
sempre frutto di un lavoro integrato multiprofessionale: servizio
sociale, psicologico, educativo, neuropsichiatrico. Il lavoro
effettuato dall'
équipe
socio-sanitaria è previsto dal
protocollo approvato con la delibera di Giunta n. 2762 del 2000. È
un protocollo che prevede la presa in carico integrata delle
situazioni di minori in
équipe
multidisciplinare, nonché il
lavoro di coordinamento e filtro dell'Ufficio minori, che prevede
anche l'istituzione di uno
staff
composto da un'assistente
sociale dell'Ufficio minori, da uno psicologo della Struttura
semplice dipartimentale di psicologia dell'azienda USL con la
funzione di filtro della documentazione da inviare all'esterno e di
consulenza delle
équipe
territoriali sui casi complessi.
Esiste poi il gruppo di coordinamento interistituzionale sul
maltrattamento e abuso dell'infanzia e adolescenza, delibera n. 114
del 2007, che è finalizzato all'integrazione e al supporto nel
trattare le situazioni all'attività di prevenzione e informazione.
È un gruppo parecchio composito: Assessorato della sanità,
dell'istruzione, dai Servizi per la prima infanzia, Procura della
Repubblica, gruppo Carabinieri, Polizia di Stato, Azienda USL con
tutte le professionalità del caso è poi stato istituito
recentemente il nucleo di valutazione psicosociale della
metodologia di lavoro da applicare alle situazioni di minori e
delle loro famiglie interessate da indagini psicosociali disposte
dagli organi giudiziari, con l'obiettivo di differenziare fasi di
valutazione e fasi di trattamento a maggiore garanzia del corretto
operato dei servizi. Questo è importante perché richiama anche
alcune richieste di alcune associazioni. Il nucleo di valutazione è
composto da due assistenti sociali e due psicologi dedicati a metà
tempo a tale attività. Infine è attivo il tavolo di lavoro
costituito dal Servizio di psicologia dell'azienda USL,
dall'Ufficio minori dell'Assessorato, dall'Ordine degli avvocati,
dall'Ordine degli assistenti sociali e degli psicologi, al fine di
elaborare delle buone prassi di collaborazione e arrivare
all'approvazione di un protocollo di intesa tra le parti e il
Tribunale ordinario, finalizzato alla definizione dei ruoli, delle
funzioni e degli obiettivi delle diverse professionalità per quanto
attiene alle separazioni in presenza di minori.
In merito al quarto quesito, per quanto attiene alle comunità
regionali per minori, sono effettuati i controlli sanitari,
strutturali e progettuali previsti dalla normativa e definiti dai
contratti in atto. Le nostre tre comunità per i minori sono
autorizzate al funzionamento e successivamente accreditate con
relative delibere di Giunta. Da diversi anni, su richiesta della
Procura minori presso il Tribunale minori di Torino, sono inviate
semestralmente le relazioni sui progetti individuali dei minori
inseriti nelle nostre strutture regionali. Le relazioni sono
redatte dagli operatori della comunità secondo precisi criteri
predefiniti dalla Procura e vengono vistate dall'Ufficio minori
prima dell'invio alla Procura. Il Procuratore dei minori ha
effettuato nel corso degli anni diverse visite a sorpresa nelle
nostre comunità per i minori con esito più che positivo. Questa è
una prassi definita dalla Procura minori presso il Tribunale dei
minori di Torino applicata per le strutture presenti in Piemonte e
in Valle d'Aosta, area territoriale di competenza della Procura
stessa. Concludo, per quanto riguarda le comunità fuori regione, i
controlli di natura tecnico-professionale per quanto attiene ai
progetti individuali sono a cura dell'
équipe
socio-sanitaria
territoriale valdostana che ha in carico il minore, mentre il
soggetto che ha autorizzato il funzionamento delle strutture
interessate di cui richiediamo documentazione ne garantisce anche
il controllo per quanto attiene la gestione. Mi dispiace, sono
andato un po' rapido ma gliene posso dare copia senza problemi,
devo dire che controlli, attenzioni, gruppi di lavoro sono
sicuramente efficaci e si va nella direzione di tutelare
soprattutto il minore.
Presidente
- Per la replica, la parola alla collega
Nasso.
Nasso (M5S)
- Allora, Assessore, la ringrazio per le sue
informazioni e ci tengo semplicemente a dire che nella mia
esposizione io ho menzionato l'inchiesta "Angeli e Demoni" per fare
un esempio di cosa purtroppo è avvenuto a qualche centinaia di
chilometri da noi. Sapevo benissimo e so che meno male la Valle
d'Aosta non è citata in questa terribile inchiesta, però mi
sembrava doveroso portare l'attenzione alta anche in Valle d'Aosta,
perché, purtroppo, anche lei mi ha elencato tutto l'iter corretto,
tutte le commissioni di lavoro, e purtroppo, chiedo scusa per la
ripetizione, anche in quei luoghi l'iter a prima vista sembrava
corretto. Era quindi solo una menzione da dove poi è nata questa
voglia di fare questa iniziativa e di portarla sul territorio e in
tutte le regioni. Vorrei anche sottolineare - e l'ho detto anche in
premessa - che l'inchiesta di cui ho fatto cenno è di un giornale
on-line
e non ho riscontro e non c'è contraddittorio ma
anche quello mi sembrava giusto da portare in Aula.
Venendo a noi, innanzitutto vorrei avere copia delle sue
risposte che stanno già facendo per poter poi eventualmente
approfondire, potrebbe anche essere un lavoro da fare in
commissione. I numeri che mi ha dato sono decisamente dei numeri
anche importanti direi comunque per la nostra Regione e le visite a
sorpresa che nella conclusione lei mi ha detto esserci sono quasi
una sicurezza. Mi sono anche appuntata il fatto che le nostre tre
comunità presenti sul territorio devono semestralmente scrivere una
relazione di come procede l'andamento del minore, che deve sempre
rimanere al centro dell'attenzione.
Io volutamente nella mia esposizione e anche nella mia replica
non ho menzionato nomi di partiti, nomi di città, perché io vorrei
davvero che fosse un argomento sul quale tutti ci concentriamo e
sul quale nel nostro piccolo dobbiamo portare un contributo e la
voglia di analizzare, magari anche di segnalare qualcosa che a noi
non torna alle strutture competenti e mi auguro, poi lo proporrò
nelle sedi opportune, di poter approfondire il tema anche nei
lavori della V Commissione.
