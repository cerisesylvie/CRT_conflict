Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 71 del 29 marzo 1972 - Resoconto
OGGETTO N. 71/72 - Comunicazione Presidente del Consiglio
(Assenza Presidente Montesano - Lettera Presidente Consiglio del
Piemonte - Ringraziamento assistenza Vedova Chanoux).
Fosson (U.V.)
- Io debbo leggervi, prima di tutto, una
lettera del Presidente del Consiglio Montesano, indirizzata al
sottoscritto:
"Sig. Fosson Pietro - Vice Presidente del Consiglio -
Aosta
Avendo preso impegno, sin dal gennaio scorso, alla
partecipazione ad un Congresso scientifico all'estero e che mi
terrà assente dalla sede dal 24 prossimo al 5 aprile, La prego di
voler presiedere in mia vece le sedute consiliari del 29 e 30
corrente mese e nel contempo voler assolvere ad ogni necessità
inerente alla carica di Presidente del Consiglio.
Pregando di comunicare la mia giustificazione al Consiglio,
La invito a prendere possesso del mio ufficio e a convocare il
Consiglio stesso per la seduta ordinaria della prima settimana di
aprile, previo accordo con il sig. Presidente della Giunta, con
l'Ufficio di Presidenza e con i Capi Gruppo.
Ringraziandola, accolga i miei cordiali saluti. Presidente
Montesano".
Io penso che domani, durante il corso dei lavori del Consiglio,
nel pomeriggio, prima di riprendere la seduta pomeridiana, di
vedere con i Capi Gruppo, con l'Ufficio di Presidenza e con il
Presidente della Giunta quale ordine dobbiamo dare ai lavori sia
per la seduta del 7, i cui allegati sono già preparati, sia per
vedere se sarà necessario forse sospendere una seduta del
Consiglio, cioè quella della seconda quindicina del mese di aprile,
dato che siamo in piena campagna elettorale.
Ci sono altre due comunicazioni: una lettera del Consiglio
regionale del Piemonte, che lascio leggere al Segretario.
Andrione (U.V.) -
"Illustre collega, accettando con
vigile e vivo senso di responsabilità il gravoso ed onorifico
compito di presiedere il Consiglio regionale del Piemonte in un
delicato momento di particolare impegno - proprio mentre si passa
alla fase vera del decollo delle Regioni a Statuto ordinario, nella
pienezza, pur non quale auspicata delle funzioni legislative ed
amministrativa - La prego voler accogliere e farsi interprete del
più cordiale saluto ai Consiglieri della sua Regione. Avv. Gianni
Oberto".
Un ringraziamento della ved. Chanoux:
"Quincinetto, 20 aprile 1972 - Sig. Presidente del Consiglio
Prof. Montesano, con tanta commozione ringrazio Lei, Signor
Presidente del Consiglio ed i rispettivi Consiglieri per le
condoglianze che mi sono di conforto a lenire l'angoscia ed il
dolore che non mi danno tregua per la morte del mio caro marito e
padre tanto amato dai suoi figli. Con profonda gratitudine,
incapace di esprimerLe tutta la mia riconoscenza, sentitamente La
ringrazio di quanto mi viene in aiuto con l'assegno bancario di
Lire 100.000 di cui unisco la ricevuta di ritorno firmata. La
prego, Sig. Presidente, di gradire i miei cordiali e rispettosi
ossequi. - Chanoux Barbara e figli".
Il Presidente della Giunta ha qualche comunicazione?
