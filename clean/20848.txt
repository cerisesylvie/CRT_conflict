Classificazione
TRASPORTI E VIABILITÀ
Impianti a fune



Oggetto del Consiglio n. 878 del 20 ottobre 2004 - Resoconto
OGGETTO N. 878/XII - Realizzazione di un impianto funiviario
nell'alta Valle del Lys. (Interrogazione)
Interrogazione
Osservato che, recentemente, il progetto di realizzazione di
una nuova funivia che dovrebbe collegare, nell'alta valle del Lys,
il Passo dei Salati alla Cresta Rossa (posta a circa 3700 mt di
altitudine) nel Gruppo del Monte Rosa ha suscitato le perplessità
di note associazioni ambientalistiche che operano nel mondo
alpino;
Creduto opportuno, temendo per l'impatto ambientale che
un'opera del genere può provocare, avere ulteriori informazioni al
riguardo;
il sottoscritto Consigliere regionale
Interroga
L'Assessore competente per sapere:
1) a quali finalità risponderebbe la realizzazione
dell'impianto funiviario fra il Passo dei Salati e la Cresta Rossa,
nell'alta Valle del Lys; e se, fra le finalità, ci sia anche quella
della pratica dello sci estivo;
2) quale giudizio dà in riferimento all'impatto ambientale
dell'opera;
3) in quale stato è l'iter progettuale in questione.
F.to: Curtaz
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Questa è una lunga storia ed è una storia
interessante, perché è inutile dire quale sia l'insieme di
tradizioni che legano la comunità di Alagna Valsesia con la
comunità dei due Gressoney, perché siamo di fronte alla medesima
cultura Walser, da una parte, e, dall'altra, delle valli del Monte
Rosa. Personalmente c'ero all'inizio degli anni '90 - credo che
fosse il 1991 -, quando venne realizzato il primo skilift che
conduceva al colle della Bettaforca e oggi, dopo aver venduto per
anni il comprensorio del "Monterosa Ski", comprensivo anche di
Alagna Valsesia, ci troviamo di fronte alla quasi realizzazione.
Con l'apertura del primo "Funifor" in partenza da poco sopra Alagna
- che credo avverrà il 3 o 4 dicembre -, comincia a realizzarsi
quel collegamento intervallivo che, fino ad oggi, era nel rientro
verso la Valle d'Aosta, reso problematico da un itinerario fuori
pista, con componenti tecniche piuttosto accentuate, come sanno
bene i colleghi consiglieri regionali sciatori.
La prima domanda riguarda l'impianto funiviario fra Passo Salati
e Cresta Rossa. L'impianto ha lo scopo di dare definitiva
attuazione al protocollo di intenti fra la Regione Valle d'Aosta e
la Regione Piemonte, approvato dalla Giunta regionale nel febbraio
2000 e finalizzato a realizzare un collegamento funiviario
permanente fra la Valsesia e la Valle d'Aosta, provvedendo, fra
l'altro, a sostituire la vecchia funivia dell'Indren ormai del
tutto obsoleta.
La soluzione individuata prevede, in primo luogo, la
realizzazione di un impianto di collegamento fra Pianalunga, in
corrispondenza della stazione motrice della telecabina nuova
proveniente da Alagna, al Passo Salati, all'altezza dell'arrivo
della telecabina proveniente dal Gabiet; tale soluzione prevede,
inoltre, una fermata intermedia alla Cimalegna, in modo da poter
sfruttare il vallone in quota come pista di facile percorrenza. Il
secondo intervento prevedeva in origine il collegamento fra il
Passo Salati e la Punta Indren; successivamente, dopo attento
studio e anche grande dibattito, che avevo personalmente seguito,
visto che, come il collega Fosson - che è qui vicino a me - siamo
anche frequentatori di queste piste di sci e di queste località, è
stato scelto di allungare l'impianto fino alla Cresta Rossa con una
stazione intermedia a Punta Indren.
Questa ultima soluzione consente infatti diversi vantaggi, fra i
principali: possibilità di raggiungere tutti gli itinerari previsti
attualmente dal vallone della Salsa, tutte le altre discese verso
il Gabiet e verso la Bocchetta delle Pisse, incrementati dalla
discesa sul ghiacciaio del Bors; smantellamento delle sciovie in
considerazione della scomparsa quasi totale del ghiacciaio
dell'Indren e quindi dell'impossibilità di effettuare lo sci
estivo, tenuto anche conto del fatto che nel periodo invernale il
tratto alto dell'impianto in progetto li sostituirà, incrementando
anche il dislivello disponibile. Tale aggiornamento, che differisce
in parte da quanto previsto dal protocollo di intenti, è stato
comunicato da parte della Regione in data 9 giugno 2003 con una
lettera dell'Ufficio di presidenza, prot. n. 103.555 del Gabinetto,
a firma del Presidente Louvin, e a tale lettera il Presidente della
Regione Piemonte, Ghigo, ha risposto per esprimere il parere
positivo ai nuovi aggiornamenti, dando formale assenso a procedere
negli atti amministrativi e tecnici necessari, affinché
l'iniziativa potesse procedere nei tempi e nelle modalità
auspicate.
In ogni caso, si ribadisce che l'impianto non ha in alcun modo
la funzione di consentire la pratica dello sci estivo; non è
infatti prevista la realizzazione di alcun ulteriore impianto
sostitutivo delle sciovie che verranno smantellate, anzi tengo a
precisare che non solo non si praticherà più lo sci estivo sul
ghiacciaio dell'Indren, ghiacciaio in via di esaurimento, ma anzi
va fatto un lavoro di bonifica al quale la Regione collabora da
alcuni anni. Lo scorso anno sono state date 10 ore di elicottero
dalla Protezione civile, con intervento dell'Assessore Vicquéry, e
queste servono ad una serie di associazioni ambientaliste della
zona in collaborazione con il Monte Rosa, per bonificare detto
ghiacciaio, ridotto a livelli del tutto scandalosi. Personalmente
sono stato in zona, esistevano vecchie funi, tracce di olio, di
grasso... tutto era peggiorato dal ritirarsi del ghiacciaio!
Quale giudizio si dà in riferimento all'impatto ambientale
dell'opera? La gestione di questo collegamento non prevede solo il
venir meno dello sci estivo, ma intende ridare dignità al
ghiacciaio dell'Indren, che si trova in Valle d'Aosta, e a quello
del Bors, che si trova in Valsesia, mediante lo smantellamento
delle 3 sciovie esistenti, oltre allo smantellamento della funivia
Bocchetta-Indren, che è una vecchissima funivia risalente agli anni
'50, costruita da questa specie di "mecenate" che era un
personaggio curiosissimo della Valsesia, il quale aveva costruito a
sue spese tale funivia; era proprietario di miniere un po'
dappertutto, anche nella zona del Monte Rosa. La gestione invernale
dei ghiacciai non prevede la battitura delle piste, in modo da
eliminare qualsiasi inquinamento acustico proveniente dal passaggio
delle macchine battipista.
Altro motivo di recupero ambientale è la previsione di costruire
una linea elettrica parzialmente interrata, Salati-Indren, in modo
da eliminare l'uso dei generatori per il funzionamento della
struttura ricettiva esistente a Punta Indren. Non c'è niente di più
fastidioso dell'andare al bar di Punta Indren, bersi un caffè,
spostarsi di qualche metro e vedere un motore diesel che fa
l'energia elettrica!
È previsto, infine, un sistema di raccolta in tale zona dei
liquami con trasporti fino al collettore di Gressoney-La-Trinité,
con utilizzo del costruendo impianto e di una linea fognaria
Salati-Gabiet che si collegherà alla condotta che il Comune di
Gressoney-La-Trinité sta realizzando nel tratto Gabiet-Staffal:
questo evita una serie di liquami che in quota non sono un granché.
Quando ero membro del Parlamento europeo, avevo avuto il piacere di
illustrare tutte queste novità della zona del Monte Rosa all'allora
Parlamentare europeo Messner che, come sapete, è molto legato alla
comunità Walser - è stato autore di un bel volume sui Walser - e,
all'epoca, mi chiese delle notizie su questo progetto
complessivo.
Per quanto riguarda invece l'iter autorizzativo, mi permetterò
di lasciare al Consigliere Curtaz una tabella riassuntiva delle
diverse esigenze di tipo burocratico, perché in quell'area agiscono
2 Amministrazioni regionali (quella della Valle d'Aosta e quella
del Piemonte), vi sono 2 Comuni interessati (Gressoney-La-Trinité e
Alagna Valsesia); in più, a complicare le cose, una serie di
incombenze burocratiche nella parte piemontese che, per la
particolarità dell'ordinamento piemontese, ricadono sulla comunità
montana della Valsesia. L'iter autorizzativo è stato quindi
particolarmente complesso, in quanto l'opera si trova a cavallo
delle 2 regioni, la stazione di partenza e l'intermedia sono in
Piemonte, la stazione di arrivo è in Valle d'Aosta; inoltre vengono
interessate aree "SIC", dove l'analisi dell'impatto ambientale è
effettuata con maggiore attenzione ed è soggetta ad autorizzazione
più significativa. Trattandosi di un impianto di trasporto persone,
oltre alle autorizzazioni normalmente previste per le opere nel
settore edilizio, necessitano anche specifiche autorizzazioni
previste dalle attuali normative per garantire la sicurezza e la
regolarità dell'esercizio dell'installazione.
Per quel che riguarda l'iter della Regione, il 24 maggio 2004 è
stata data la valutazione di impatto ambientale di incidenza per le
aree "SIC", è passato in Giunta con deliberazione n. 1679 del 24
maggio; è stato siglato il 15 aprile 2004 un protocollo di intesa
fra il Servizio funivie della Regione - che dipende dal mio
assessorato - con la comunità montana Valsesia per definire le
competenze in merito alla sicurezza e alla vigilanza in esercizio,
mentre si è ancora in attesa di una serie di determinazioni
burocratiche che incombono alla nostra Regione, in particolare
l'inizio delle opere che avverrà fra pochi mesi; è stato approvato
il piano di gestione della sicurezza previsto da un decreto
ministeriale dello Stato che riguarda i fenomeni valanghivi.
Per quanto riguarda il Comune di Gressoney, siamo di fronte a
tutte le necessarie autorizzazioni: destinazione urbanistica,
vincoli di inedificabilità, concessione edilizia per la teleferica
di servizio, concessione edilizia per le opere civili della
stazione Aimonte e concessione edilizia per la costruzione di
teleferiche di servizio per il trasporto persone. Per quanto
riguarda la Regione Piemonte, la comunità montana della Valsesia e
il Comune di Alagna, lascerò al Consigliere tutto l'elenco delle
diverse approvazioni fatte, per cui tengo a dire che, dal punto di
vista burocratico, ci troviamo di fronte all'insieme di una
procedura che è stata seguita con viva attenzione e che porterà,
alla fine, alla realizzazione di un comprensorio sciistico molto
interessante, con caratteristiche poco impattanti e che ha
consentito, con la realizzazione di nuovi impianti, lo
smantellamento di una serie di impianti preesistenti molto
grandi.
Ripeto, il comprensorio, soprattutto nella zona di Alagna, sarà
un comprensorio selvaggio, in cui la battitura delle piste non sarà
uno degli elementi probanti, ma saranno piste che raccolgono
l'attenzione dei grandi appassionati dello sci fuori pista (anche
se si svolgerà in strutture che sono simili alle piste). Il fatto
che il 90% dei frequentatori di Alagna Valsesia sia di provenienza
scandinava dà il senso di un certo tipo di turismo che verrà
coperto da questa nuova infrastruttura.
Président - La parole au Conseiller Curtaz.
Curtaz (Arc-VA) - Ringrazio l'Assessore per l'ampia risposta
fornita in riferimento a questa opera. Farò un'osservazione
generale, una proposta e manifesterò una riserva.
L'osservazione generale che emerge dal contenuto dell'intervento
dell'Assessore è che inevitabilmente, in questi ultimi anni, c'è
una maggiore attenzione rispetto all'impatto ambientale che una
opera nuova comporta, quindi anche in questo caso se verranno
rigorosamente seguite le indicazioni date oggi dall'Assessore,
dovremmo constatare una maggiore attenzione che va
dall'interramento delle linee elettriche al recupero dei liquami e
alla scelta - peraltro obbligata, visto lo stato attuale dei
ghiacciai - di non operare lo sci estivo nella zona.
Un'osservazione, quindi, sotto questo profilo, che prende atto di
una maggiore attenzione complessiva.
Questa maggiore attenzione complessiva però è carente su un
punto - è questa la proposta di carattere generale che intendo
fare, non è una proposta nuova, ma bisognerebbe valutare in
riferimento a tutte le funivie che vengono costruite nella regione
-: credo che dovremo concentrare maggiore attenzione
sull'architettura delle stazioni di partenza. Oggi le stazioni di
partenza e di arrivo delle funivie vengono progettate da ingegneri,
il cui lavoro consiste nel far andare su e giù delle persone
attraverso delle scatole che viaggiano su funi, ma non c'è un
minimo di sensibilità estetica per quanto riguarda le stazioni di
partenza e di arrivo delle funivie!
Credo che nel futuro andrebbe immaginata una condizione
progettuale in riferimento alle società concessionarie: che allo
studio ingegneristico si accompagni uno studio architettonico di
livello, in modo che, con poca spesa rispetto alla realizzazione
dell'opera, si abbia un'attenzione particolare per quanto riguarda
l'aspetto edilizio, architettonico, estetico delle stazioni, in
quanto si possono ottenere dei risultati di una maggiore
compatibilità di carattere visivo. Questa proposta potrebbe
prestarsi a delle controindicazioni, che sono quelle degli
architetti particolarmente estrosi, e sarebbero da evitare, per non
fare sì che a 3.000 metri ed oltre si realizzino opere prive del
senso di compatibilità con l'ambiente, con l'intento di far
ricordare ai postumi l'estrosità dell'architetto: infatti o si è
bravissimi, oppure, per farsi ricordare, bisogna fare qualche
estrosità, altrimenti si rischia di passare nel dimenticatoio!
Credo che una maggiore attenzione sotto tale profilo potrebbe poi
qualificare anche l'offerta complessiva della Valle d'Aosta, perché
si potrà sostenere a ragion veduta che si è posta una particolare
attenzione su questo tipo di opera.
Un'ultima osservazione: è una riserva di carattere generale.
Credo che, pur con tutti gli sforzi che possono essere fatti in
ordine all'impatto ambientale, sia discutibile fare una funivia che
arrivi a 3.700 metri... e questa è una questione culturale, di
approccio alla montagna. Con quella funivia ci saranno non solo gli
alpinisti, ma qualsiasi escursionista della domenica che arriverà
ad una altitudine maggiore dei rifugi, i quali sono numerosi nella
zona, quindi si potrà fare "un 4.000" con 3/4 d'ora di camminata.
Non so se questo sia un modo giusto per concepire il turismo di
alta montagna, oppure sia un modo per incentivare un turismo di
massa, culturalmente e fisicamente poco preparato a questo tipo di
imprese! Consentire a tutti di andare a 4.000 metri può sembrare
democratico; in realtà, è una cosa che non va molto bene, perché
per andare a certe quote bisogna essere preparati, sotto ogni
profilo!
Si dà atto che dalle ore 10,46 presiede il Vicepresidente
Lanièce.
