Classificazione
TRASPORTI E VIABILITÀ
Impianti a fune



Oggetto del Consiglio n. 567 del 22 aprile 2004 - Resoconto
OGGETTO N. 567/XII - Verifica delle condizioni di sicurezza
della nuova stazione di partenza della Funivia del Monte Bianco.
(Approvazione di mozione)
Mozione
Ricordato che nell'agosto 2007, la funivia "La
Palud-Pavillon-Punta Helbronner" dovrà cessare la propria
attività;
Evidenziata la necessità di sostituire il vecchio impianto
con uno nuovo e moderno;
Richiamate le perplessità emerse sull'ubicazione della
stazione di partenza della "Funivia del Bianco";
Preso atto che con un avviso pubblico è stato comunicato
l'avvio della procedura relativa al rinnovo della funivia del Monte
Bianco con l'indicazione dei mappali dei terreni interessati
all'opera;
Tenuto conto che l'accordo di programma fra i soggetti
interessati deve essere ancora firmato, e solo successivamente si
potrà dare avvio alla progettazione definitiva dell'opera;
Tenuto conto altresì del recente decreto ministeriale n° 392
del 5/12/2003 riguardante "Norme per le funicolari aeree e
terrestri in servizio pubblico destinate al trasporto di
persone";
Preso atto dalla documentazione fotografica consegnata
recentemente da alcuni cittadini di Courmayeur al Presidente della
Regione, al Presidente del Consiglio e ai Capigruppo
consiliari;
Il Consiglio regionale
Impegna
la Giunta regionale a verificare se la scelta della
localizzazione della stazione di partenza ad Entrèves sia, alla
luce dei nuovi elementi emersi indicati in premessa, la migliore
dal punto di vista della sicurezza e dell'incolumità
pubblica.
F.to: Viérin Marco - Lanièce - Stacchetti
Président - La parole au Conseiller Viérin Marco.
Viérin M. (SA) - È certamente indispensabile che si proceda a
sostituire il vecchio impianto della funivia del Monte Bianco con
uno nuovo e moderno, anche perché, a fine 2007, l'attuale funivia
dovrà cessare la propria attività.
Al di là delle differenti visioni più volte esternate in questo
Consiglio sulla localizzazione della stazione di partenza del
futuro impianto funiviario, abbiamo ritenuto che fosse nostro
dovere richiedere, con questa nostra iniziativa, alla luce del DM
n. 392/2003 riguardante "Norme per le funicolari aeree e terrestri
in servizio pubblico destinate al trasporto di persone", e alla
luce della documentazione fotografica consegnata recentemente da
alcuni cittadini di Courmayeur al Presidente della Regione, al
Presidente del Consiglio e ai Capigruppo consiliari, di verificare
se le scelte fatte, ad oggi, siano le più corrette in funzione
della sicurezza del nuovo impianto e quindi della pubblica
incolumità per il prossimo futuro. Questa verifica può essere
benissimo effettuata considerato che l'accordo di programma non è
stato ancora definito e la previsione per la progettazione
definitiva esecutiva dovrebbe essere ultimata verso la fine del
2004 e l'inizio del 2005, come confermato dall'Assessore Caveri
alcuni mesi or sono.
Abbiamo constatato la sensibilità della Giunta regionale su
questo argomento oggi pomeriggio, sensibilità che ci ha portato ad
una intesa su un nuovo testo concordato a firma del sottoscritto e
dell'Assessore Caveri, che abbiamo depositato presso la Presidenza.
Chiediamo all'Assessore Caveri, nel dibattito che seguirà,
l'impegno ad avere un confronto anche con questi rappresentanti del
Comune di Courmayeur, che hanno messo nuovo materiale a
disposizione del Consiglio per meglio capire la problematica
riguardante la mozione.
Président - Je déclare ouvert le débat.
La parole au Conseiller Riccarand.
Riccarand (Arc-VA) - La questione della localizzazione della
stazione di partenza della nuova funivia del Monte Bianco è una
questione di notevole importanza, che già in passato è stata
oggetto di riflessione e di attenzione anche in Consiglio regionale
e che richiede una scelta molto meditata e oculata.
Nel caso specifico, la mozione si riferisce ad un aspetto molto
particolare, rappresentato dal rischio del soffio della valanga,
che incombe rispetto all'ipotesi fatta di localizzare ad Entrèves
la partenza di questo nuovo impianto. Questo elemento era già
presente, lo abbiamo visto anche negli elaborati progettuali che
erano stati presentati dalla società delle "Funivie del Monte
Bianco" lo scorso anno, ma sono stati evidenziati con particolare
forza da una recente lettera di abitanti della zona di Entrèves e
La Palud, i quali, con documentazione fotografica, hanno
evidenziato il rischio che esiste rispetto a questo soffio di
valanga.
Riteniamo che la proposta contenuta in questa mozione - ci
riserviamo di esaminarla adesso, in quanto ho iniziato ad
intervenire, ma non avevo ancora letto la proposta congiunta con
l'Assessore Caveri -, di una verifica rispetto ai rischi che
comporta questo soffio della valanga che ci è stato indicato, sia
da condividere. Non so se è già stata fatta questa verifica,
evidentemente bisogna avere tutti gli elementi che dimostrano che è
già stata fatta; oppure, se è da fare, ci sembra un dato
pregiudiziale rispetto a qualsiasi altro approfondimento rispetto a
qualsiasi altra scelta. Sappiamo che l'accordo di programma di cui
si parla nella premessa della mozione è una procedura accelerata,
avviata, che ha come fine principale quello di arrivare in tempi
rapidi ad una modificazione del piano regolatore di Courmayeur,
relativamente alla zona di Entrèves dove si vuole localizzare la
partenza.
È chiaro che questa riflessione proposta nella mozione deve
venire prima che sia espletato e concluso l'accordo di programma,
perché è un elemento pregiudiziale rispetto al fatto di andare a
localizzare o meno un impianto come la stazione di partenza in una
località in cui ci sono elementi di rischio.
Président - Je rappelle que nous sommes toujours en discussion
générale.
La parole au Conseiller Riccarand.
Riccarand (Arc-VA) - Su questo testo che è stato presentato
vorremmo fare alcune osservazioni e proporre delle modifiche
emendative.
Président - Le Conseil est suspendu pendant 5 minutes.
Si dà atto che la seduta è sospesa dalle ore 20,54 alle ore
21,07.
Président - Il y a un nouveau texte qui, dans la partie qui
engage le Gouvernement, récite:
"Impegna la Giunta regionale a
valutare, prima della conclusione della procedura di approvazione
dell'accordo"
...
Je rappelle que nous sommes toujours en discussion générale.
La parole au Conseiller Cesal.
Cesal (UV) - Credo che, data l'ora tarda, il mio intervento sarà
limitatissimo, poco più che telegrafico, e quando dico
"telegrafico" non do a questo termine il valore che gli dà il
collega Lattanzi, ma sarà effettivamente telegrafico come
intervento.
Credo che tutti riconoscano alla funivia del Monte Bianco
un'importanza strategica, tant'è vero che è inserita nel bilancio
del 2003 e nel bilancio pluriennale come uno dei progetti di
interesse strategico per il futuro della nostra regione. Abbiamo
una importanza ad andare a sostituire l'attuale impianto ormai
giunto a conclusione della sua vita tecnica; gli eventuali ritardi,
un'eventuale mancata realizzazione di questa struttura e un mancato
rinnovo di questa struttura, avrebbe dei costi altissimi non solo
per Courmayeur, per la comunità della Valdigne, ma per tutta la
Valle d'Aosta.
In parallelo a questo interesse di procedere nel più breve tempo
possibile, abbiamo anche il dovere di valutare l'aspetto relativo
alla sicurezza. Questa è una preoccupazione di tutte le forze
politiche, anche da parte della forza politica che qui rappresento,
per cui ritengo che l'accordo che è stato raggiunto da parte del
gruppo della "Stella Alpina" con l'Assessore Caveri e del gruppo
"Arcobaleno" sia un testo che possa ottemperare a tutte le varie
esigenze che una situazione di questo genere comporta.
Pertanto esprimo la mia soddisfazione per l'accordo raggiunto e
dichiaro il voto favorevole del mio gruppo, già in questo momento,
in sede di votazione.
Président - La parole au Conseiller Lattanzi.
Lattanzi (CdL) - Intervengo perché il collega Viérin mi ha
sollecitato a farlo; per esprimere, intanto, la soddisfazione,
perché eravamo partiti con un voto contrario, essendo la prima
mozione consegnata sostanzialmente contraria all'ubicazione ad
Entrèves, e sollevava dei dubbi e chiedeva che su questi dubbi ci
fosse attenzione.
Siamo passati ad una successiva mozione concordata con
l'Assessore, che aveva anche un po' del pleonastico perché ribadiva
quello che l'Assessore, di suo, deve fare; se non lo facesse
probabilmente andrebbe anche in galera... verificare che l'accordo
di programma si fondi su presupposti di sicurezza... voglio capire
qual è l'Assessore che non lo fa! Poi però ho fatto una battuta al
collega Viérin, ho detto: "guarda che... la versione originale
diceva
"a valutare a conclusione nell'ambito della
procedura...",
ho detto:
"guarda che...
"a
conclusione nell'ambito"
... una volta che è fatto, il pacchetto
è fatto! Allora c'è stata la sospensione e ora si dice:
"prima
della conclusione della procedura"
; questo lavoro importante ha
evitato un voto contrario del nostro gruppo, che quindi si
asterrà!
Président - Je ferme la discussion générale.
La parole à l'Assesseur au tourisme, aux sports, au commerce,
aux transports et aux affaires européennes, Caveri.
Caveri (UV) - Questa è una questione sulla quale i tempi non
sono secondari, nel senso che nel momento in cui ci dovesse essere
in questa vicenda un qualunque tipo di rallentamento delle
procedure, ci troveremmo di fatto ad una scadenza di questo
impianto e ci troveremmo di fronte alla gravità di una sorta di
"scacco" nei confronti della politica, che invece ha il dovere di
avere in questa vicenda un rispetto di un cronoprogramma dal quale
non si può "sgarrare", altrimenti ci troveremmo, nell'inverno
2007-2008, senza un impianto di risalita estremamente importante in
un tessuto come Courmayeur, che già soffre di una serie di vicende
che tutti conosciamo. Questo vuol dire che l'accoglimento di questa
mozione dimostra una volontà che non poteva essere diversa: la
volontà di essere all'ascolto di tutti coloro che ritengono, in
tale vicenda, di essere parte in causa, ma anche il dovere
dell'Amministrazione a portare a conclusione una procedura che è in
corso, è fatta di una fitta serie di riunioni tecniche, che
porteranno naturalmente in autunno a quell'accordo di programma il
quale dovrà definire in modo chiaro le basi per una progettazione,
i cui tempi dovranno essere certi.
Mi sembra naturale che la Giunta si impegni su quello che è il
proprio dovere istituzionale: quello di valutare con grande
attenzione che quel sito sia immune da rischi. Peraltro, devo dire
che, proprio il decreto ministeriale evocato nelle premesse, è un
decreto molto importante ed interessante, perché innova il vecchio
testo del 1998, ponendo in capo ad un piano di intervento di
distacco artificiale una serie di altre misure sulle strutture
civili, e pone oggi una serie di nuove possibilità che ci
guideranno e guideranno soprattutto i tecnici. In questo caso, è
evidente che spetterà ai tecnici dell'Assessorato al territorio, in
collaborazione con il Servizio impianti funiviari, stabilire quegli
elementi rispetto ai quali - ripeto - non ci devono essere dubbi e
non ci devono essere perplessità, ma non si devono neanche
ingenerare fenomeni, che ci vedrebbero tutti sconfitti, se non ci
fosse un rispetto puntuale dei tempi.
Président - Je soumets au vote le nouveau texte, qui récite:
Mozione
Ricordato che nell'agosto 2007, la funivia "La
Palud-Pavillon-Punta Helbronner" dovrà cessare la propria
attività;
Evidenziata la necessità di sostituire il vecchio impianto
con uno nuovo e moderno;
Ricordata la discussione sviluppatasi sull'ubicazione della
nuova stazione di partenza;
Preso atto che con un avviso pubblico è stato comunicato
l'avvio della procedura relativa al rinnovo della funivia del Monte
Bianco con l'indicazione dei mappali dei terreni d'Entrèves
interessati all'opera;
Tenuto conto che l'accordo di programma fra i soggetti
interessati deve essere ancora firmato, e solo successivamente si
potrà dare avvio alla progettazione definitiva dell'opera;
Tenuto conto altresì del recente decreto ministeriale n. 392
del 5/12/2003 riguardante "Norme per le funicolari aeree e
terrestri in servizio pubblico destinate al trasporto di
persone";
Preso atto dalla documentazione fotografica consegnata
recentemente da alcuni cittadini di Courmayeur al Presidente della
Regione, al Presidente del Consiglio e ai Capigruppo
consiliari;
Il Consiglio regionale
Impegna
la Giunta regionale a valutare, prima della conclusione della
procedura di approvazione dell'accordo di programma, se la scelta
della localizzazione della stazione di partenza ad Entrèves rimanga
la migliore tenuto conto anche della sicurezza e dell'incolumità
pubblica.
F.to: Caveri - Viérin Marco
Conseillers présents: 27
Votants: 24
Pour: 24
Abstentions: 3 (Frassy, Lattanzi, Tibaldi)
Le Conseil approuve.
