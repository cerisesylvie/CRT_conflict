Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2009 del 26 giugno 1996 - Resoconto
SEDUTA POMERIDIANA DEL 26 GIUGNO 1996
OGGETTO N. 2009/X Disegno di legge: "Rifinanziamento della legge
regionale 13 dicembre 1984, n. 68 (Realizzazione del collegamento
ferroviario per il trasporto di persone Cogne-Charemoz)".
Articolo 1 (Finalità)
1. É autorizzata, per gli esercizi 1996, 1997 e 1998, la spesa
complessiva di lire trentotto miliardi per la realizzazione del
collegamento ferroviario per il trasporto di persone tra il comune
di Cogne e la località di Plan Praz, in comune di Gressan, di cui
lire otto miliardi per l'esercizio finanziario 1996, lire dieci
miliardi per il 1997 e lire venti miliardi per il 1998.
Articolo 2 (Autorizzazioni)
1. La Giunta regionale è autorizzata ad adottare gli atti
amministrativi necessari all'attuazione dell'intervento di cui
all'articolo 1 e, in particolare, a conferire gli incarichi per
studi e progettazioni, ad espletare le gare di appalto o di
licitazione, e ad aggiudicare le forniture ed i lavori
relativi.
Articolo 3 (Norma finanziaria)
1. Alla copertura dell'onere complessivo di lire trentotto
miliardi, derivante dall'applicazione della presente legge, che
grava sul capitolo 68090 del bilancio di previsione per l'anno in
corso e di quello pluriennale 1996/1998, si provvede utilizzando lo
specifico accantonamento, sul capitolo 69020, previsto al punto
C.1.2. degli allegati n. 1 dei medesimi bilanci.
Articolo 4 (Variazione di bilancio)
1. Alla parte spesa dei bilanci di previsione per l'anno 1996 e
pluriennale per gli anni 1996/1998 sono apportate le seguenti
variazioni in termini di competenza e, per l'anno 1996, anche in
termini di cassa:
a) in diminuzione:
cap. 69020 "Fondo globale per il finanziamento di spese di
investimento"
anno 1996 lire 8.000.000.000
anno 1997 lire 10.000.000.000
anno 1998 lire 20.000.000.000
b) in aumento:
cap. 68090 "Spese per la realizzazione del collegamento
ferroviario-tramviario Cogne-Charemoz-Plan Pra"
anno 1996 lire 8.000.000.000
anno 1997 lire 10.000.000.000
anno 1998 lire 20.000.000.000
Si dà atto che il Consigliere Lanièce non partecipa alla
discussione e alla votazione dell'oggetto.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) A nome e per conto del collega Borre, con
il quale abbiamo predisposto la relazione che consiglierei ai
colleghi di leggere qualora non lo avessero fatto, e che era già
allegata alla documentazione del Consiglio, ricordo che si tratta
del rifinanziamento della legge n. 68/84, concernente il
collegamento ferroviario per il trasporto di persone
Cogne-Charemoz.
Nella relazione è stato fatto un excursus del lunghissimo iter
che riguarda la predisposizione di quest'opera: si tratta di
un'opera che è iniziata negli anni '80, siamo nel '96 e solo nel
'95 il Ministero dei trasporti ha dato il suo parere per la sua
realizzazione. Il resto è contenuto nella relazione. Se avessimo
dovuto fare una relazione, questa si sarebbe risolta in tre parole:
rifinanziamento della legge, che consta di 4 articoli.
Presidente É aperta la discussione generale.
Ha chiesto la parola il Vicepresidente Viérin Marco.
Viérin M. (PpVA) Era solo per chiedere alcuni ragguagli prima di
votare il rifinanziamento di questa legge, un rifinanziamento non
di poco conto essendo di 38 miliardi.
Mi pare che la portata oraria di questo trenino sia di 100-120
persone, sicuramente poco per creare un vero afflusso turistico per
il Comune di Cogne e quindi dare l'opportunità allo stesso di
diventare un richiamo per gli appassionati dello sci alpino.
Sappiamo che Cogne ha una disponibilità di circa 6000 posti in
inverno, per cui se solo 1000 persone volessero dedicarsi allo sci
alpino, avrebbero bisogno di 5-6 ore per andare a Pila.
Fatta questa premessa, vorrei chiedere se questo investimento
pregiudicherà, in futuro, altri investimenti indirizzati a quelle
che sono le attività dello sci alpino, per mettere in grado il
Comune di Cogne di offrire questa possibilità a chi frequenta
quella località ed inoltre chi gestirà quest'opera dopo la sua
realizzazione.
Presidente Ha chiesto la parola il Consigliere Chiarello.
Chiarello (RC) Il Consigliere Viérin ha fatto la stessa domanda
che volevo fare io, forse perché l'abbiamo posta anche al Sindaco
di Gressan il giorno che abbiamo avuto l'incontro, e il Sindaco di
Gressan ci ha detto che sono molto interessanti in previsione altri
collegamenti con Cogne. Chiedo all'Assessore se questo
finanziamento pregiudica altri finanziamenti e qual è la scelta
fatta.
Presidente Se nessun altro chiede di intervenire, dichiaro
chiusa la discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) La trasformazione della vecchia tramvia mineraria
Cogne-Charemoz in una linea per trasporto persone è un progetto che
è partito negli anni '80 e che può adesso imboccare la fase finale
del suo completamento, e credo che abbia un grosso significato
perché si inserisce all'interno di una rivalorizzazione di quelli
che erano tutta una serie di insediamenti legati all'attività
mineraria di Cogne, che il Comune e l'Amministrazione regionale
stanno un po' per volta recuperando. La realizzazione di questa
tramvia si connette con il recupero dell'ex villaggio minatori, ci
sono anche delle possibilità in futuro di sviluppare il discorso
del museo minerario e di attivare delle forme di visita anche ad
alcune parti delle vecchie miniere presenti a Colonna, cioè esiste
un percorso di notevole interesse dal punto di vista storico e
culturale che ha come suo canale significativo questo collegamento
fra Pila e Cogne su linea ferrata.
La portata oraria del collegamento, così come è stato
progettato, è di 150 persone all'ora, quindi si tratta
indubbiamente di una portata limitata per i periodi di punta e
rispetto ad altri mezzi di trasporto, però è un sistema di
trasporto che ha una sua forte connotazione e sicuramente un forte
interesse dal punto di vista turistico, è un sistema che può
funzionare tutto l'anno e sarà un momento di attrazione tutto
l'anno, e non tanto per il periodo di maggiore afflusso magari
sotto le vacanze di Natale o nel mese di agosto, ben collegandosi
con le vocazioni turistiche di Cogne, che sono essenzialmente
legate agli aspetti storici, culturali e naturalistici con la
presenza del Parco del Gran Paradiso.
Per quanto riguarda la gestione di quest'opera, è un problema
che dovrà essere affrontato ma che potrà essere affidato ad una
società di gestione, che penso sarà la soluzione migliore, in
accordo fra l'Amministrazione regionale e i comuni interessati.
Per quanto riguarda gli altri collegamenti con Cogne, è chiaro
che da parte dell'Amministrazione regionale è stata fatta una
scelta prioritaria che è quella di puntare su questo collegamento,
nel senso che noi abbiamo puntato anzitutto su questo collegamento
e quindi gli sforzi sono ora concentrati nel realizzare quest'opera
che ha dei costi notevoli e che però ha una valenza molto grossa
rispetto a qualsiasi altro progetto, che sarebbe disinserito e poco
organico rispetto all'attuale realtà di Cogne e di Pila.
Presidente Per dichiarazione di voto ha chiesto la parola il
Vicepresidente Viérin Marco.
Viérin M. (PpVA) La risposta dell'Assessore Riccarand è stata
molto breve e nebulosa, perché quando dice che la Giunta ha puntato
essenzialmente su questa scelta sia per l'inserimento sia per
l'impatto che la stessa avrà sul territorio, non risponde ad un mio
quesito, con il quale chiedevo se il tutto pregiudica scelte per il
futuro diverse, fra cui quella di un'eventuale funivia, in quanto -
come ho ricordato all'inizio e Riccarand ha confermato - la portata
di 150 persone oraria non risolve i problemi che ci sono sul
tappeto. Se facciamo i conti, potremmo portare in 5 ore 750 persone
e vorrei vedere qual è lo sciatore che aspetta cinque ore in coda
per andare sull'altro versante o per ritornare! Se è uno sciatore
sfortunato, ci mette dieci ore per andare e tornare!
Per quanto riguarda la gestione l'Assessore ha parlato di una
società fra gli enti locali, ma non si è capito se sarà una società
fra Regione e Comune, se sarà fra i Comuni e la comunità montana...
la Regione con... ?
(... intervento dell'Assessore Riccarand, fuori
microfono...)
Ho capito. Quindi ribadisco la nebulosità delle risposte
dell'Assessore, che ad oggi non ha dato risposta ai miei
quesiti.
D'altra parte abbiamo sempre sostenuto che quest'opera andava
fatta, e va fatta; certo che si presupponeva che la Giunta
regionale e l'Assessore competente avessero anche ragionato su
quella che era la gestione e ragionato in maniera più profonda
anche sulle altre opere che dovrebbero nascere in maniera
collaterale a questa. Voteremo comunque a favore del
provvedimento.
Presidente Si passa all'esame dell'articolato. Pongo in
votazione l'articolo 1:
Presenti, votanti e favorevoli: 30
Presidente All'articolo 2 è stato presentato un emendamento
sostitutivo in IV Commissione, pongo in votazione l'articolo 2 nel
testo così emendato:
Articolo 2 (Autorizzazioni)
1. La Giunta regionale è autorizzata ad adottare gli atti
amministrativi necessari all'attuazione dell'intervento di cui
all'articolo 1 e, in particolare, a conferire gli incarichi per
studi e progettazioni e ad attivare le procedure per l'acquisizione
delle forniture e per l'esecuzione dei lavori.
Presenti, votanti e favorevoli: 30
Presidente Pongo in votazione l'articolo 3:
Presenti, votanti e favorevoli: 30
Presidente Pongo in votazione l'articolo 4:
Presenti, votanti e favorevoli: 30
Presidente Pongo in votazione la legge nel suo complesso:
Presenti, votanti e favorevoli: 30
Il Consiglio approva all'unanimità
