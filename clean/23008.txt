Classificazione
MINORANZE ETNICHE E MOVIMENTI MIGRATORI
Movimenti migratori
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2340 del 20 dicembre 2006 - Resoconto
OGGETTO N. 2340/XII - Affidamento di un incarico per la
realizzazione di uno studio antropologico relativamente ai
cittadini immigrati. (Interrogazione)
Interrogazione
Vista la D.G. n. 3280 del 4 novembre 2006, avente per oggetto
"Conferimento di incarico, ai sensi della l.r. 18/1998, al dott.
Oscar Torretta, di Saint-Vincent, per la realizzazione di uno
studio antropologico in materia di relazioni tra aspetti identitari
e sanitari relativamente ai cittadini immigrati, nel quadro delle
iniziative previste dal Programma Operativo regionale Obiettivo 3
FSE";
Dato atto che la delibera in oggetto si inserisce nel quadro
del POR - Misura B1 "Inserimento lavorativo e reinserimento di
gruppi svantaggiati" ivi compresi i cittadini non
comunitari;
Considerato che si sta predisponendo un progetto di legge
regionale concernente "l'accoglienza, l'integrazione e la politica
dei diritti e doveri dei cittadini stranieri immigrati in Valle
d'Aosta";
Considerato che presumibilmente esistono già studi e analisi
preesistenti sull'argomento, forniti dai vari enti istituzionali
presenti in Regione (Istat, Usl, Uffici del lavoro, Osservatori e
quant'altro);
il sottoscritto Consigliere regionale
Interroga
l'Assessore competente per conoscere:
1) il concreto significato della ricerca proposta con la
presente delibera, per renderne chiari i fini e le funzioni in
rapporto agli obiettivi;
2) se non sono presenti, all'interno dell'Agenzia regionale
del Lavoro, professionalità e risorse in grado di sostenere quella
che, ad avviso del sottoscritto, pare un'indagine pertinente alle
funzioni dell'Agenzia stessa;
3) se, prima di varare la legge sugli immigrati e arrivare ad
ottenere gli inserimenti al lavoro previsti, siano previsti altri
studi sui soggetti interessati, con relativi impegni
finanziari.
F.to: Bortot
Presidente
- La parola al Presidente della Regione,
Caveri.
Caveri (UV)
- Per evitare di andare a finire sul terreno
delle questioni personali credo che una prima cosa che posso far
avere al collega Bortot è un curriculum vitae del dr. Torretta; non
mi riferirò più a lui, ma è importante sapere che la persona che
lei cita è comunque una persona che ha una competenza professionale
significativa.
Per chiarire al meglio il significato e la motivazione dello
studio antropologico affidato al dr. Torretta, è opportuno
segnalare che questo fa parte di un più ampio e complesso disegno
di ricerca, la cui responsabilità scientifica e il cui
coordinamento sono stati affidati al personale dipendente
dell'Agenzia del lavoro, mentre l'obiettivo finale di tale percorso
è proprio la predisposizione di un disegno di legge in materia di
immigrazione. Voglio ricordare che il dr. Torretta ci ha fornito
nel settore sanitario delle notizie interessanti sull'utilizzo, ad
esempio, che gli extracomunitari fanno del Pronto soccorso
dell'Ospedale di Aosta, c'è una tendenza per questioni culturali ad
andare direttamente al Pronto soccorso perché questo rientra nelle
loro abitudini, che non sono legate a una presenza sanitaria di
prossimità, al di là poi di aspetti molto interessanti sul fatto
delle donne di religione islamica che vanno all'Ospedale, che
devono essere visitate da donne per ragioni culturali.
Si può affermare che non solo l'agenzia è direttamente
interessata e ha precise responsabilità su questa attività, ma
resta il principale degli attori dello studio. Il punto di avvio
del processo può essere fatto risalite all'autunno 2005, quando il
Consiglio territoriale ha promosso, su richiesta della Presidenza e
del Presidente, l'avvio di un'analisi tesa ad approfondire il
quadro delle conoscenze in materia di immigrazione. L'idea era
quella di capire meglio il fenomeno migratorio, sapendo che si
tratta ormai di un fattore strutturale che influenzerà il sistema
locale sotto diversi aspetti: economici, sociali, relazionali. In
quella sede fu anche deciso che questo studio sarebbe stato
realizzato dall'Agenzia del lavoro; questa ha portato
all'attenzione del nucleo ristretto del Consiglio territoriale
dell'immigrazione il progetto di ricerca operativa, articolato in
più fasi, in quanto le domande di ricerca apparivano ambiziose,
multidisciplinari e soprattutto eterogenee. In particolare, queste
peculiarità hanno portato a sostenere che non si trattava tanto di
realizzare una singola indagine, quanto piuttosto di avviare un
percorso di ricerca articolato.
Al fine di rendere appieno il concetto, è stata utilizzata una
metafora con la quale è possibile rappresentare la proposta di
studio come un albero. Si è pertanto ipotizzato che il fusto
dell'albero dovesse essere costituito da una prima indagine che, da
un lato, prendeva in esame consistenza e caratteristiche attuali
dei flussi migratori e, dall'altro, a partire da un'analisi
contestuale del fabbisogno e delle prospettive demografiche,
delineava possibili scenari previsionali di immigrazione. Ripeto,
qui, quello che ho detto al Consigliere Sandri: quello che abbiamo
fatto è assolutamente innovativo ed è una metodologia che
probabilmente verrà ricopiata da altri. Questa indagine
rappresentava una sorta di trave portante del più generale percorso
di ricerca. A strutturare il fusto dell'albero avrebbe contribuito
lo studio giuridico, cioè l'analisi necessaria per arrivare a
predisporre una bozza di disegno di legge quadro in materia di
immigrazione; dal tronco si sarebbero diramati rami di diverse
caratteristiche e dimensioni, vale a dire che sull'asse principale
si sarebbero innestati studi e indagini di approfondimento, sia
rispetto a specifiche problematiche, sia di ordine prettamente
qualitativo. In sostanza, si è deciso di trovare delle informazioni
utili per rafforzare e modificare l'assetto del fusto. Come nel
caso dell'albero, questi studi si sarebbero sviluppati in maniera
differita nel tempo, contribuendo alla crescita qualitativa e
quantitativa della pianta e avrebbero potuto avere dimensioni e
importanza eterogenee. È necessario precisare che questo percorso è
stato dibattuto e approvato dal nucleo ristretto del Consiglio
territoriale per l'immigrazione, e che il presidio e il
coordinamento dello stesso è stato affidato all'Agenzia del
lavoro.
Secondo e terzo punto: in termini operativi si è proceduto a
dare concretezza all'idea progettuale, ponendosi come scadenza
finale "settembre 2007", in ragione dell'esigenza di rispettare
tale scadenza e del fatto che parte delle attività si svolgono in
parallelo, si è proceduto affidando parti realizzative all'esterno
dell'Amministrazione, ma sempre sotto il controllo dell'Agenzia del
lavoro. L'attività è così articolata: 1° punto, la produzione da
parte del personale dipendente dell'agenzia e dello studio "Il
futuro della presenza straniera in Valle d'Aosta, il quadro attuale
e gli scenari futuri", che è stato presentato il 15 novembre al
Comitato territoriale per l'immigrazione. Questa indagine fornisce
una quadro articolato della presenza straniera nella Regione, è uno
strumento, un modello previsionale che consente di valutare flussi
migratori per e rispetto ai fabbisogni. Questa modellistica può
essere utilizzata per avere un maggior potere contrattuale su
questo tema nel confronto con il Governo nazionale, e risponde
anche ad un principio di monitoraggio non solo congiunturale, ma
anche prospettico, che ci consente di verificare il livello di
apertura al lavoro immigrato in coerenza con l'evoluzione
dell'economia e del mercato del lavoro regionali.
Secondo punto, l'avvio di 3 distinti studi che, a partire dal
quadro delineato con la ricerca realizzata dall'agenzia,
approfondiscono i temi specifici. Lo studio giuridico già
richiamato affidato alla prof.ssa Paola Scevi dell'Università di
Piacenza prevede, oltre ad un'analisi documentale, una fase di
confronto con gli attuali soggetti interessati, questa attività è
coordinata da un comitato di pilotaggio composto da dirigenti
regionali. Qui bisogna fare l'analisi della legislazione vigente in
tema di immigrazione, la ricostruzione del quadro normativo e della
giurisprudenza, capire quali sono le competenze delle autonomie
speciali. Vi è poi l'analisi comparata delle politiche locali a
favore dell'immigrazione, secondo la stesura del progetto di legge
regionale che tenga conto delle differenze fra lavoratori non
comunitari, comunitari, neo-comunitari e quelli appartenenti a
Paesi in via di allargamento. Secondo studio, quello promosso dal
gruppo interistituzionale "Cavanh", affidato all'IRRE Valle d'Aosta
per la sua realizzazione, gli obiettivi specifici sono: offrire un
sostegno valido agli operatori italiani per quanto concerne la fase
di accoglienza e di inserimento degli stranieri; conoscere e
analizzare i problemi e le abitudini, i bisogni formativi degli
stranieri; favorire il dialogo e i rapporti fra istituzioni
italiane e utenti stranieri; fornire un valido contributo alla
programmazione dei servizi in chiave interculturale.
Infine, lo studio antropologico del dr. Torretta. È utile dire
che con esso ci si pone l'obiettivo di mettere a fuoco alcune delle
principali questioni che sono emerse recentemente in Regione, fra
immigrazione, salute e malattie; nello specifico l'indagine, che
non si concentrerà solo sul processo migratorio come fenomeno a sé
stante, ma sulle sue conseguenze in ambito sanitario - è una sorta
di proseguimento del lavoro svolto - ci sarà la percezione che il
migrante ha del proprio stato di salute e di malattia, l'impatto
che la nuova utenza ha provocato sulle strutture sanitarie e sugli
adattamenti organizzativi, culturali e scientifici; la competenza
culturale sviluppata in tutte le sfere dell'offerta sanitaria,
dalla programmazione alla comunicazione, alla diagnosi e al
trattamento, e ancora al ruolo svolto dalle famiglie nel processo
migratorio e adattativo, gli effetti su di essa di malattie di
stress. Protagonista principale dell'indagine sarà la famiglia
immigrata, la nuova cellula sociale che nella varietà delle sue
origini è venuta a far parte di quel complesso mosaico che è la
società valdostana contemporanea.
Il progetto di antropologia medica applicata, disciplina che è
andata sempre più interessandosi ai problemi relativi alla
costruzione sociale e culturale delle malattie e del loro
significato negli specifici ambiti studiati, prevede
un'esplorazione preliminare sul territorio, in cui saranno
interrogati informatori chiave e gruppi di utenti specifici; quindi
lo scopo è: comprendere meglio il processo migratorio, migliorare
l'ambito sanitario, rispondere ai problemi di assistenza medica e
sanità pubblica, mettere in atto comportamenti efficaci in grado di
superare diffidenze e differenze da parte di malati e dei loro
familiari, sviluppare appropriati programmi attitudinari rivolti al
personale, suggerendo eventuali attitudini alternative verso il
fenomeno. Lo studio permetterà di guardare all'integrazione degli
immigrati attraverso l'approccio alla salute. Infine è utile
ricordare che questo studio segue un'indagine sperimentale, svolta
già in precedenza.
Presidente
- La parola al Consigliere Bortot.
Bortot (Arc-VA)
- Grazie, Presidente Caveri... se poi
posso avere la risposta scritta, perché la mia interrogazione era
generata da una serie di piccoli problemi. Avevo paura che servisse
a creare un elenco di prescrizione, schedare delle persone e
violare la privacy. Lo dico chiaro, sono soddisfatto della
risposta; staremo attenti sul lavoro svolto dall'Agenzia del lavoro
che non va nella direzione delle mie preoccupazioni, ne ero sicuro,
ma sentivo studio di antropologia e mi sono alquanto
preoccupato.
