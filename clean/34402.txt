Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2185 del 25 gennaio 2012 - Resoconto
OGGETTO N. 2185/XIII - Interpellanza: "Individuazione di un
nuovo sito per la realizzazione di un impianto di tiro a volo nella
regione".
Interpellanza
Richiamate le nostre precedenti iniziative concernenti il
tiro a volo di Saint-Vincent;
Ricordato che nell'ultima di esse l'Assessore aveva riferito
che, dopo una serie di sopralluoghi nei siti del comune di
Châtillon e del comune di Verrayes, è stata individuata un'area in
quest'ultimo Comune denominata Rapy la quale, a detta dei tecnici
della FITAV, sarebbe idonea allo svolgimento di attività di tiro a
volo, con una spesa stimata per la realizzazione dell'impianto in
circa 1.500.000 euro;
Appreso da alcuni mezzi di informazione che il sindaco di
Verrayes sarebbe stato colto di sorpresa dall'annuncio
dell'Assessore "anche perché in ballo restava Châtillon";
Constatato che nella seduta del 29 dicembre scorso il
Consiglio comunale di Châtillon ha approvato una mozione che
impegna l'Amministrazione ad adoperarsi affinché l'impianto di tiro
a volo sia realizzato sul territorio del proprio Comune;
Preso atto che nella seduta del 23 dicembre scorso del
Consiglio comunale, il sindaco di Saint-Vincent ha espresso "a
titolo personale il suo parere non concorde alla realizzazione del
tiro a volo nel Comune di Verrayes in quanto non a supporto
dell'attività? del Casino?";
tutto ciò premesso i sottoscritti Consiglieri
regionali
Interpellano
l'Assessore competente per sapere:
1) quali sono i tecnici della FITAV che avrebbero esaminato i
siti di Châtillon e di Saint-Vincent e in base a quali valutazioni
avrebbero ritenuto preferibile quello di Verrayes;
2) se è noto chi sarà incaricato di realizzare lo studio di
fattibilità sul sito di Verrayes e se la scelta del sito sia stata
discussa anche con i sindaci di Saint-Vincent e di
Châtillon;
3) se è intenzione dell'Amministrazione regionale, prima di
compiere qualsiasi scelta in merito alla realizzazione di un
impianto di tiro a volo, affidare a organismi che non facciano
riferimento né alla FITAV né al Casinò di Saint-Vincent un'attenta
analisi delle potenzialità turistiche e dei previsti trend di
sviluppo della pratica del tiro a volo in Italia e nella nostra
regione;
4) quali sono i tempi previsti per giungere a una decisione
definitiva in merito a un nuovo impianto di tiro a volo nella
nostra regione.
F.to: Chatrian - Bertin
Presidente
- La parola al Vicepresidente Chatrian.
Chatrian (ALPE)
- Grazie Presidente.
Abbiamo trattato più volte l'argomento in questa legislatura, in
questi ultimi mesi gli organi di stampa hanno trattato il tema
viste anche le prese di posizioni nei vari Consigli comunali dei
Sindaci: il Comune di Saint-Vincent a dicembre, il Comune di
Châtillon, che ha approvato una mozione, e il Comune di Verrayes,
che in questi mesi sta simulando sul proprio territorio il tiro a
volo nella zona denominata Rapy. Penso che l'iniziativa che oggi
proponiamo espliciti bene quali sono le nostre domande.
Nel mese di ottobre l'Assessore Marguerettaz ci confermava la
volontà di valutare nuovi siti, di mettere in campo una metodologia
diversa, di affrontare la questione in maniera diversa, oggi
l'obiettivo di questa nostra iniziativa - c'è un refuso nella prima
domanda, non è Saint-Vincent, ma è Verrayes - è fare il punto della
situazione: quali sono le valutazioni fatte e in base a che cosa,
se si sa già chi sarà incaricato di realizzare l'ulteriore studio
di fattibilità, abbiamo già detto in quest'aula cosa è stato fatto
in questi quattro anni. La terza domanda invece è una domanda più
politica: se è intenzione dell'Amministrazione regionale compiere
"un'attenta analisi delle potenzialità turistiche e dei previsti
trend di sviluppo della pratica del tiro a volo in Italia e nella
nostra regione"
, anche facendo seguito ai ragionamenti fatti in
quest'aula per quanto riguarda la casa da gioco valdostana. Come
ultima domanda:
"quali sono i tempi previsti per giungere ad una
decisione..."
condivisa, condivisibile con la federazione, con
i Comuni, con i residenti e con la sezione locale. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Ringrazio il
collega Chatrian per l'interpellanza, che ci dà modo di dare alcune
indicazioni. Mi consentirà solo una battuta: l'altro giorno pensavo
che è un brutto mestiere quello della minoranza, dovete correre a
destra e a sinistra a vedere tutti quelli che hanno mal di pancia,
in modo da giustificare delle interpellanze! E questo anche se i
temi sono continuamente contrari, perché noi avevamo una proposta
dove c'era un tiro a volo a Saint-Vincent, c'era una raccolta di
firme contrarie e ovviamente c'era l'interpretazione di questo
sentimento contrario; adesso c'è qualcuno che lo vorrebbe e voi
dovete rincorrere quelli che lo vogliono, per cui non credo si
faccia una buona rappresentazione.
Cercherò di rispondere in modo puntuale alle sue domande.
"Quali sono i tecnici della FITAV che avrebbero esaminato i
siti..."
: il tecnico della FITAV che ha esaminato i siti in
questione - due nel territorio di Verrayes, in località Rapy e
Marseiller e uno tra i comuni di Châtillon e Saint-Vincent in
località Domianaz - è il delegato regionale per la Valle d'Aosta,
Signor Marco Bianchi. Le valutazioni che hanno fatto preferire il
sito di Verrayes sono state le seguenti: l'area di Rapy risulta già
essere dotata di infrastrutture e opere di urbanizzazione
funzionali al nuovo impianto di tiro a volo elica, le altre due
aree risultano totalmente sfornite di infrastrutture e opere di
urbanizzazione, parcheggi inclusi; la realizzazione di detto
impianto consentirebbe una positiva integrazione delle attività a
cui l'area è già destinata, che ne valorizzerebbe ulteriormente la
destinazione ad uso sportivo; le dotazioni e le opere già presenti
determinerebbero un notevole abbassamento dei costi necessari alla
realizzazione del nuovo impianto. Il sito di Domianaz situato fra
Saint-Vincent e Châtillon, che lei conosce, in particolare
comporterebbe la necessità di abbattere una notevole estensione di
piante di castagno, oltre a rilevanti opere di livellamento del
terreno. Ricordo che quel sito era stato individuato proprio dalla
FITAV, che aveva segnalato al Comune di Châtillon che vi era questa
possibilità, visto che gli altri siti nel comune di Châtillon
avevano dei problemi di inquinamento, perché c'era del piombo che
andava in Dora. Sempre nelle valutazioni, il contesto panoramico e
il carattere particolarmente attraente del sito, soggetto ad
un'amplissima esposizione al sole durante l'intero inverno, rendono
l'area ulteriormente indicata anche in considerazione dei soggetti
che accompagnano gli atleti.
Seconda domanda:
"se è noto chi sarà incaricato di realizzare
lo studio di fattibilità..."
, abbiamo sentito il Comune di
Verrayes e il professionista incaricato dal Comune di Verrayes
dovrebbe essere l'ingegnere Corrado Trasino. Lo studio sarà
dedicato in particolare agli approfondimenti legati agli aspetti
acustici, la campagna di rilevazione acustica si sta già svolgendo
e lo studio dovrebbe essere completato nell'arco di un mese.
Terza domanda:
"se è intenzione dell'Amministrazione
regionale, prima di compiere qualsiasi scelta in merito alla
realizzazione di un impianto di tiro a volo, affidare a organismi
che non facciano riferimento né alla FITAV né al Casinò di
Saint-Vincent un'attenta analisi..."
, mi preme evidenziare che
si sta parlando di un impianto sportivo, ossia di un'infrastruttura
destinata
in primis
ai praticanti di una disciplina sportiva
inquadrata in una federazione sportiva nazionale - la FITAV appunto
- che può vantare nella nostra regione una lunga tradizione e un
crescente prestigio a livello nazionale. Colgo l'occasione per
felicitarmi, l'ho già fatto personalmente, perché quest'anno hanno
vinto i campionati italiani, quindi credo che vada fatto il
complimento agli atleti, al Presidente Monteleone, che è il
rappresentante della FITAV, per le attività svolte. È di tutta
evidenza pertanto che la FITAV è il principale interlocutore per
quanto concerne l'individuazione dei siti preferibili per
l'ubicazione di un impianto destinato alla pratica sportiva di sua
competenza, nonché delle caratteristiche tecnico-funzionali che il
medesimo impianto dovrebbe possedere per un adeguato svolgimento
dell'attività sportiva legata a questa disciplina. Ricordo che la
procedura si radica all'interno della legge n. 16, quindi il Comune
di Verrayes, quando avrà fatto i suoi studi di fattibilità,
trasmetterà all'Amministrazione regionale una richiesta ai sensi
della legge n. 16.
"Quali sono i tempi previsti per giungere a una decisione
definitiva in merito a un nuovo impianto di tiro a volo nella
nostra regione"
: all'esito dello studio di fattibilità, quindi
stiamo aspettando che il Comune di Verrayes ci trasmetta il tutto,
ci saranno le valutazioni per capire quali sono le attività da
svolgere, quali sono i manufatti e in quel momento saremo in grado
di dare dei tempi.
Presidente
- La parola al Vicepresidente Chatrian.
Chatrian (ALPE)
- Grazie Presidente. Mi scuso con i
colleghi se abbiamo fatto perdere tempo ripresentando tale
iniziativa, ma non parlerei di brutto mestiere, mi spiace la poca
considerazione che l'Assessore ha dei Consigli comunali di
Châtillon e di Saint-Vincent, che nel mese di dicembre si sono
espressi su tale argomento, e neanche di mestiere si parla se devo
dire fino in fondo...e facciamo forse attenzione se i malpancisti
aumentano in Valle d'Aosta...ma questo non era l'obiettivo della
nostra iniziativa. L'obiettivo della nostra iniziativa era quello
di conoscere cosa si è fatto in questi quattro mesi e sapere le
indicazioni dell'Amministrazione regionale, quindi nessuno corre
dietro nessuno, la volontà era di capire nel dettaglio cosa si è
fatto, in che maniera si vuole mettere in piedi la realizzazione
del nuovo campo di tiro a volo. Mi sembra che tempo se ne sia perso
non poco negli anni 2008-2009-2010, più volte detto da noi in
quest'aula, quindi rimando al mittente le provocazioni
dell'Assessore.
Per quanto riguarda le questioni messe da noi in campo, non ho
ricevuto risposta alla domanda n. 3, in cui si chiedeva non tanto
l'ubicazione, perché l'Assessore ci ha illustrato i punti di forza
e di debolezza dei vari siti, ma si domandava se c'era la volontà
di fare un'attenta analisi delle potenzialità turistiche e dei
previsti trend di sviluppo della pratica di tiro a volo in Italia e
nella regione, quindi la domanda era di pianificazione verso il
domani, legata alle potenzialità e agli investimenti, perché
parliamo di risorse pubbliche, risorse meno ingenti rispetto al
vecchio progetto a Saint-Vincent, un decimo, ma sempre di risorse
pubbliche parliamo, importanti. A nostro avviso, è necessario il
fatto di costruire un nuovo impianto, ma è importante anche avere
un'attenta analisi.
Per quanto riguarda la quarta domanda, già nella scorsa
iniziativa ci era stato detto che c'è una legge di finanziamento,
la richiesta deve essere fatta dall'ente comunale. Mi rammarico
dell'affondo che è stato fatto inizialmente, mi dispiace
soprattutto per i Consigli comunali di due Comuni che hanno quasi
diecimila abitanti, la poca considerazione dell'Assessore mi
rammarica e mi fa anche specie. Grazie.
