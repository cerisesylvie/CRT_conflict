Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 2384 del 6 ottobre 2016 - Resoconto
OGGETTO N. 2384/XIV - Ritiro di mozione: "Interventi per
assicurare la gratuità della percorrenza della tratta autostradale
Aosta est-Aosta ovest a tutti gli utenti".
Rosset (Presidente) -
Punto n. 28 dell'ordine del giorno.
Ha chiesto la parola la Consigliera Morelli per l'illustrazione; ne
ha facoltà.
Morelli (ALPE) -
Questa mozione, che presentiamo assieme
ai colleghi Cognetta e Gerandin, è un po' la conseguenza di un
dibattito che c'è stato nello scorso Consiglio regionale a
proposito dei pedaggi autostradali della tratta RAV, in particolare
della tratta Aosta est-Aosta ovest. Come risaputo, l'autostrada
valdostana è quella che vanta il
record
di autostrada più
cara d'Italia: il costo a chilometro della nostra autostrada è di
0,19 euro, significa che con 1 euro si percorrono 5,5 chilometri.
Questa a livello nazionale è una cifra importante, molto più
importante rispetto a tutte le altre autostrade ed è un argomento
su cui spesso in questo Consiglio si è tornati con iniziative un
po' di tutti i gruppi, perché credo che sia condiviso da tutti. Il
tratto Aosta est-Aosta ovest presenta però un'anomalia ancora più
grave, perché per percorrere quel tratto di 11 chilometri il
pedaggio è di 8,10 euro: significa che rispetto agli 0,19 euro a
chilometro della media qui abbiamo un costo a chilometro di 0,75
euro, il che vuol dire che con 1 euro su quella tratta si percorre
poco più di un chilometro. È un'anomalia, e mi pare che la
conclusione della discussione dello scorso Consiglio veda tutti
concordi sul fatto che si debba trovare una soluzione, perché
questa situazione penalizza pesantemente i cittadini valdostani, i
cittadini che non sono possessori di
telepass
e penalizza
un'attività importante per la nostra regione: l'attività
turistica.
Con la nostra mozione noi abbiamo ipotizzato una soluzione: dare
a tutti i fruitori la stessa condizione di gratuità concessa ai
possessori di telepass e che renderebbe il tratto Aosta est-Aosta
ovest la tangenziale della città di Aosta. È una cosa che succede
intorno a tutti i capoluoghi di regione dove si sviluppa un
traffico importante, nel nostro caso dato dalle attività
turistiche, ma anche dal fatto che all'interno della città comunque
sono situate tutte le attività istituzionali, amministrative che
portano naturalmente ad aumentare il traffico. Noi ipotizziamo
questa soluzione che darebbe risposta sia sul lato della maggiore
equità della tariffa che ad una questione proprio di
fluidificazione del traffico sulla statale.
Siamo aperti a proposte; tutti condividiamo la necessità di
intervenire puntualmente su tale questione, pertanto siamo anche
disponibili a discutere e a rivedere l'impegno, se questo significa
avere una condivisione maggiore. Ripeto, per noi questo è un po'
l'obiettivo finale a cui sarebbe giusto tendere e quindi rimaniamo
in attesa di quanto i colleghi della maggioranza vogliono
dirci.
Presidente -
Non ci sono richieste di intervento,
dichiaro chiusa la discussione generale. Ha chiesto la parola il
Presidente della Regione; ne ha facoltà.
Rollandin (UV) -
Solo per ribadire che abbiamo già
parlato di questo tema nella precedente interrogazione e
obiettivamente avevo già esplicitato che l'unico modo per avere la
gratuità, che già c'è per tutti, è avere il
telepass
che
costa 1 euro. Per la tratta Aosta est-Aosta ovest non c'è altra
soluzione possibile, e questo è quanto. Credo che non vi siano
difficoltà. È chiaro che se uno entra ad Aosta ovest e va a Verrès
ma non esce ad Aosta est, non ha la possibilità di avere gratuito
questo passaggio, solo per essere chiari; come se io prendo da
Aosta est e vado fino a Morgex pago tutto: non mi viene scontata la
tratta Aosta est-Aosta ovest. Invece il problema correttamente
sollevato da lei l'altra volta mi sembrava di altra natura: non era
relativo al telepass per la tangenziale, ma riguardava chi entra ad
Aymavilles, va a Verrès e paga anche la tratta da Courmayeur fino a
Verrès. Questo è un problema serio sul quale noi abbiamo preso nota
e stiamo vedendo con la società RAV di potervi porre rimedio, non
certo immaginando di aggiungere nuovo personale o nuovi caselli, ma
semplicemente con la distribuzione del biglietto. In tal modo se io
prendo il biglietto ad Aymavilles ed esco a Verrès, pago
Aymavilles-Verrès e non pago più la differenza. Oggi questa
possibilità non ce l'ho perché entro ad Aymavilles e mi segna come
se la tratta fosse da Courmayeur, quindi lei aveva correttamente
sollevato questo problema anche per i turisti. Stiamo ragionando
con la società per cercare di addivenire ad una soluzione che può
essere quella da me esplicitata.
Per quanto riguarda questa mozione, io le chiederei di
ritirarla, tenuto conto che la soluzione c'è già e a me
dispiacerebbe dire che ci asteniamo. Se vuole presentare la mozione
su quello che le sto dicendo, io la informo già che stiamo
lavorando; anzi, m'impegno a darle nel più breve tempo una risposta
su tale problematica, che è quella più delicata mentre la questione
sollevata con questa mozione non può avere oggettivamente altra
soluzione ed in fin dei conti ha poi il costo di 1 euro.
Presidente -
Ha chiesto la parola la Consigliera Morelli;
ne ha facoltà.
Morelli (ALPE) -
Credevo di essere stata sufficientemente
chiara nella mia esposizione, nel senso che secondo noi quello che
mettiamo nell'impegno è un obiettivo a cui tendere.
Il passo avanti come quello che propone il Presidente Rollandin
noi lo apprezziamo assolutamente, e in questo senso io avevo posto
la questione di apertura a modificare l'impegno. È chiaro che se
poi l'unico che interviene è il Presidente Rollandin e con questo
si chiude la discussione non è più possibile modificarlo questo
impegno. Per carità, siamo tutti uomini e donne d'onore e quando si
prendono gli impegni poi si mantengono, però lei capisce bene che
una mozione votata all'unanimità magari dal Consiglio regionale
sull'impegno dà anche forza a chi poi, come lei, va ad interloquire
presso la società interessata.
Io chiedo pertanto al Presidente del Consiglio se non è
derogabile questa disposizione per la quale non si può più emendare
la mozione. La portiamo la volta prossima? Va bene, possiamo
riportarla la volta prossima con l'impegno rivisto, oppure un'altra
possibilità è che adesso facciamo una risoluzione, che mi pare
sarebbe una soluzione rapida: il dibattito è stato fatto, mi sembra
che conveniamo sulle soluzioni e credo che con una risoluzione
votata oggi si possa definire la questione. A questo punto,
piuttosto che aspettare tre settimane per una mozione che mi sembra
di capire tutti condividano, presentiamo la risoluzione, perché poi
c'è una pausa di due settimane.
Presidente -
Secondo il Regolamento non è possibile. Io
ho chiesto per tre volte in discussione generale se qualcuno voleva
prendere la parola, c'era tutto il tempo per un'eventuale modifica
dell'impegno, però non posso cambiare le regole. Cosa fa con questa
mozione, la ritira? Grazie.
Procediamo. È stata richiesta una riunione dei Capigruppo,
quindi chiederei dieci minuti di sospensione.
La seduta è sospesa dalle ore 12:04 alle ore 12:09
.
