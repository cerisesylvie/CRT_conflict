Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 286 del 28 gennaio 2021 - Resoconto
OGGETTO N. 286/XVI - Approvazione di mozione: "Inclusione
dell'ingresso all'Area megalitica nel biglietto cumulativo per la
visita ai siti archeologici della città di Aosta".
Bertin (Presidente) -
Punto n. 44 all'ordine del
giorno. Per l'illustrazione, ha chiesto la parola la consigliera
Spelgatti, ne ha facoltà.
Spelgatti (LEGA VDA) -
In questo momento di pandemia è
chiaro che gli aspetti di cui vi dovete occupare maggiormente sono
chiaramente l'aspetto sanitario, l'aspetto economico, ma tutti gli
altri Assessorati devono comunque continuare a lavorare e
soprattutto iniziare a lavorare veramente per una programmazione al
fine di pensare al dopo pandemia e soprattutto a tutto ciò che
potrà accadere e a quello che potrà essere il rilancio della nostra
Regione non appena si potrà finalmente uscire liberamente e si
tornerà a una vita più normale, questo è il momento della
programmazione del futuro.
In ottica di opposizione costruttiva, come stiamo facendo, tra
tutte le iniziative che portiamo, ci occupiamo anche di iniziative
che sono di calibro sicuramente minore ma che vogliono essere delle
piccole suggestioni. Quello dell'Area megalitica è un problema che
ci portiamo avanti da moltissimo tempo. Qual è il problema? Il
problema è che è assolutamente poco valorizzata o per nulla
valorizzata rispetto alle potenzialità che questo sito dovrebbe
avere. È chiaro che l'obiettivo vostro dovrebbe essere quello di
creare una politica seria di
marketing
internazionale
rispetto al sito, è evidente che bisognerebbe risolvere anche tanti
altri problemi, perché, nel momento in cui magari finalmente
fossimo in grado di portare i turisti a visitare l'Area megalitica,
abbiamo anche giusto il problema di dove poi mettono la macchina e
dove si parcheggiano i pullman, ma comunque, al di là di questi
aspetti, bisogna veramente ripensare a come far sì che questo sito
venga valorizzato.
Questo è un progetto chiaramente di cui voi dovreste occuparvi
in primis
più chiaramente di lungo periodo, però ci sono
delle piccole iniziative che potrebbero servire in qualche misura
ad accelerare un attimino e a rendere questo sito un minimo più
visitato. Da quando è stato creato il biglietto cumulativo che
riguarda il Teatro romano, il Criptoportico, il Museo archeologico
e la Chiesa paleocristiana di San Lorenzo, le visite ai siti minori
sono aumentate notevolmente. Più persone mi hanno detto: "ma perché
l'Area megalitica non è inserita come possibilità nel biglietto
cumulativo?". Comunque sia sarebbe utile per i visitatori della
nostra città far sì che questo sito, che non è di poco interesse e
non è un sito minore, fosse inserito all'interno di questo
biglietto cumulativo. È chiaro che non è certamente questo che
risolve minimamente il problema ma potrebbe essere uno stimolo
importante.
Abbiamo poi un altro piccolo problema circa uno dei siti più
importanti che abbiamo nella città di Aosta - e teniamo presente
tutti i soldi che sono stati spesi, l'infinità di soldi che sono
stati spesi per questo sito -: non c'è cartellonistica, non c'è
un'indicazione sia nell'area urbana che nell'area periurbana che
indichi ai turisti che portiamo nella nostra città l'esistenza di
questo sito.
Di conseguenza, noi chiediamo di prevedere la possibilità di
acquistare un biglietto cumulativo che aggiunga i siti del Teatro
romano, del Criptoportico, del Museo archeologico e della Chiesa
paleocristiana di San Lorenzo anche la visita all'Area megalitica e
di dotare l'area periurbana di cartellonistica che guidi i turisti
verso l'Area megalitica, impegnandosi altresì ad avviare un tavolo
di confronto con il Comune di Aosta al fine di installare la
medesima cartellonistica all'interno dell'area urbana.
Teniamo presente che, se vogliamo davvero ripensare a tutto ciò
che è la nostra Valle dopo Covid, dobbiamo
in primis
puntare
su tutto ciò che noi già abbiamo, il patrimonio storico artistico
culturale è quanto di più importante noi possiamo avere, oltre
chiaramente alla meraviglia a cielo aperto che sono le nostre
montagne e tutto ciò che le nostre montagne comportano, quindi ogni
forma di turismo, di sport e quant'altro. È per questo che abbiamo
anche portato varie iniziative per fare delle proposte anche a
livello appunto sportivo. Fuori potrebbero dire: "ma perché vi
occupate dello sport, piuttosto che del biglietto dell'Area
megalitica e tutto quanto?". È ovvio appunto perché, nel tentativo
di cercare di essere il più propositivi possibile, dobbiamo
veramente pensare che non c'è soltanto oggi l'emergenza pandemica,
ma c'è soprattutto l'obiettivo di dire: "va bene ma dopo che cosa
si fa?". È oggi che dovete pensare a tutto quello che voi dovete
fare e a tutto quello che potete fare per pensare a una Valle
d'Aosta rilanciata verso il futuro.
Io mi auguro che nella drammaticità di tutto ciò che ci sta
accadendo sotto ogni profilo, perché non c'è solo l'aspetto
sanitario ma l'aspetto economico e le conseguenze saranno
devastanti, speriamo che arriviate con delle risposte il prima
possibile perché per adesso ancora il nostro tessuto
imprenditoriale e quant'altro non sta vedendo delle risposte, però
cercate veramente di lavorare per pensare al dopo e a tutto quello
che sarà e mi auguro che questo momento di pandemia comunque serva
a ripensare anche a tutto ciò che è la nostra offerta, la nostra
offerta turistica e quant'altro.
Presidente -
Ha chiesto la parola l'assessore Jean-Pierre
Guichardaz, ne ha facoltà.
Guichardaz J. (PCP) -
Grazie collega, grazie anche per
aver presentato un'iniziativa che oramai credo sia la terza o
quarta volta che viene rinviata, ma che vale la pena davvero
discutere e che va nella direzione, diciamo, che è la mia
direzione, che è la nostra direzione che è quella sì di ragionare
all'interno di un contesto emergenziale pandemico nella ricerca di
soluzioni emergenziali, ma anche guardare avanti e continuare a
guardare avanti per trovarci preparati nel momento in cui la
ripresa sarà poi effettiva e nella speranza proprio che la cultura,
in questo caso specifico, possa diventare poi un traino importante,
o possa continuare a essere un traino importante della nostra
offerta di prodotto valdostano, non solo turistica ma anche
interna, perché la cultura non è solo un elemento da guardare in
ottica di offerta verso un potenziale turista, ma è sicuramente un
elemento anche di crescita della collettività e della comunità.
Grazie quindi per questa iniziativa.
In preparazione, da parte dei competenti uffici, abbiamo
aspettato anche per una questione di correttezza nei suoi
confronti, perché avremmo potuto anticipare essendo, tra l'altro,
presente anche nel programma di legislatura questo accorpamento ma,
siccome lei ha presentato un'iniziativa, ritenevamo che non fosse
diciamo particolarmente corretto anticipare una delibera in questo
senso, ma è in preparazione ed è pronta già una proposta di
deliberazione della Giunta regionale avente ad oggetto, oltre
all'approvazione di nuove tariffe ed eventuali agevolazioni e/o
gratuità per gli ingressi ai siti archeologici e ai musei "Castelli
aperti al pubblico", l'inserimento, come lei ha richiesto e com'era
nell'intendimento, credo comune, da parte di tutti, dell'Area
megalitica nel biglietto cumulativo di ingresso ai siti
archeologici valdostani quali il MAR, il Criptoportico, il Teatro
romano e la Chiesa di San Lorenzo. Attualmente il costo di questo
biglietto cumulativo è di 7 euro e con validità annuale per una
singola visita a ciascuno dei quattro siti, in modo che nasca e si
attivi poi una promozione effettiva del sito preistorico. Il
biglietto diventerà quindi un ticket per cinque siti al costo di 10
euro e sempre con validità annuale per un ingresso, come abbiamo
potuto verificare e constatare essere una formula interessante e
ben accolta, per ciascun sito. Le persone quindi che hanno già
acquistato l'attuale biglietto cumulativo al costo di 7 euro
potranno entrare, non appena sarà disponibile e non appena verrà
aperta, nell'Area megalitica - tra breve il sito diventerà fruibile
-, integrando la cifra di 3 euro pari alla differenza del costo dei
biglietti.
Stiamo anche valutando - forse glielo avevo già preannunciato in
occasione di un'altra sua iniziativa sulla quale ci siamo trovati
d'accordo, poi su questa iniziativa sembra che siamo in perfetta
armonia e la cosa mi fa piacere, si vede che abbiamo delle
sensibilità che si incontrano - la gratuità, e probabilmente lo
diventerà a breve... delibereremo la gratuità per tutte le persone
sotto i 25 anni nell'ingresso dei nostri siti culturali in modo
tale che, indipendentemente dal fatto che la persona sia iscritta o
meno a un'istituzione scolastica o all'università, i giovani
possano comunque fruire dei nostri beni culturali a prescindere
dall'iscrizione a un'istituzione scolastica.
Per quanto riguarda la sua seconda domanda, la cartellonistica
da installare utile per guidare il visitatore verso l'Area
megalitica, attualmente, ho verificato di persona, che non mancano
indicazioni di percorso quali cartelli stradali
standard
,
eseguiti in ottemperanza delle direttive per le segnalazioni dei
beni culturali, ossia indicatori a freccia di colore di fondo
marrone con una simbologia richiamante il concetto di museo e il
nome del sito in lettere bianche. Ne esistono, a partire
dall'uscita dell'autostrada per arrivare sino al sito di
Saint-Martin-de-Corléans. Trattandosi, però, nel caso richiamato di
una comunicazione, come lei ha evidenziato, non del tutto efficace,
è richiesta una diversificazione evidentemente della
cartellonistica dedicata al sito, è perciò indispensabile istituire
una collaborazione fattiva proprio con gli uffici del Comune, e
anche su questo abbiamo già evidenziato la cosa e cominciato a
ragionare insieme, in quanto spetta proprio a loro decidere in
merito all'attuazione di tali proposte. Si dovranno quindi
coordinare testi e veste grafica dei pannelli nuovi, di quelli già
esistenti, prevedendone una diffusione quantitativamente numerosa e
geograficamente più estesa. Il lavoro è immediatamente realizzabile
in quanto è possibile basarsi sulle immagini esistenti e accettate
dagli uffici regionali specificamente ideate come identità grafica
del museo che si ritrovano nel
book
creato a suo tempo nel
progetto vincitore proprio della gara di appalto per l'allestimento
dell'Area megalitica. Al più presto - siamo già in contatto -
quindi garantisco che questa sua richiesta, che comunque è una
richiesta effettivamente accoglibile e rilevabile, verrà attuata.
Non abbiamo quindi problemi ad accogliere la sua mozione così come
formulata e quindi la voteremo a favore.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Assessore, guardi, la ringrazio
molto, effettivamente sì, andiamo veramente molto d'accordo su due
iniziative, anche quella sul
project financing
e sui beni
culturali, effettivamente sono state accolte tutte e due.
Le dico anche che apprezzo molto l'iniziativa di cui mi ha
parlato sul biglietto gratuito sotto i 25 anni perché è
assolutamente fondamentale - lei ha detto una cosa che condivido
appieno - non solo utilizzare i beni culturali, tutto il nostro
patrimonio storico artistico culturale per chiaramente attrarre i
turisti ma riuscire a portare i nostri giovani e la nostra
popolazione a conoscere molto di più tutto il nostro patrimonio,
anche perché soprattutto veramente in un momento come questo tutto
ciò che è cultura, tutto ciò che è bellezza aiuterà anche
moltissimo a poter guardare al futuro in una maniera differente e a
poter elevare l'animo, e quindi lo spirito, delle persone, senza
dimenticare che, se vogliamo puntare davvero a un futuro in cui ci
ricordiamo anche chi siamo, da dove veniamo e la nostra identità,
non possiamo dimenticarci e non insegnare a trasmettere alle nuove
generazioni il più possibile tutti i nostri valori che partono
anche proprio dal patrimonio artistico e culturale.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Volevo solamente dire due parole in merito
a questa mozione che ci trova sicuramente d'accordo e in merito
anche alle parole dell'assessore Guichardaz, che ci ha anticipato
una delibera di Giunta, che va spero anche un po' a semplificare il
quadro della bigliettazione perché lo conosco e so che è molto
complesso.
Mi permetto solamente di dire che sono pienamente d'accordo per
quanto riguarda la gratuità sotto i 25 anni, seguo appunto il
vostro ragionamento e lo apprezzo; d'altro canto, però mi preme
sottolineare che è importante non svalorizzare ciò che è cultura,
perché andare a fare un biglietto unico per cinque siti a 10 euro
quando abbiamo un'Area megalitica che non mi piace chiamare
problema, la chiamerei risorsa, risorsa da valorizzare in altro
modo... qualcosa non funziona è sotto gli occhi di tutti ma è un
qualcosa su cui dobbiamo lavorare. Oggi o, meglio, ieri, se
andavamo all'Area megalitica pagavamo un biglietto di 7 euro e i
quattro siti avevano un costo di 7 euro, quindi un costo
complessivo di 14 euro. Oggi cinque siti sono a 10 euro, cinque
siti tra cui mi preme il Criptoportico e l'Area megalitica, che
sono due siti unici in tutta Europa. Vi pregherei pertanto di fare
molta attenzione al prezzo perché non è solamente un aprire il
museo, bensì dietro quel museo c'è tantissimo lavoro e questo
lavoro va riconosciuto anche economicamente, guardo anche
l'assessore Marzi, stiamo parlando comunque di 500-600 mila
biglietti annui per il sistema museale nel suo complesso.
Inoltre vi pregherei, se non lo avete già fatto, di considerare
anche tutta la realtà delle mostre perché in Aosta vi è un
aspetto... quindi il Saint-Bénin, sempre al Museo archeologico vi
sono diverse aree dedicate alle mostre e quindi fare una Aosta per
la cultura sicuramente potrebbe essere interessante, magari a un
altro prezzo senza complicare troppo il quadro.
In ultimo torno sul Castello di Aymavilles, potrebbe essere
utile già iniziare a ragionare su una bigliettazione, Aymavilles,
Sarriod e Sarre, perché ipotizzo che il Castello di Aymavilles sia
un castello di forte richiamo, esattamente come quello di Sarre,
potremmo aiutare il Castello di Sarriod entrando in un circuito per
aumentare i numeri di questo Castello, che è a tutti gli effetti un
bellissimo castello, che però, per la sua ubicazione e perché ha il
fratello maggiore, che si vede molto di più ed è molto più
attraente dal punto di vista anche di immagine, subisce un po'
questa flessione di presenze, quindi potrebbe essere un altro
spunto.
Ci tengo però a sottolinearlo, nel 2016 è stata una mossa
vincente quella di mettere a pagamento certi siti che erano
gratuiti, prima erano gratuiti, poi sono entrati nel biglietto
unico a pagamento. Oggi stiamo facendo un passo ulteriore, però
ricordiamoci che la cultura è lavoro, è studio, è ricerca e va
valorizzata al punto giusto, quindi sì le gratuità, sì i prezzi, ma
facciamo attenzione a non far passare il messaggio di squalificare
la cultura e il lavoro che ci sta dietro alle mostre, ai castelli e
ai musei, perché questo sarebbe un messaggio assolutamente
sbagliato dal mio punto di vista.
Presidente -
La parola alla consigliera Spelgatti per
secondo intervento.
Spelgatti (LEGA VDA)
- Condivido le osservazioni fatte
dal collega Carrel, io chiaramente non ho parlato né di prezzi, né
di quant'altro nella mia mozione in quanto chiaramente non ho le
competenze dall'altra parte per poter capire qual è la situazione
dal punto di vista economico. Sicuramente bisognerà eventualmente
fare un ragionamento se i 10 euro sono corretti o meno, se si
voglia fare un biglietto cumulativo di tutti e cinque, oppure
inserirlo con un prezzo maggiorato, sono molte le valutazioni, però
queste chiaramente le dovete fare voi dall'altra parte.
È chiaro che comunque il discorso è che sicuramente noi non
dobbiamo svalorizzare la cultura, anzi, il problema è far capire
l'importanza della cultura, ma dobbiamo attrarre, perché anche ad
oggi, comunque sia, soprattutto nella nostra società di oggi, tutto
ciò che ha aspetto culturale è squalificato rispetto a quello che
dovrebbe essere in una società sana, ormai d'altronde vi è il mondo
dei
social
, vi è il mondo della televisione, vi è il mondo
del divertimento superficiale. Bisognerebbe davvero riportare le
persone a qualcosa di profondamente bello sotto tutti i profili,
quindi tutti i musei e non solo, mostre, qualunque cosa che
riguardi l'aspetto culturale.
È chiaro che però davvero, fino a quando noi non ripenseremo
all'Area megalitica rendendola più attrattiva non solo dal punto di
vista di un
marketing
esterno ma anche all'interno...
perché, quando noi andiamo fuori e andiamo a vedere i musei di oggi
ed entriamo in aree multimediali che ti portano su un altro
pianeta, in un altro mondo appena tu entri... quando vedi l'Area
megalitica chiaramente la gente rimane spiazzata, è meraviglioso
l'ambiente, però la maggior parte delle persone non riesce a capire
l'importanza delle cose e quindi, fino a quando non si interviene,
anche all'interno per renderla molto più attrattiva, gli ingressi
non ci saranno. Che costi 7 euro, che costi con il biglietto
cumulativo, l'obiettivo è veramente guardare oltre e pensare a una
strategia veramente aggressiva su questo sito per rendergli
veramente giustizia.
Presidente -
La parola all'assessore Jean-Pierre
Guichardaz.
Guichardaz J. (PCP) -
Grazie per il dibattito e i
suggerimenti, che sono sempre ben accetti e sono assolutamente
pertinenti sotto tutti i profili. Il ragionamento sulla questione
del costo del biglietto è stato fatto tenendo conto anche di
valutazioni legate alla sostenibilità finanziaria e al fatto che
l'Area megalitica fino ad ora, purtroppo, non ha avuto per vari
motivi - su cui non voglio indagare o non voglio comunque
rappresentare più di tanto, perché in alcuni casi sono anche
valutazioni di carattere personale - quel lancio e
quell'
appeal
promozionale che meriterebbe. L'Area megalitica
è un
unicum
a livello europeo, ha delle potenzialità enormi
da un punto di vista culturale e turistico, ma anche, come dicevo
prima, di elevazione anche identitaria direi, perché l'Area
megalitica rappresenta probabilmente un po' il luogo di partenza
anche della nostra identità culturale, è uno degli elementi più
antichi che, se fossero narrati e raccontati in un arco temporale
che attraversa tutta la storia fino ad oggi, potrebbe diventare
anche un elemento interessantissimo di narrazione proprio
identitaria.
L'obiettivo, quindi, è di andare verso una valorizzazione di un
sito che è collocato oggi anche in una zona non particolarmente
fortunata da un punto di vista anche proprio di ubicazione. Sono
allo studio, attraverso anche delle valutazioni, dei percorsi di
promozione, dei percorsi anche di fruibilità e di conoscenza di
quest'area, ma pensiamo che la cosa più interessante e importante
debba essere, soprattutto in una fase di partenza, far conoscere
questo luogo e inserirlo all'interno del circuito di cui abbiamo
parlato, quindi di questi monumenti importanti, che, come
giustamente ricordavano i due colleghi, erano fruiti gratuitamente
fino al 2017. Io mi ricordo bene, fu fatto un dibattito
sull'eventualità comunque di valorizzare, anche se con una cifra
simbolica, perché 7 euro per i siti di valore come quelli di cui
stiamo parlando è una cifra effettivamente più simbolica che altro,
soprattutto se immaginiamo che questa fruizione è una fruizione che
avviene durante tutto l'anno, quindi il biglietto vale 365 giorni,
ma l'obiettivo fu all'epoca proprio quello di cominciare a dar
valore alla cultura anche se attraverso una cifra simbolica.
Fare rientrare all'interno di questo micro-abbonamento, questo
biglietto cumulativo, anche l'Area megalitica in qualche modo credo
che darà un
élan
interessante a un sito, lo farà conoscere e
darà poi modo di sviluppare un interesse che deve diventare
elemento importante, perché se un sito è trascurato da un punto di
vista anche proprio di fruibilità, poi si finisce non dico con il
dimenticarlo, ma nel non dargli quella importanza che invece
occorre, anche ai fini della conservazione, oltre che della
fruibilità.
Rispetto poi alle cose che diceva la collega Spelgatti, stiamo
allestendo proprio una parte musicale, che sarà molto importante e
va proprio nella direzione anche di un coinvolgimento multimediale
immersivo, lo vedremo, sarà a breve anche esplicitato, siamo ancora
in una fase di allestimento e quindi l'interesse è proprio quello
che evidenziavate voi: quello cioè di far diventare questo un luogo
importante di frequentazione. La gratuità sotto i 25 anni è, come
diceva giustamente la collega Spelgatti, un elemento importante
proprio perché è attraverso anche i giovani che si crea dinamismo.
La cultura non può essere, così come succede, per esempio, in
alcuni eventi culturali nostri, il patrimonio degli abbonati, di
chi generalmente ha anche la capacità di investire, la
frequentazione del sito - magari al di là del biglietto, della
bigliettazione, dell'idea di pagare la visita - magari diventa
elemento dinamico poi di conoscenza anche del sito stesso.
L'obiettivo è un po' quello, poi c'è sempre tempo per ritarare le
decisioni, noi speriamo che possa servire.
Presidente -
Intervengo anch'io su questo argomento da
qui, non mi sposto per ragioni logistiche e in ragione della
pandemia. Intervengo anche perché negli anni ho sempre seguito i
lavori prima e gli aspetti legati all'apertura in seguito, un sito
che ho sempre considerato di grande interesse e di una grande
potenzialità per la città e per la Valle d'Aosta.
Tra l'altro, è stato oggetto di grandi investimenti, una
struttura, a mio avviso, sovradimensionata ma tant'è oggi c'è e
bisogna gestirla. Complessivamente alla fine su quel sito
investiremo circa 40 milioni di euro, una cifra che deve essere
valorizzata, lo dico da anni, perché il potenziale c'è e dunque è
fondamentale che si valorizzi, altrimenti, lo dico purtroppo da
tempo, quel grande potenziale rischia di diventare un problema
gestionale dei costi.
Pertanto sono particolarmente contento di votare questa mozione
che, pur proponendo un piccolo intervento, è comunque
significativo, come, tra l'altro, sottolineava anche l'Assessore
riguardo al biglietto gratuito per gli
under
25. Se è un
problema di promozione, come diceva l'Assessore, che condivido e
che sottolineo da anni, bisogna fare di questo sito una priorità da
un certo punto di vista, perché altrimenti, lo ripeto, quel
potenziale rischia di diventare un problema. Vi sono altri
interventi? Se non ci sono altri interventi, metto in votazione la
mozione. La votazione è aperta. La votazione è chiusa.
Presenti, votanti e favorevoli: 35
La mozione è approvata all'unanimità.
