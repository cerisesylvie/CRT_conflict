Classificazione
ASSISTENZA SANITARIA E OSPEDALIERA



Oggetto del Consiglio n. 399 del 11 febbraio 2004 - Resoconto
OGGETTO N. 399/XII - Situazione delle strutture psichiatriche
nella nostra Regione. (Interpellanza)
Interpellanza
Tenuto conto che in Valle d'Aosta non ci sono mai state
strutture psichiatriche di tipo manicomiali, ma sia quando
esistevano nel resto d'Italia, sia quando sono state sostituite da
altre tipologie di strutture, a queste è stata indirizzata una
numericamente non secondaria utenza regionale;
Rilevato che in tempi recenti le famiglie, che si trovano a
dover seguire un familiare con dei problemi psichiatrici, hanno
coinvolto l'opinione pubblica in incontri e manifestazioni
pubbliche tese ad evidenziare le difficoltà che deve affrontare chi
si trova in queste situazioni e a discutere l'urgente necessità
che, da parte della Pubblica Amministrazione, siano posti in essere
interventi di sostegno proprio alle famiglie;
Sottolineato che, poiché il Piano regionale socio-sanitario
in vigore, in continuità con quello precedente, illustra gli
intendimenti dell'Amministrazione regionale rispetto alla salute
mentale ed esplicita l'intenzione di attivare nuovi servizi e nuovo
strutture, diventa indispensabile conoscere decisioni e tempi di
attuazione, al fine di non accumulare troppi ritardi;
i sottoscritti Consiglieri regionali
Interpellano
l'Assessore competente per conoscere:
1. quali sono le nuove strutture psichiatriche che
l'Amministrazione regionale intende attivare;
2. quanti utenti valdostani, attualmente ospitati in
strutture esterne alla regione, faranno ritorno in Valle per essere
assistiti in queste nuove strutture;
3. a che punto è la già annunciata attivazione di una
struttura psichiatrica nella Bassa Valle;
4. come si sta concretizzando l'annunciata sinergia tra
settore pubblico e settore privato che prevede il confronto e la
collaborazione tra Amministrazione regionale, strutture sanitarie
dell'Azienda U.S.L., cooperative del cosiddetto privato sociale e
associazioni che rappresentato i familiari dell'utenza
psichiatrica.
F.to: Lanièce - Salzone - Stacchetti
Président - La parole au Conseiller Lanièce.
Lanièce (SA) - Come vede, Assessore, in questa iniziativa c'è
una firma in più, questo significa che l'iniziativa è condivisa da
una parte in più del gruppo consiliare, e mi auguro che gli altri 4
non le abbiano detto che era un'iniziativa da non perseguire! A
parte le battute, questa iniziativa è stata presentata per avere la
situazione concernente le strutture riguardanti i malati di mente
in Valle d'Aosta.
In questi ultimi anni, le problematiche della salute mentale
hanno acquisito una notevole visibilità anche in Valle d'Aosta; fra
l'altro c'è la sensazione che l'esistenza di un dipartimento di
salute mentale assicuri una adeguata rete di interventi; dall'altra
parte però vi sono molteplici pressioni da parte del cosiddetto
"privato sociale" che preme perché vengano attuate, senza troppi
ritardi, le strutture che il Piano sociosanitario regionale ha pur
previsto. Si sente lamentare, soprattutto da parte dei familiari
dei pazienti psichiatrici, un certo disagio a fronte delle
difficoltà, spesso insormontabili, che incontrano nel sostenere i
loro congiunti fuori dalla Valle.
È risaputo che la Valle d'Aosta non ha mai avuto un ospedale
psichiatrico, ma è anche noto che un certo numero di Valdostani è
ospitato in strutture esterne alla Valle d'Aosta, messe in attività
dopo che gli ospedali psichiatrici sono stati chiusi e sostituiti
da nuove strutture. Senza che questo suoni da accusa per nessuno,
penso che talora questi pazienti siano stati dimenticati, non nel
senso che siano stati privati di assistenza, ma nel senso che sono
mancate le capacità di creare in Valle strutture in cui almeno una
parte di essi avesse potuto far ritorno.
Il Piano sociosanitario in scadenza ha ereditato da quello
precedente l'impegno di creare strutture psichiatriche nuove e, fra
queste, sicuramente alcune che avrebbero dovuto o potuto ospitare
pazienti valdostani al rientro da strutture esterne, agevolando in
questo modo le famiglie. Il Piano indicava che l'attuazione delle
strutture previste sarebbe stato completato entro un lasso di tempo
più lungo di quello di validità del Piano stesso e che, in
particolare, sarebbero stati necessari almeno 6-7 anni perché
quanto previsto arrivasse a regime (si parla del Piano del 1997).
In realtà il tempo è passato e non tutte le strutture previste sono
state attuate; per altre non si comprende se è mutata la
denominazione, se sono mutati i riferimenti legislativi, per cui,
anche la tipologia delle strutture, non sembra sempre corrispondere
a quanto previsto allora. È ovvio e più che accettabile un
mutamento in corso d'opera e nel corso del tempo che trascorre;
sembra però davvero che, in particolare per quanto concerne la
bassa Valle, l'attivazione di tali strutture stia richiedendo tempi
troppo lunghi. I tempi della pubblica amministrazione non possono
essere rapidi, ovviamente, come quelli dei privati, ma i ritardi
devono essere accettabili.
In bassa Valle l'attivazione delle strutture psichiatriche è
necessaria ed opportuna; quindi con questa interpellanza
desideriamo favorire un chiarimento, ritenendo che, se le decisioni
e le scelte adottate dall'Amministrazione sono probabilmente
ponderate, certo è mancato qualcosa nel rendere davvero partecipe
la popolazione, gli enti locali, direi lo stesso Consiglio
regionale.
Non chiedo quindi risposte paternalistiche e richiami del tipo
"lo abbiamo già detto", facendo riferimento alle varie occasioni
nelle quali si è parlato in pubblico di strutture psichiatriche in
particolare, come anche recentemente. Credo, invece, che sia
indispensabile avere un punto fermo della situazione, magari
reiterando le informazioni già espresse in altre sedi, ma senza
giocare con le parole! La precedente amministrazione e quella in
carica operano in soluzione di continuità politica, e quindi gli
impegni e le dichiarazioni dell'una dovrebbero o essere rilette o
trovare conferma, se non altro perché il Piano sociosanitario è lo
stesso!
Cerchiamo quindi conferme e formuliamo quesiti che, al di là del
loro contenuto formale, vogliono aprire, in questa sede, un momento
di risposta ufficiale, di cui poi gli amministratori dovranno
rendere conto.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Sono perfettamente d'accordo con tutto quello che
lei ha detto, sono contento che la mozione sia stata firmata da 3;
uno dei vostri, prima, ha parlato di "trinità", quindi il fatto di
essere in 3 ci dà una certa garanzia! C'è una grande attesa in
questo settore, lei ha ragione; all'inizio lei cita manifestazioni
pubbliche; c'è stato un grande convegno organizzato da noi, su
questo, il 24 gennaio a Pollein, in cui si sono confrontate tutte
le tematiche da lei illustrate.
Ringrazio la Consigliera Squarzino per aver partecipato al
convegno; purtroppo, si svolgeva di sabato mattina, ma chi ha
partecipato ha avuto delle risposte molto più articolate di quelle
che potrò fornire io perché era un convegno ad alto livello. Questo
ha documentato tutta la nostra attenzione per tale settore, in cui
- come lei dice - forse siamo partiti un poco tardi.
La Valle d'Aosta, fino al 1970, non aveva neanche pensato a
strutture psichiatriche, aveva un servizio di psichiatria di
emergenza: questo perché le strutture manicomiali non erano
previste nella nostra regione, ma erano previste in altre regioni,
quindi si era deciso di far curare tale tipo di malati fuori dalla
regione. Questo ha fatto sì che partissimo in ritardo chiaramente
su una problematica molto importante, che ha molti riflessi sulle
famiglie, come lei ha citato. Il Direttore generale dell'USL, in un
incontro su detto argomento, aveva parlato addirittura di
"Cenerentola" della nostra sanità, per giustificare il fatto - come
diceva anche lei - che su questo settore siamo partiti molto tardi
e tutte le precedenti amministrazioni, i vari Assessori regionali
della sanità hanno sofferto un poco di questa partenza in ritardo.
Siamo però - come le dicevo, e dopo tale convegno, a cui ho
partecipato tutto il giorno, ne sono profondamente convinto - in un
grande ricupero. Su cosa si basa il grande ricupero? Intanto è
stato attivato correttamente il Dipartimento salute mentali, che
prevede la struttura di psichiatria, il SERT, i servizi
territoriali. Abbiamo formalizzato una responsabilità e un
organigramma preciso di questo dipartimento.
Come diceva lei - e come dice soprattutto il piano sanitario
nazionale - ormai la moderna psichiatria prevede una rete di
servizi, non prevede una tipologia di servizio, ma diverse
tipologie, e in questo è vero che la nomenclatura qualche volta
cambia; ormai le teorie sulla psichiatria sono molteplici e,
qualche volta, parte con un nome e poi, invece, si sostituisce.
L'importante è metterci d'accordo su quello che abbiamo e su quello
che vogliamo fare, premesso una grande attenzione a questo
problema.
Il centro di salute mentale: è la prima diramazione del
Dipartimento salute mentale e ha come scopo proprio quello della
presa in carica del paziente in quanto tale, della sua famiglia e
della sua situazione territoriale, anche nell'ottica di prevenire
queste forme. Lei mi aveva chiesto una volta qual era la situazione
dei suicidi; io le avevo fornito una relazione proprio sulla
pratica e sulla frequenza di tali forme in Valle, di produzione
proprio di questo centro di salute mentale che è alla base di
tutto.
È attivo un presidio psichiatrico ospedaliero e qui dobbiamo
correttamente dire che chi mi ha preceduto ha risolto in modo più
che dignitoso una struttura davvero avvilente. Non so se lei prima
era stato in quel grosso stanzone che era la "psichiatria"
dell'Ospedale di Aosta, allorquando ci chiamavano per fare delle
visite… era veramente una struttura che
dava angoscia! Adesso è una struttura ospedaliera completamente
diversa, decorosa, degna della persona e atta a far fronte alla sua
patologia; è attiva 24 ore su 24 ed è il cardine attorno a cui
ruota questa problematica.
È in prossima apertura il day hospital di psichiatria, che va
incontro a un certo tipo di utenza, che ha bisogno di un ricovero,
ma limitato, giornaliero. C'è una struttura residenziale, attiva
già dal 1995, in sede Pont Suaz, che ha come scopo quello della
riabilitazione e socializzazione di malati psichiatrici sempre ad
alto peso, non dimissibili né trattabili in famiglia. Come sa,
questa struttura dovrà essere nei prossimi mesi sottoposta ad una
ristrutturazione, però non comporterà problemi per i malati che
verranno temporaneamente convogliati in un'altra struttura. È
aperta da un anno la comunità terapeutica Mont Falère, in cui
sempre sono ricoverati 25 malati con un importante rilievo
psichiatrico, ma con tutto un cammino terapeutico e
riabilitativo.
Lei mi chiede i rapporti fra pubblico e privato: direi che in
nessun campo come in quello della psichiatria si integrino bene
entrambe le realtà, come il pubblico e il privato possano
funzionare regolarmente; infatti, le dico che questa comunità
terapeutica gestita da privati ha delle consulenze con psichiatri
del presidio ospedaliero. Mi sembra che in tale settore possiamo
giocare in modo sinergico su queste due possibilità.
Abbiamo già in attività ad Aosta 2 comunità alloggio per malati
dimessi e anche questa è una grossa realtà, malati che non possono
essere mandati a domicilio, malati che però hanno già un livello di
integrazione importante e che, pur essendo seguiti attivamente da
uno psicologo, hanno una certa indipendenza. Cosa c'è in
progettazione su questo argomento? Intanto va in appalto nei
prossimi mesi l'istituzione di 2 altri alloggi autogestiti con una
consulenza psichiatrica nelle vicinanze di Aosta. È in prossima
apertura la comunità protetta di Donnas, a cui lei faceva
riferimento e a cui sarà annesso anche un diurno per malati
psichiatrici. Come lei sa, sul Poliambulatorio di Donnas abbiamo
rivolto molti interventi, è stata ristrutturata anche una
radiologia, abbiamo allargato alcune indicazioni, abbiamo previsto
l'accesso di più specialisti. Per "prossima apertura" intendo
maggio-giugno - almeno a me hanno parlato così -, però quello che
aprirà sarà un servizio psichiatrico idoneo alle richieste di
questa fascia di malati in una parte della nostra regione, che era
finora scoperta.
È in progetto, e ci stiamo ragionando sopra, ma non è facile
perché, come lei sa, quando uno vuole istituire una comunità di
questo tipo non sempre la popolazione locale dà gli spazi ed è
contenta di avere questi tipi di malati, comunque è in
progettualità una comunità in bassa Valle. Stiamo pensando se fare
- come previsto dal piano sanitario - una comunità di tale tipo; ci
stiamo lavorando sopra, nell'ottica della necessità di fornire
questo tipo di risposta in questa zona. Prossimamente andrà in
appalto, sempre per questa rete di servizi, un servizio
territoriale psico-socioeducativo a cui possono partecipare anche
soggetti privati.
Sul rientro fuori Valle dei malati psichiatrici stiamo lavorando
molto; intanto in quanti sono? In questo momento i malati
psichiatrici accolti in strutture fuori Valle sono 34. Bisogna
pensare che il problema non è così semplice, in quanto sono malati
che presenti in tali strutture da tanti anni, sono i malati più
gravi, non sempre le famiglie sono disposte a riportarli in
un'altra zona; in genere, sono malati che si sono abituati a questo
tipo di strutture, per cui sradicarli comporta un problema. Le
assicuro che stiamo raccogliendo tutte le diverse tipologie di
handicap e di situazione psichiatrica e, con il Dipartimento di
salute mentale, stiamo ragionando sulla possibilità di riportare
quanti di questi malati in Valle.
Infine, al convegno di Pollein, si è parlato molto di lavoro dei
disabili mentali: è una domanda che avevo posto ai relatori, lei sa
come sia difficile in questo momento in Valle dare lavoro ai
disabili in genere, anche a quelli motori, quindi al disabile
mentale è ancora più difficile e comporta ancora più problemi e la
nostra offerta è veramente piccola e difficile. Vi stiamo lavorando
con una cooperativa che agisce in questo senso, si chiama "Progest"
e ha presentato tutte le sue attività nell'ambito di questo
convegno.
Se posso sintetizzare, è una rete che stiamo mettendo in piedi
con grande attività e professionalità di tutti gli operatori che
agiscono in questo settore. Credo che alla fine di quest'anno, con
l'apertura di queste altre strutture, si possa dare una risposta
più completa a tale problematica.
Président - La parole au Conseiller Lanièce.
Lanièce (SA) - Prendiamo atto della risposta dell'Assessore,
dalla quale emerge la consapevolezza che in effetti ci si è mossi
tardi su questo problema in Valle d'Aosta; ovviamente non si può
accusare l'Assessore attuale, ma comunque bisogna continuare ad
investire e ad adoperarsi per far sì che questo problema diventi un
obiettivo, anche prioritario, della sanità valdostana, da
risolvere.
I ritardi rispetto al Piano sociosanitario ci sono, le strutture
che verranno attivate - ci auguriamo entro la fine dell'anno! -
sono un segnale che ci si vuole adoperare per cercare di colmare
questi ritardi. Il problema della bassa Valle è stato affrontato:
da più tempo la bassa Valle chiedeva la realizzazione di strutture
con tale tipologia e mi sembra che, dalle parole dell'Assessore vi
sia la volontà di aprire un servizio, in modo particolare a Donnas
e, poi, ancora un altro in bassa Valle. Era importante vedere a che
punto era la possibilità di riportare in Valle gli utenti
valdostani, che - come ha detto l'Assessore - sono 34; quindi,
secondo me, occorre operare per far sì che queste persone possano
rientrare al più presto in Valle.
Già nell'ultima discussione del Piano sociosanitario, nel 2001,
mi ricordo che il nostro gruppo fece delle osservazioni, fra cui
quella di trovare soluzioni di ricovero per i malati di mente
valdostani in modo da poterli riportare in Valle, e questo per
venire incontro alle famiglie. Penso che sia il sottoscritto che
l'Assessore, proprio per la nostra matrice cattolica, riteniamo la
famiglia il fulcro della vita e per tale motivo occorre fare in
modo che la famiglia venga tutelata in queste situazioni.
Ovviamente bisogna tenere presente anche le varie tipologie dei
malati di mente. Capisco che fino adesso non si sono potute fare
queste scelte perché non esistevano le strutture "ad hoc" per
riportare in Valle i malati di mente valdostani. Ma ora le cose
devono cambiare e penso che ciò sia un obiettivo condivisibile.
Pertanto invitiamo l'Assessore a fare in modo che al più presto, se
le famiglie lo vorranno, i loro cari, affetti da queste malattie,
possano tornare in Valle ed essere curati in strutture presenti sul
nostro territorio. Quanto espresso, a dimostrazione, ancora una
volta, dell'attenzione che occorre dare alle fasce deboli; in
questo caso, i malati di mente che hanno bisogno di usufruire anche
in Valle di strutture adatte alla loro cura.
