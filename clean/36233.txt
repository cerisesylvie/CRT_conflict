Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 481 del 11 marzo 2014 - Resoconto
OGGETTO N. 481/XIV - Interpellanza: "Notizie in merito alla
graduatoria per l'assunzione dei lavoratori da parte delle ditte
appaltanti lavori nel settore idraulico-forestale".
Président -
Pour l'illustration, la parole au collègue
Nogara.
Nogara (UVP)
- Merci Président.
La nostra interpellanza era stata presentata prima che venisse
presentato alla III Commissione consiliare il nuovo piano lavori
idraulico-forestale. L'obiettivo di questa interpellanza era quello
di sapere quale fosse la forza lavoro che, alla data odierna, non
aveva ancora trovato lavoro in altri settori. Poi, quando ci è
stata presentata la delibera per il nuovo piano lavori, sono andato
a cercarmi il provvedimento dirigenziale n. 2616 in data 16 giugno
2011, dove si parla proprio di rettifica della graduatoria unica;
però, stampato questo provvedimento dirigenziale, la graduatoria è
sempre la stessa, cioè si parla i circa 600 operai che sono ancora
in graduatoria, ma qui ce ne sono 1.219...allora, non so, mi dirà
poi lei probabilmente qual è la graduatoria giusta...comunque penso
che non sia quella allegata alla delibera.
Perché abbiamo presentato questa interpellanza, perché l'abbiamo
fatto? Lo abbiamo fatto con la speranza che si potesse ancora
parlare di un'eventuale riapertura dei cantieri
idraulico-forestali. E perché dico questo? Perché...e qui mi
riferisco a lei, Presidente Rollandin, per le numerosissime
dichiarazioni che ha fatto sul lavoro, e mi riferisco - e qui
voglio anche leggerle - a due dichiarazioni che ha fatto in varie
occasioni...in occasione dell'esposizione del Rapport annuel 2013,
durante il quale ha dichiarato:
"Il problema del lavoro e
dell'occupazione riveste e deve rivestire sempre il ruolo centrale
della nostra agenda di governo, in ambito del quale abbiamo
investito"
; oppure un'altra dichiarazione, ancora più forte,
durante la Célébration des anniversaires de l'Autonomie et du
Statut spécial, quando lei, Presidente, ha ancora affermato:
"On
doit retrouver la confiance, une confiance qui passe par le
travail, car qui dit travail dit avenir, dignité et réalisation des
rêves".
Con queste dichiarazioni noi un pensierino ce lo siamo
fatto, visto che non è così difficile decidere e si può decidere da
un giorno all'altro la riapertura dei cantieri forestali.
Abbiamo tutto l'apparato amministrativo che è in funzione,
abbiamo tutti i macchinari che sono stipati dentro i
magazzini...però, qui, cosa succede? Noi ci ritroviamo in III
Commissione e lì apprendiamo che ci sarà, appunto, nuovamente
l'esternalizzazione di questi lavori! Allora, in seguito a questa
decisione dell'Esecutivo regionale, ci troviamo di fronte a una
situazione di grave disagio sociale, di una perdita di importanti
professionalità e, per ultimo - ma non meno importante - di
un'esecuzione approssimativa degli interventi a causa di ditte che
fino all'altro giorno lavoravano nell'ambito dell'edilizia, e
pertanto non in grado di effettuare lavori in ambito
selviculturale. Ne derivano anche gravi danni di natura
fitosanitaria al nostro patrimonio forestale e ce ne accorgiamo
anche dalle delibere che avete fatto voi, in Giunta, quelle
delibere contro quelle ditte che hanno svolto male i lavori, che
hanno lasciato le piante in bosco, e se questa primavera non si
interviene ci troveremo i nostri boschi, in diverse zone, con degli
attacchi senz'altro parassitari. Non trascuriamo poi che, proprio
in commissione, abbiamo appreso esattamente qual è il numero delle
ditte provenienti da fuori Valle, è il 30 percento...noi diamo il
30 percento dei soldi stanziati per i lavori forestali a ditte che
vengono da fuori Valle! Qui ho anche l'elenco, vengono un po' da
tutta Italia, eh, vengono da Cosenza, da Salerno, da Catania, da
Bergamo...e in più, oltre a questo, oltre a veder lavorare operai
provenienti da altre regioni, anche le tasse non vengono recuperate
mediante il meccanismo dei 10/10, perché lo Stato riversa alla
Regione le imposte pagate solo qui, in loco.
Le affermazioni del Presidente Rollandin, dunque, non sono altro
che dichiarazioni populiste, mentre non ravvisiamo affatto la reale
volontà di porre rimedio alla mancanza ormai tragica di lavoro, che
induce sempre più persone a svolgere - se riescono - lavori in
nero. Ed è questo che noi adesso provochiamo, perché io non so di
che cosa pensate che vivano queste persone che sono state lasciate
a casa dai cantieri forestali, di qualcosa devono vivere, perciò
ormai...e poi, ecco una cosa molto importante: alla richiesta
formulata in commissione all'Assessore Testolin, su che cosa
pensava sui lavoratori over 45 e over 55, ci è stato risposto che
forse, "forse", in assestamento di bilancio qualcosa si trova.
Ecco, io vi voglio solo ricordare che l'assestamento di bilancio si
farà a settembre-ottobre-novembre...ecco, non so che cantieri si
potranno aprire in quei mesi! E poi ci troviamo un sacco di lavori
iniziati e non terminati, ci hanno sempre detto in III Commissione
che questi lavori verranno finiti coi soldi risparmiati appunto da
queste ditte che non hanno finito i lavori, oppure con i
bûcherons
, quelli a tempo determinato. Noi abbiamo speso,
abbiamo dato dei soldi a delle ditte che non hanno fatto bene i
lavori, non li hanno finiti e poi li spendiamo di nuovo perché
mandiamo i nostri
bûcherons
a lavorare a tempo determinato
per finire questi lavori! Fortunatamente, dopo un silenzio eterno,
anche i sindacati hanno detto la loro, e questa è la dichiarazione
dei sindacati:
"Come avevamo previsto fin dall'inizio, la
gestione privatizzata dei cantieri forestali è ricaduta e ricade
tutt'ora pesantemente sul reddito dei lavoratori; non meno
importante è il mantenimento del territorio in Valle
d'Aosta".
Ecco, Presidente, io mi rivolgo a lei, perché è lei che ha
sempre tenuto duro su questa cosa...non so, alla luce di tutte
queste cose e alla luce della mancanza di lavoro di persone, di
valdostani che rimangono a casa, di persone che non trovano lavoro,
noi potremmo con...non dico neanche con uno sforzo, né con uno
sforzo finanziario, potremmo usare le risorse finanziarie che
abbiamo a disposizione...
Noi, come minoranza, non riusciamo a capire, e saremmo lieti se
lei ci dicesse per quale motivo questi cantieri forestali non
vengono di nuovo riaperti...e penso che nella prossima
interpellanza, la n. 33, anche il mio collega Donzel avrà qualcosa
da dire su questo settore. Grazie.
Presidente
- Per la risposta, la parola all'Assessore
Testolin.
Testolin (UV) -
Merci Président.
In merito all'interpellanza, come ha detto il Consigliere
Nogara, effettivamente si è già discusso ampiamente. Quello che è
emerso in III Commissione, quello che oggi andiamo a ribadire e
quelle che sono le risposte puntuali all'interpellanza, così com'è
stata presentata...sono le stesse richieste che sono state avanzate
in III Commissione per capire quali fossero le intenzioni di
utilizzare le risorse disponibili del bilancio per intervenire in
opere idraulico-forestali, di selvicoltura, così com'era stato
ribadito in precedenti interpellanze, e così com'era stato anche
anticipato in sede di approvazione del bilancio, identificando
esattamente le risorse destinate a questo tipo di attività e
esplicitando quelle che erano le intenzioni di esternalizzazione
del lavoro.
Rispondendo puntualmente all'interpellanza:
"se intende
confermare quanto dichiarato in Consiglio il 13/11/2013"
,
è evidente che si intende confermare quello che si è detto
in Consiglio il 13/11/2013, ovvero che la graduatoria, anche in
seguito a un confronto con i sindacati, che è avvenuto - come lei
ben sa - venerdì scorso, è stata prorogata.
Per rispondere al secondo quesito:
"se intende far aggiornare
tale graduatoria inserendo solamente quelle persone che alla data
odierna sono disoccupate"
, si risponde nel senso di darle una
risposta per quanto ha detto in premessa, vale a dire qual è la
graduatoria valida. La graduatoria valida è quella che prevedeva i
660 operai forestali, all'interno della quale...diciamo le ditte
che esternalizzano potevano attingere per esaudire la clausola
sociale. Alla luce di quelli che sono stati i pensionamenti
all'interno di queste 660 unità e l'inizio di attività da parte di
alcuni che si sono attivati per intraprendere un'attività...diciamo
autonoma, questa graduatoria è stata aggiornata, in seguito
all'incontro con i sindacati della scorsa settimana, a circa 611
operai, con una proroga della stessa per 3 anni. Questo numero di
persone sarà sicuramente sufficiente per dare la possibilità, alle
ditte che si aggiudicheranno gli appalti di esternalizzazione, di
attingervi.
Président
- Pour la réplique, la parole au collègue
Nogara.
Nogara (UVP)
- Merci Président.
Io sono...a dir poco allibito per la risposta che mi ha dato!
Intanto mi aspettavo che magari il Presidente mi dicesse anche
qualcosa sulle dichiarazioni che ha fatto in questi mesi e su
quello che non ha fatto per i cantieri forestali...sono allibito,
perché io ho qui anche un elenco di tutti gli operai che hanno
lavorato nelle ditte, ce l'ho qua, se poi vuole vederlo...e qua, la
media di quanto hanno lavorato, è di circa 11 mesi in 3 anni,
questa è la media di quanto hanno lavorato, e il numero degli
operai che hanno lavorato è 250, facciamo 280...e voi mi parlate di
una graduatoria di 611 persone! Ecco, io non voglio andare più
avanti di così, perché voglio dare la possibilità, ai colleghi che
hanno firmato l'interpellanza insieme a me, di dire qualcosa anche
su questo. Grazie.
Président
- La parole au collègue Chatrian.
Chatrian (ALPE)
- Sì, grazie Presidente. Sarò
telegrafico.
Con questa iniziativa, Assessore Testolin, le abbiamo dato
nuovamente una possibilità di congelare una scelta sbagliata messa
in campo 3 anni fa. Lei poteva decidere di fare un passo indietro,
di dire alla collettività valdostana: "Ci siamo sbagliati, i
risultati sono pessimi, l'esternalizzazione è stata uno sbaglio,
uno sbaglio, abbiamo 4 milioni di euro di macchinari fermi, abbiamo
centinaia di persone senza lavoro...è stato uno sbaglio, torniamo
indietro e rifacciamo i cantieri forestali". Questo avremmo gradito
sentire nella sua risposta! E, come questa mattina, lei fa finta di
niente, continua imperterrito, praticamente, senza ascoltare nulla
e nessuno, ma le risposte in questo momento non vengono date e,
peggio ancora, continuate sulla strada sbagliata. Veramente, domani
affronteremo di nuovo altri temi del suo dicastero, del suo
Assessorato, ma la invitiamo veramente a rimettere subito le sue
deleghe, anche su questo tema, al più presto. Centinaia sono le
persone che stanno aspettando un posto di lavoro, risposte
dall'amministrazione pubblica, e queste sono le sue
non-risposte!
Presidente
- Per integrazione di replica, la parola al
collega Ferrero.
Ferrero (M5S)
- Grazie Presidente.
Sarò telegrafico anch'io, ma non me la prendo tanto con
l'Assessore Testolin che si è trovato la patata bollente, bensì mi
rivolgo direttamente al Presidente della Regione, Rollandin.
Effettivamente bisogna avere...diciamo l'onestà di riconoscere che
sui cantieri forestali, con questa questione della loro
esternalizzazione, si è presa una grossa "cantonata". Adesso
facciamo il bilancio, è un bilancio negativo, l'avevamo già
sottolineato in un'altra seduta del Consiglio: persone che non sono
state pagate, persone che hanno lavorato a tratti e poi non
riuscivano neanche più a capire dov'era il cantiere o se c'era il
cantiere...è stato effettivamente un fallimento. Allora, da persone
intelligenti, bisogna riconoscere che quando c'è un fallimento
bisogna trovare un'altra soluzione, questa soluzione non va.
La soluzione che noi avevamo già prospettato - e possiamo
guardare, visto che guardiamo tante volte, come esempio, alla
Provincia autonoma di Bolzano - è un piano forestale che sia
produttivo, quindi sappiamo all'inizio dell'anno quante persone
possiamo impiegare, sappiamo che il lavoro di queste persone porta
comunque un guadagno, un ricavo, perché dal legname e dallo
sfruttamento dei boschi si può ottenere un qualcosa, quindi non
solo un costo, non solo dare dei posti di lavoro, ma creare un
circuito che sia un circuito produttivo, questo noi vorremmo!
Guardiamo a Bolzano, guardiamo all'Austria, guardiamo alla
Svizzera, guardiamo al di là del nostro naso!
E poi avrete parlato - spero anche voi, come noi della minoranza
- con i lavoratori: non c'è cosa peggiore, per un lavoratore, di
non sapere cosa si trova domani, non sapere se potrà andare a
lavorare, se va a lavorare se sarà pagato, per quanto potrà
lavorare...questa è la cosa peggiore, questa non possiamo
lasciarla! Quindi abbiamo la possibilità di una risorsa che ci può
portare anche dei ricavi, valorizziamola in maniera adeguata,
risolviamo questo problema, facciamolo diventare un'opportunità.
Bisogna però che ci sia un gesto di umiltà e dire: "abbiamo
sbagliato", per una volta...non l'abbiamo mai sentito dire, non
abbiamo mai sentito fare un'autocritica...fatela per una volta! C'è
comunque la sorte dei lavoratori di mezzo, dei lavoratori forestali
come di altri lavoratori, si può uscire da questo, si può, possiamo
andare oltre, possiamo...diciamo ottenere addirittura un circuito
che sia virtuoso. Cerchiamo di fare questo sforzo, tutti
assieme.
Presidente
- La parola al Presidente Rollandin per...?
Mozione d'ordine. Prego.
Rollandin (UV)
- Rispetto alle considerazioni che sono
state fatte, credo che sia corretto...per fatto personale, se
vogliamo, tanto sono stato chiamato in causa per una serie di
interventi che sono stati chiesti da parte del collega Nogara...io
voglio dire e ribadisco che quello che ho detto: sono convinto che
sia la logica con cui dobbiamo lavorare. Quello che purtroppo si
scorda quando si parla di questo tema, è che, rispetto al lavoro,
la scelta che era stata fatta a suo tempo non era una scelta, era
"un obbligo" per salvare quel passaggio che prevedeva, purtroppo,
di lasciare a casa i lavoratori. Le risposte che a suo tempo erano
state date...voglio ricordarlo...era di creare delle cooperative, e
in effetti alcune sono nate. Rispetto a questo - avremo tempo e
modo di ritornarci - credo sia corretto dire che, ribadendo che
sicuramente sarebbe bello poter accontentare tutti sul discorso del
lavoro, non è che si inventa il lavoro. I piani di sviluppo
boschivo sono tali solo se sono - come diceva il collega Ferrero -
redditizi, ma su questo sono già stati fatti tanti esami, tante
analisi, tanti progetti, e purtroppo lavorare nei nostri boschi non
è come lavorare nelle piantagioni dove ci sono i boschi ma si
lavora con le macchine. Il risultato economico - io credo che
avremo modo di intervenire - purtroppo non è un risultato positivo,
tant'è che noi abbiamo le cataste di legna nei nostri boschi che
non vengono neanche ritirate, nemmeno facendo gli appalti.
Approfitto ancora di un minuto, se posso, visto che parliamo del
lavoro, per dire che è stata presentata una legge che si riferisce
ai concorsi, dove si prevede - lo dico perché era stato posto
questo problema - che le graduatorie vengano posticipate fino al
2016. In questa norma c'è stato un refuso o, comunque, una parte
che dev'essere ripresa e modificata, nel senso di rendere valide
tutte le graduatorie, come previsto dal decreto nazionale 101,
quindi verrà modificato in tal senso...lo dico a scanso di
equivoci, affinché non ci siano interpretazioni scorrette.
Grazie.
Presidente
- Collega Nogara, per fatto personale?
Prego...è stato chiamato in causa, ha voglia di puntualizzare e,
come sempre, lasciamo la facoltà alle persone. Prego, collega
Nogara.
Nogara (UVP)
- Ma vede, Presidente, come ha esordito lei,
con il fatto che da un obbligo dovevamo...non è assolutamente vero
e lo sa benissimo! Lei si è sempre appellato alla famosa
finanziaria che ci obbligava...non è vero, e lo sa, perché
l'articolo 14 di quella finanziaria diceva che la Regione Valle
d'Aosta...e addirittura avete fatto persino ricorso e l'avete anche
vinto! L'ha anche vinto alla Corte costituzionale, che vi dice che
non dovevate mandarli a casa! L'abbiamo vinto, e adesso...mi scusi,
ma queste sono delle tacconate che non hanno senso, ormai questa
cosa l'ho detta 50 mila volte, allora noi potevamo...noi, volendo,
non li mandavamo a casa, è stata una scelta politica di mandarli a
casa, lei l'ha scelto...eh, ma di chi è stata la scelta? Mi dica di
chi è stata la scelta, allora! Ma non è stato assolutamente un
obbligo, e gliel'ho già detto...e le dico ancora una cosa,
Presidente: lei si è dimenticato della gente, dei valdostani, lei
si ricorda degli interessi, degli appalti e delle grandi opere,
quello sì, ma dei lavoratori e dei valdostani se ne è completamente
dimenticato negli ultimi anni! Quello che una volta per lei era
molto importante non lo è più adesso, è questa la verità! E le
ribadisco che queste persone non dovevano essere mandate a casa,
perché non c'era un obbligo, non c'era assolutamente!
Poi lei mi dice che qua...è vero che noi non siamo nella Pianura
Padana a lavorare i boschi, ma io ho lavorato tanti anni nei
boschi, e forse un pelino più di esperienza di lei ce l'ho. Ha
ragione quando dice che qui, in pochi boschi, noi abbiamo una
redditività, questo è vero, però non bisogna solo pensare alla
redditività, bisogna pensare anche all'ambiente naturale, perché
noi, in questi anni, coi cantieri forestali abbiamo sempre fatto
dei grandi lavori sotto l'aspetto ambientale, qui, in Valle
d'Aosta. E lei, proprio nel programma di Governo...del "vostro
Governo", quello che portate avanti, avete messo come uno dei punti
importanti quello di sfruttare le foreste...ecco, mi spiega di
nuovo come le sfrutta le foreste valdostane con delle ditte che
hanno lavorato nell'edilizia e che non sanno neanche dove sono
quando entrano in un bosco? È quello che le voglio chiedere! Poi
lei mi parlerà dei
bûcherons
a tempo indeterminato...sì, ma
sono quattro gatti i
bûcherons
a tempo indeterminato che
ormai sono rimasti, ma tanti sono rimasti a casa!
Poi volevo dirle anche un'altra cosa: se nei cantieri
idraulico-forestali sbagliamo a fare un muro, o se crolla, si può
rifare, ma se si fanno degli sbagli in foresta li patiamo tutti e
tutta la comunità li patisce, perché sono dei danni ambientali, e
questo, secondo me, è molto importante. Grazie.
Presidente
- Ha chiesto la parola il collega Chatrian
per...? Mi circoscriva il fatto personale...prego.
Chatrian (ALPE)
- Sì, grazie Presidente. Per fatto
personale.
Il Presidente Rollandin ha citato che in quest'aula è stata
proposta una legge sulle cooperative di montagna...il gruppo ALPE,
nel 2010, aveva fatto una proposta che andava in quel senso, ed
eravamo andati oltre, eravamo andati oltre perché volevamo
eventualmente ristrutturare il modello, accompagnarlo, per dare
garanzia di lavoro e di ricaduta. Nel 2010, quando non c'era un
obbligo di legge - come invece è stato messo in campo dall'allora
maggioranza, creando prima la "salvaprecari" e poi, l'anno
successivo, esternalizzando il tutto - noi, in quest'aula, avevamo
proposto soluzioni alternative di accompagnamento utilizzando i
mezzi, soprattutto le professionalità messe in campo. Per fatto
personale, dato che il Presidente Rollandin ha citato le
cooperative di montagna...sì, noi avevamo proposto questa proposta
di legge che avrebbe dato delle garanzie e ricadute sul territorio
valdostano...4 anni fa!
Presidente
- Collega Ferrero? Per fatto personale.
Prego.
Ferrero (M5S)
- Prendo atto con soddisfazione del refuso
che c'è sulla questione delle graduatorie, quindi non presenterò
una risoluzione come avevo intenzione di presentare. Ovviamente le
due questioni stanno però su piani diversi...sicuramente i boschi
della Valle d'Aosta hanno delle caratteristiche che li rendono, da
un punto di vista dello sfruttamento, meno redditizi di quelli
magari di altre regioni, però ci sono le montagne, ci sono le Alpi
anche nelle altre regioni; non ci sarà la stessa redditività, però
c'è un discorso che è un discorso di salvaguardia del patrimonio
ambientale, un discorso di presidio del territorio, e quindi è un
investimento che si risolve poi anche in un risparmio nel momento
in cui ci sono degli eventi calamitosi, perché dove c'è il bosco
che è tenuto bene ovviamente il territorio resiste meglio, dove la
manutenzione dei torrenti è fatta magari in maniera sistematica e
non assegnando sempre gli appalti e le forniture col metodo
dell'urgenza, ci possiamo dotare di un piano regionale annuale di
manutenzione di tutti i nostri corsi d'acqua, e non affidare sempre
il lavoro a Tizio, all'amico, al cugino, al fratello. Certo, è più
comodo, con la procedura d'urgenza fai un certo sviamento delle
procedure di aggiudicazione perché c'è l'urgenza, l'emergenza, e
via di seguito, ma possiamo effettivamente utilizzare meglio i
nostri soldi e impiegare del personale costantemente per un'opera
di salvaguardia del territorio e di valorizzazione del territorio.
Quindi ci sono queste due cose: la redditività, la salvaguardia e
la tutela del territorio e, di conseguenza, la tutela della nostra
regione.
Vediamo quindi complessivamente la questione e troviamo
ragionevolmente una soluzione, se vogliamo trovarla; se poi,
invece, la precarizzazione, quella che tiene con il cappio al collo
le persone, è la soluzione che si vuole adottare per poi ottenere
qualcos'altro nei momenti giusti, allora questo è tutto un altro
discorso, ma a questo discorso noi non ci stiamo!
Presidente
- Passiamo al punto 33 all'ordine del
giorno.
