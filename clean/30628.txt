Classificazione
ASSISTENZA SANITARIA E OSPEDALIERA
Personale medico e paramedico
Servizio di emergenza sanitaria (118)



Oggetto del Consiglio n. 338 del 28 gennaio 2009 - Resoconto
OGGETTO N. 338/XIII - Interpellanza: "Interventi per
l'accrescimento professionale del personale medico operante presso
il servizio di soccorso sanitario".
Interpellanza
Appreso dai mezzi d'informazione di possibili disservizi del
sistema di allarme sanitario 118 ricollegabili all'assenza, o alla
poca formazione e esperienza specifica, del personale
medico;
Ricordato l'episodio verificatosi recentemente nel vicino
Canavese del decesso di un uomo soccorso da un'ambulanza priva di
medico, con conseguenti contestate responsabilità del servizio
sanitario;
i sottoscritti Consiglieri regionali
Interpellano
gli Assessori competenti per sapere:
1) se le informazioni riportate rispondono al vero;
2) se si intendono predisporre interventi per accrescere la
professionalità del personale sopra citato;
3) se non si ritiene sempre indispensabile la presenza di un
medico di turno.
F.to: Bertin - Cerise Giuseppe - Louvin - Morelli
Patrizia
Président
- La parole au Conseiller Bertin.
Bertin (VdAV-R)
- Grazie, Presidente. Questa
interpellanza nasce da un episodio verificatosi nel dicembre scorso
nel vicino Canavese, un episodio che riguarda il decesso di un uomo
soccorso da un'ambulanza priva di medico, con conseguenti polemiche
e presunta responsabilità del servizio sanitario piemontese,
ricollegabile essenzialmente alla mancanza del medico. Nei primi
giorni di quest'anno anche sulla stampa locale sono stati
evidenziati dei possibili disservizi del sistema sanitario
valdostano del 118. In effetti, nell'articolo de "La Stampa" si
sottolineava che, ad esempio nella sede di Morgex del 118, nei
giorni 23 e 30 dicembre 2008 non era presente il medico di turno,
si diceva anche che non erano episodi isolati, ma che succedevano a
volte, questo anche per il presidio del 118 di Donnas. Inoltre si
riportava che fortunatamente da un certo punto di vista, non
essendovi molte emergenze in Valle, il personale per mancanza di
pratica non sempre è all'altezza della situazione. Volevamo
pertanto conoscere anzitutto se le informazioni riportate
rispondevano al vero, poi il giudizio che ne dava la Giunta, se
essa non ritiene indispensabile la presenza di un medico di turno
nel presidio e poi se si intende prendere dei provvedimenti per
questo aspetto riguardante la professionalità degli addetti.
Presidente
- La parola all'Assessore alla sanità, salute
e politiche sociali, Lanièce Albert.
Lanièce A.
- Grazie, Presidente. Per quanto riguarda gli
aspetti del sistema dell'emergenza-urgenza, riguardo al punto n. 1:
"se le informazioni riportate rispondono al vero"
, c'è da
dire che l'attuale organizzazione del sistema dell'emergenza
sanitaria extraospedaliera è oggetto da tempo di attenta
valutazione e revisione, non solo qui, ma in campo nazionale. È
noto infatti che il sistema informativo dei MET (medici di
emergenza territoriale) presenta alcune lacune. Il sistema era
stato creato su alcuni presupposti che sono cambiati con il passare
del tempo, che avevano determinato alcune scelte strategiche.
Sicuramente l'elevato numero di laureati nei decenni passati aveva
creato i presupposti per un sistema eccessivamente medicalizzato
dell'emergenza-urgenza e della continuità assistenziale, ossia le
guardie mediche, fattore poi ridimensionato con la graduale
riduzione a seguito dell'introduzione del numero chiuso alle
Facoltà di medicina. Qui apro una parentesi: se non si provvederà
in questo senso nei prossimi anni, avremo delle carenze importanti
di medici. La progressiva comprensione che i MET assegnati al
territorio, professionisti pertanto capaci, erano non raramente,
nonostante importanti sforzi formativi, impossibilitati a mantenere
adeguati
standard
di risposta a causa della mancanza
dell'attività di
équipe
e della bassa densità di
popolazione, quindi di casistica nelle aree extra metropolitane,
particolarmente da sottolineare nella nostra realtà... ossia il
fatto che, se uno espleta l'attività di urgenza solo al di fuori
dell'Ospedale, ha poche possibilità di mantenere attivi una serie
di protocolli e conoscenze sull'emergenza... da qui la presa di
coscienza che i corsi di formazione sono strumenti utilissimi al
perfezionamento ed approfondimento di coscienze e capacità, ma che
non sono in grado di sopperire alla pratica clinica.
"Se si intendono predisporre interventi per accrescere la
professionalità del personale sopra citato"
, al fine di poter
disporre di un sistema di emergenza territoriale equiparabile in
efficienza ed efficacia a quello ospedaliero, l'Azienda ha avviato
in forma sperimentale un progetto che prevede la rotazione del
personale medico ed infermieristico fra le strutture del
Dipartimento di emergenza e del Dipartimento di Anestesiologia cure
intensive e dell'urgenza e la rete territoriale di
emergenza-urgenza. È un aspetto che sto seguendo personalmente
vista la delicatezza del settore. La sperimentazione suggerita
anche dal confronto con altre realtà italiane si basa sulla
convinzione che unicamente all'interno di un ospedale, a maggior
ragione per quanto riguarda i numeri e gli eventi da noi, si possa
disporre di una sufficiente massa critica di casistica, senza di
essa la sola attività territoriale risulta insufficiente allo
sviluppo e al mantenimento della capacità e conoscenze specifiche
degli operatori sanitari nel delicato campo dell'emergenza. La
sperimentazione tende, infine, alla realizzazione della vera
integrazione ospedale-territorio, come peraltro già previsto
dall'articolo 7 della legge regionale emergenza-urgenza.
Per quanto riguarda la presenza di un medico di turno,
aggiungerei anche sull'ambulanza, visto che si richiama l'episodio
del Canavese dove mancava il sanitario, l'Azienda organizza la
distribuzione delle risorse mediche e infermieristiche nelle
attuali 4 sedi dei distretti 24 ore su 24 in maniera da garantire
la migliore risposta dell'utenza, quindi, tenendo conto della
distribuzione territoriale delle sedi, della bassa densità
abitativa e della massa critica. Aggiungerei che, come è noto,
esiste nel momento in cui arriva una chiamata al 118 un
triage
dove le urgenze vengono classificate in base ai
famosi codici - codice verde, codice giallo, codice rosso - e, a
seconda dei codici, si organizza una squadra di intervento che
preveda o meno una presenza sanitaria dell'infermiere, o del
medico. Bisogna quindi anche fare attenzione a non sguarnire le
sedi o a non fare andare in ambulanza il medico se non vi è un
preciso motivo.
Ricordo che c'è anche, nel momento in cui la situazione
precipita, la presenza del
rendez-vous
con le auto
medicalizzate, con i rianimatori o i cardiologi presenti; si punta
anche sulla qualificazione delle infermiere come personale
sanitario che può avere un grosso ruolo in questo settore, come
anche quello dell'autista soccorritore. In sostanza, è importante
che il personale, anche non medico, possa rispondere in maniera
efficace attuando i protocolli per riuscire a salvare la vita delle
persone. Prendiamo anche solo l'esempio dei Paesi anglosassoni,
dove ci sono i paramedici che mettono in atto i protocolli. Per
concludere, è stato richiamato un episodio nel vicino Canavese.
Bisogna tener conto anche di tutto ciò che accade di negativo al di
fuori della nostra Regione; vorrei invece richiamare un episodio
che ha messo alla prova in modo importante il nostro sistema di
emergenza e cioè l'incidente a Etroubles, dove in circa 5 ore, 30
persone sono state accolte nel Pronto soccorso di Aosta e alle 9,00
di sera i più gravi sono stati portati nelle sale operatorie e gli
altri sono stati stabilizzati.
Président
- La parole au Conseiller Bertin.
Bertin (VdAV-R)
- Grazie, Assessore. La ringrazio per la
risposta, come lei diceva, il settore è molto delicato nel quale
l'attenzione deve rimanere alta e si deve cercare di fare il
massimo per rendere efficiente un sistema che altrimenti è anche
inutile. Grazie.
