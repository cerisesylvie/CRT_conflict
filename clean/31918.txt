Classificazione
ASSISTENZA SOCIALE



Oggetto del Consiglio n. 787 del 7 ottobre 2009 - Resoconto
OGGETTO N. 787/XIII - Disegno di legge: " Modificazioni alla
legge regionale 21 aprile 1981, n. 20 (Nuove norme per la
concessione dell'indennità giornaliera per ricovero ospedaliero a
favore dei coltivatori diretti, degli artigiani e degli esercenti
attività commerciali)".
Articolo 1
(Modificazione al titolo della legge)
1. Nel titolo della legge regionale 21 aprile 1981, n. 20
(Nuove norme per la concessione dell'indennità giornaliera per
ricovero ospedaliero a favore dei coltivatori diretti, degli
artigiani e degli esercenti attività commerciali), le parole: "per
ricovero ospedaliero" sono soppresse.
Articolo 2
(Sostituzione dell'articolo 1)
1. L'articolo 1 della l.r. 20/1981 è sostituito dal
seguente:
"Articolo 1
1. Alle unità attive dei coltivatori diretti, agli artigiani,
titolari d'impresa e collaboratori, agli esercenti attività
commerciali, titolari d'impresa e collaboratori, è corrisposta,
quando non vi sia responsabilità di terzi o non provvedano altre
leggi:
a) una indennità giornaliera per ricovero ospedaliero
derivante da malattia o infortunio;
b) una indennità giornaliera per inabilità temporanea
assoluta derivante da malattia o infortunio.".
Articolo 3
(Modificazioni all'articolo 2)
1. Il secondo comma dell'articolo 2 della l.r. 20/1981 è
sostituito dal seguente:
"2.
L'importo dell'indennità giornaliera per ricovero
ospedaliero di cui al primo comma è aggiornato periodicamente con
deliberazione della Giunta regionale, in base alla variazione
dell'indice nazionale dei prezzi al consumo per le famiglie di
operai e impiegati rilevata dall'Istituto nazionale di statistica
(ISTAT) e, comunque, nei limiti delle disponibilità di
bilancio.".
2. Dopo il comma 2 dell'articolo 2 della l.r. 20/1981, come
sostituito dal comma 1, è aggiunto il seguente:
"2bis.
L'importo dell'indennità giornaliera per
inabilità temporanea assoluta derivante da malattia o infortunio è
stabilito, per l'anno 2009, in euro 22,26 ed è aggiornato
annualmente, con deliberazione della Giunta regionale, in base alla
variazione dell'indice nazionale dei prezzi al consumo per le
famiglie di operai e impiegati rilevata dall'ISTAT.".
Articolo 4
(Modificazioni all'articolo 3)
1. Dopo il terzo comma dell'articolo 3 della l.r. 20/1981, è
inserito il seguente:
"3bis.
L'indennità giornaliera per inabilità
temporanea assoluta derivante da malattia o infortunio è concessa a
partire dal quinto giorno successivo all'inizio della malattia o
alla data dell'infortunio, per un periodo massimo di trenta giorni
nell'anno solare. A tal fine, l'interessato deve presentare
apposita domanda alla struttura regionale competente, corredata di
una certificazione medica rilasciata da un medico di medicina
generale, entro dieci giorni dall'inizio della malattia o dalla
data dell'infortunio.".
2. Dopo il comma 3bis dell'articolo 3 della l.r. 20/1981,
introdotto dal comma 1, è inserito il seguente:
"3ter. La
Regione può effettuare controlli sullo stato
di effettiva inabilità temporanea assoluta delle persone cui è
corrisposta l'indennità, mediante i competenti servizi dell'Azienda
regionale sanitaria USL della Valle d'Aosta (azienda
USL).".
3. Il quarto comma dell'articolo 3 della l.r. 20/1981 è
sostituito dal seguente:
"4. L'indennità giornaliera è concessa con provvedimento del
dirigente della struttura regionale competente.".
Articolo 5
(Sostituzione dell'articolo 4)
1. L'articolo 4 della l.r. 20/1981 è sostituito dal
seguente:
"Articolo 4
1. Gli interessati alla concessione dell'indennità
giornaliera per ricovero ospedaliero devono presentare, entro sei
mesi dall'avvenuta dimissione, apposita domanda alla struttura
regionale competente, corredata di una certificazione attestante il
periodo di degenza, rilasciata dalla struttura sanitaria.".
Articolo 6
(Disposizioni finanziarie)
1. L'onere derivante dall'applicazione della presente legge,
valutato in annui euro 25.000 per l'anno 2009 e in annui euro
100.000 a decorrere dall'anno 2010, trova copertura nello stato di
previsione della spesa del bilancio della Regione per l'anno 2009 e
pluriennale per il triennio 2009/2011 nell'obiettivo programmatico
2.2.3.03. (Assistenza sociale e beneficenza pubblica) nel Fondo
regionale per le politiche sociali di cui al capitolo 61310,
previsto dall'articolo 3 della legge regionale 4 settembre 2001, n.
18 (Approvazione del piano socio-sanitario regionale per il
triennio 2002/2004), secondo le modalità di cui all'articolo 22,
comma 3, della legge regionale 11 dicembre 2001, n. 38 (Legge
finanziaria per gli anni 2002/2004).
2. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 7
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président
- Je vous rappelle que sur ce projet de loi a
été déposé un amendement de la part du groupe Vallée d'Aoste
Vive-Renouveau et du groupe PD.
La parole au rapporteur, Conseiller Crétaz.
Crétaz (UV)
- Il disegno di legge oggi alla vostra
attenzione modifica alcuni articoli della legge 21 aprile 1981, n.
20, la cui finalità è quella di intervenire mediante la concessione
a favore di artigiani, commercianti e coltivatori diretti di
un'indennità per ricovero ospedaliero dipendente da malattia
laddove non provvedano già altre leggi.
L'intento è principalmente quello di introdurre un'indennità
giornaliera per inabilità temporanea assoluta derivante da malattia
e/o infortunio, per i quali non vi è una responsabilità di terzi o
provvedano altre leggi. Tale modificazione risponde all'esigenza di
supportare i soggetti nei periodi di malattie e infortuni non
lavorativi e nel decorso post-ospedaliero, periodi durante i quali
gli stessi non sono ancora in grado di riprendere l'attività
lavorativa.
Le modalità per la concessione dell'indennità giornaliera per
inabilità temporanea assoluta derivante da malattia o infortunio
sono le medesime di quelle gia previste per le casalinghe, ed in
particolare: l'indennità giornaliera per inabilità temporanea
assoluta derivante da malattia o infortunio deve essere dichiarata
dall'interessato su apposita domanda corredata da un certificato
medico redatto da un medico di medicina generale, entro 10 giorni
dall'inizio della malattia o dalla data dell'infortunio; la Regione
effettua controlli sullo stato di effettiva inabilità temporanea
assoluta delle persone a cui viene corrisposta l'indennità mediante
i competenti servizi dell'USL. Qualora il periodo di inabilità
temporanea assoluta sia conseguenza di un periodo di ricovero
ospedaliero, alla richiesta di indennità andrà allegata la
documentazione dell'avvenuto ricovero e pertanto la franchigia,
prevista dall'articolo 213 del DPR n. 1124/1965, verrà tolta una
sola volta all'inizio dell'intero periodo (ricovero + inabilità
temporanea assoluta).
Relativamente all'adeguamento degli importi, lo stesso avverrà
sulla base del decreto del Ministero del lavoro, della salute e
delle politiche sociali a cui si rifanno le circolari dell'INAIL
(annuale). L'importo dell'indennità per inabilità temporanea
assoluta verrà adeguato annualmente, quello del ricovero
ospedaliero avrà una periodicità che verrà valutata.
È importante sottolineare che questo disegno di legge nasce da
un'attenta analisi delle domande di indennità di ricovero
ospedaliero presentate negli ultimi anni, che ha fatto emergere un
aumento dei giorni di ricovero ospedaliero che presuppongono
situazioni sanitarie complesse e, di conseguenza, è emersa la
necessità di pensare ad un'ulteriore indennità che andasse a
coprire il periodo post ricovero durante il quale il soggetto non
può certamente riprendere l'attività lavorativa.
In considerazione poi del fatto che la legge regionale n.
44/1998 prevede che alle casalinghe iscritte all'albo regionale sia
corrisposta, oltre all'indennità di ricovero, ai sensi della legge
regionale n. 20/1981, un'indennità per inabilità temporanea
assoluta dovuta a malattia o infortunio, si è pensato, alla luce
dello stretto legame già esistente tra le due leggi, di proporre
l'indennità con le medesime modalità gia in uso da anni.
In conclusione si tratta di un provvedimento concreto a favore
dei lavoratori autonomi, che spesso non vengono considerate delle
categorie che necessitano di interventi sociali, ma che invece al
contrario sempre più di frequente rischiano di scendere al di sotto
di quella linea labile che separa il benessere dalla povertà. Il
nostro è un messaggio politico chiaro e forte e a questo proposito
i rappresentati delle associazioni dei commercianti, degli
artigiani e dei coltivatori diretti, auditi dalla V Commissione,
che colgo l'occasione per ringraziare, hanno espresso apprezzamento
per le scelte contenute nel disegno di legge che questo Consiglio
si accinge ad approvare.
Grazie per l'attenzione.
Président
- Je vous rappelle que sur ce projet de loi a
été déposé un amendement de la part du groupe Vallée d'Aoste
Vive-Renouveau et du groupe PD.
La parole au Conseiller Rigo.
Rigo (PD)
- Grazie, Presidente. Prima di tutto mi sembra
corretto precisare che si tratta di un disegno di legge innovativo,
anche se consta di pochi articoli, e che ha una grande ambizione:
quella di sperimentare un intervento finanziario ispirato ad un
principio di equità. I lavoratori autonomi, come sapete, non hanno
diritto alla copertura assicurativa durante il periodo di malattia,
quindi questo provvedimento consente di riconoscere loro un diritto
già conquistato dai lavoratori subordinati. È questo un
piccolissimo tassello che però si accompagna ad altre conquiste nel
campo della salute e del benessere, quelle leggi e quei
provvedimenti che fanno della Valle d'Aosta una terra attenta alla
giustizia sociale.
Bisognava riconoscere questo in premessa, credo, e in
Commissione abbiamo avuto il piacere di conoscere il parere e
l'opinione dei rappresentanti delle associazioni di categoria,
degli artigiani, dei commercianti e degli agricoltori. Sono state
delle audizioni a mio parere interessanti e ancora una volta
occasioni che hanno permesso di acquisire elementi utili al
miglioramento del provvedimento legislativo o a quei provvedimenti
che si renderanno necessari per l'attuazione di questo
provvedimento legislativo. Le audizioni quindi, se programmate,
sono un po' come le mozioni che, aveva ricordato l'Assessore
Pastoret prima, se programmate con l'obiettivo di un vero
coinvolgimento dei diversi attori interessati, non sono perdite di
tempo, ma anzi possono essere momenti di conoscenza, di confronto e
di arricchimento anche per il Governo regionale.
Nel merito del disegno di legge, le associazioni di categoria,
nel manifestare tutte il loro favorevole parere, riconoscendo - e
in questo sono state molto corrette - lo sforzo fatto
dall'Amministrazione regionale nei confronti dei loro associati,
hanno posto alcune domande, che meritavano e meritano l'attenzione
dovuta. Osservazioni e rilievi che sono stati portati alla
conoscenza dell'Assessore competente, che in sede di commissione ha
avuto modo di analizzare e di spiegare anche le ragioni
dell'Amministrazione. Audizioni quindi - mi sembra corretto anche
qui sottolinearlo - non prettamente rivendicative, certo, lo sono
state in parte rispetto alla cifra, all'importo per quanto riguarda
l'indennità giornaliera... e anche il fatto di avere paragonato
questi lavoratori autonomi alle casalinghe... ma non era questo il
senso delle richieste e delle questioni poste dalle associazioni,
ma audizioni che hanno cercato e si sono svolte in uno spirito di
corretto dialogo istituzionale, con il fine di rendere il testo più
comprensibile, di più facile lettura per tutti e in particolare per
i potenziali fruitori. È in questa direzione che con la collega
Morelli avevamo pensato di presentare alcuni emendamenti oltre a
quello presentato, con l'obiettivo di cercare di far sì che
l'interpretazione di chi legge il testo sia quella corretta, sia la
stessa di quella autentica del legislatore. Abbiamo visto che c'era
molta confusione di interpretazione su questi articoli da parte di
tutte le associazioni e la loro preoccupazione di darne una lettura
negativa.
Permettetemi a questo punto una considerazione del tutto
personale: la legge, a mio avviso, dovrebbe essere una cornice
precisa, ma molto semplice indicante gli obiettivi, le finalità,
gli indirizzi che si vogliono perseguire, le modalità, gli aspetti
tecnici e amministrativi dovrebbero essere oggetto poi
successivamente di deliberazioni della Giunta regionale. Tutto ciò
per dare alla Regione stessa la possibilità di modificare in tempi
brevi con sollecitudine quelle parti della deliberazione o delle
deliberazioni che nella pratica quotidiana si rivelano o si sono
rivelate di ostacolo, di freno ai cambiamenti avvenuti nel
frattempo nella società stessa. Nel disegno di legge che stiamo
esaminando i riferimenti ai giorni - quattro, cinque, dieci,
trenta, sei mesi -, agli importi, ai controlli, alla documentazione
da produrre dovrebbero essere contenuti invece nelle deliberazioni
di Giunta che disciplinano i criteri e le modalità della sua
applicazione. Mi chiedo, se vi fosse la necessità di modificare da
quattro a cinque giorni una scadenza, se dobbiamo tornare in
Consiglio regionale e modificare il testo; per cambiare piccole
parti di un atto amministrativo o di una documentazione da
allegare, dobbiamo tornare in Consiglio.
Con questa logica, secondo me, il disegno di legge andrebbe
riscritto ma, immaginando che questo sia impossibile e cercando
comunque di dare risposta ad alcuni dubbi nati nel corso delle
audizioni, avevamo pensato di proporre alcuni emendamenti: in
particolare per chiarire che se c'è continuità, come detto fra le
righe nella relazione, fra ricovero e convalescenza, andrebbero
superate le franchigie proposte nel disegno di legge, lo stesso per
chi è a casa e poi la malattia si aggrava e va in ospedale, oppure
per chi dopo alcuni giorni delle dimissioni dall'ospedale ritorna
necessario un nuovo ricovero o una convalescenza a casa cosa
succede con queste franchigie? Dobbiamo definire bene nella
deliberazione della Giunta cosa succede per evitare confusioni o
interpretazioni dettate dal momento che poi non corrispondono ai
dettami della legge. Per queste ragioni non li abbiamo presentati:
per evitare che se il Consiglio li avesse approvati gli stessi
potessero essere motivo di ulteriori elementi di confusione
nell'interpretazione della legge. Speriamo - io lo spero vivamente
- che l'Assessore abbia cura a presentare nella deliberazione della
Giunta la chiarezza necessaria e sgombrare il campo da ogni
confusione interpretativa, ciò nonostante voteremo a favore del
provvedimento.
Président
- La parole au Conseiller Lattanzi.
Lattanzi (PdL)
- Grazie, Presidente. Intanto ringraziamo
il relatore che ha tentato di illustrare un provvedimento che non è
facile da presentare. Mi rendo conto che potrebbe sembrare un
provvedimento banale, però fra i principi che sottendono a questo
provvedimento e la tecnicità burocratica dello stesso...
oggettivamente ho apprezzato la calma con la quale il relatore ha
cercato di esprimere un concetto abbastanza complesso.
Noi facciamo due riflessioni. Quando questo Consiglio fu messo
nelle condizioni di discutere l'assicurazione per i maestri di sci,
nacque un primo concetto di ragionamento: attenzione, perché se la
Regione si mette a fare le coperture assicurative per le categorie
professionali, prima o poi arriverà qualcuno che ci chiederà di
coprire con assicurazioni di Stato, fra virgolette di Regione,
anche altri bisogni. La Regione con questo provvedimento dà seguito
a quella preoccupazione, lo diciamo non tanto per il peso di questa
delibera... perché diciamocelo fuori dai denti: 22,6 euro al giorno
di indennità a persone...
(
interruzione
fuori microfono
)
...con 26 euro al giorno per persone che rimangono inabili dalla
loro attività e che, se stanno a casa qualche giorno, prendono
qualche decina o centinaia di euro, non risolviamo certo il
problema alle persone, da questo provvedimento non risolveranno i
problemi della loro vita. Esprimiamo però sommessamente una
preoccupazione: è giusta la strada che la Regione ha intrapreso
molti anni fa e che con questo provvedimento rinforza, ossia quella
di diventare assicuratore, fra virgolette, di Stato? Perché poi
nascono le esigenze di burocratizzare i processi. Spero che
l'Assessore si renda conto di cosa significhi, perché qui parliamo
di titolari di imprese, collaboratori, artigiani e commercianti,
ossia il campo è vasto: noi dovremmo mettere un ufficio che dovrà
andare a fare i controlli, ad istituire le pratiche, quello che fa
una compagnia di assicurazioni per mettere sotto garanzia i propri
clienti. Capisco il punto di partenza positivo dal quale siamo
partiti, ossia garantire a chi non ha certe coperture un aiuto, ma
allora parliamo di esso: 22 euro è un aiuto? Attenzione, non è che
fra due ore e mezza, approvata questa delibera, ci arrivano alla
porta altre categorie che dicono:
"ma anche noi abbiamo il
problema della copertura assicurativa, noi ce la dobbiamo pagare,
perché loro sì e noi no?"
. Questo è il tema che noi
sommessamente solleviamo. Non siamo contrari a tale provvedimento,
nel senso che qui non andiamo a fare la guerra ai poveracci: qui è
gente che si spacca la schiena e che ha meno tutele di altre
categorie, quindi non è su questo provvedimento che andiamo a fare
le guerre sante, però stiamo rinforzando un concetto che da qui a
qualche anno potrebbe tornare indietro come un
boomerang
legato anche ad altre categorie e ad altre esigenze, magari esposte
a rischi più pesanti, a professionalità più complesse e che magari
con 22 euro non affrontano i loro problemi, che oggi sono assistite
sulle infermità temporanee da assicurazioni private, stiamo
invadendo un campo del libero mercato, dell'iniziativa privata.
Noi sommessamente diciamo questo provvedimento non ci
appassiona, sta ledendo un principio di libertà del mercato che non
ci convince, non ci convince neanche l'entità dell'intervento, non
ci convince la struttura necessaria per gestire un intervento che
alla fine produrrà... speriamo per pochissimi o per nessuno... ma
che dovrà vedere impegnata una parte della struttura burocratica a
controlli e processi di gestione di questi eventi. Che dire? Ci
sediamo e lasciamo al Consiglio la riflessione e la preoccupazione
che, per quanto riguarda Il Popolo della Libertà, è una libertà di
mercato che in questo momento stiamo andando ad intaccare.
Président
- Pas d'autres interventions? Je ferme la
discussion générale.
La parole à l'Assesseur à la santé, au bien-être et aux
politiques sociales, Albert Lanièce.
Lanièce A.
- Grazie, Presidente. Pensavo di non fare
neanche un intervento, ma qualcosa devo riferire. Cercherò di
essere il più rapido possibile. Ringrazio il Consigliere Crétaz per
aver spiegato bene qual è lo spirito di questo provvedimento che va
ad integrare una legge nata nel 1981 che aiuta le categorie di
lavoratori i quali hanno apprezzato in questi anni tale intervento,
in particolare gli agricoltori.
Naturalmente non concordo con il fatto che vi siano delle
confusioni riguardanti le tempistiche e le modalità, in quanto le
tempistiche sono per gran parte esattamente quelle che sono state
previste dalla legge n. 20/1981, compresa la franchigia di 4
giorni. Abbiamo semplicemente aggiunto, in risposta ad un'istanza
delle categorie, in particolare quella degli agricoltori, di
prevedere degli aiuti e, non solo durante il ricovero ospedaliero,
ma anche in condizioni che non prevedono il ricovero, un piccolo
indennizzo. L'indennizzo di 22 euro non è un caso, perché se
calcoliamo che l'indennizzo dell'INAIL per l'inabilità temporanea
assoluta è di 26 euro...
Lattanzi
(fuori microfono)
- ...ma non è nostro
compito...
Lanièce A.
- ...non è nostro compito, però abbiamo preso
atto che un intervento di tale tipo poteva aiutare le famiglie di
queste categorie o i cosiddetti "poveracci" che apprezzano anche 24
o 23 euro al giorno durante questo periodo. Abbiamo voluto
sottolineare alcuni aspetti in commissione riguardanti le
franchigie; chiaramente nella delibera applicativa, essendoci ora
due franchigie, non ci sarà più quella durante la convalescenza,
che farà partire l'inabilità temporanea assoluta. Credo quindi che
con la delibera applicativa andremo a spiegare benissimo tutti i
punti.
Per quanto riguarda l'emendamento n. 1, annuncio fin d'ora che
verrà accolto, la revisione della quota in base all'ISTAT avverrà
quindi annualmente. Grazie.
Président
- On passe maintenant à l'examen article par
article.
Je soumets au vote l'article 1
er
:
Conseillers présents: 31
Votants: 28
Pour: 28
Abstentions: 3 (Lattanzi, Tibaldi, Zucchi)
Le Conseil approuve.
Président
- Je soumets au vote l'article 2:
Conseillers présents: 31
Votants: 28
Pour: 28
Abstentions: 3 (Lattanzi, Tibaldi, Zucchi)
Le Conseil approuve.
Président
- A l'article 3 il y a un amendement proposé
par le groupe Vallée d'Aoste Vive-Renouveau et par le PD; j'en
donne lecture:
Emendamento
Articolo 3, comma 1.
La parola "periodicamente" è sostituita con la parola
"annualmente".
Président
- La parole à la Conseillère Patrizia
Morelli.
Morelli (VdAV-R)
- Oui, un amendement qui paraît un
détail, mais qui en réalité ne l'est pas: il s'agit d'harmoniser,
au deuxième alinéa on dit: "
L'importo dell'indennità giornaliera
per ricovero ospedaliero di cui al primo comma è aggiornato
periodicamente con deliberazione della Giunta regionale, in base
alla variazione dell'indice nazionale dei prezzi al consumo per le
famiglie...";
dans l'alinéa 2 bis au contraire on dit:
"
L'importo dell'indennità giornaliera per inabilità
temporanea assoluta... ed è aggiornato annualmente...",
il nous
paraît correct que la mise à jour soit annuelle.
Président
- Puisque l'amendement est accepté, je soumets
au vote l'article 3 dans le texte ainsi amendé:
Articolo 3
(Modificazioni all'articolo 2)
1. Il secondo comma dell'articolo 2 della l.r. 20/1981 è
sostituito dal seguente:
"2.
L'importo dell'indennità giornaliera per ricovero
ospedaliero di cui al primo comma è aggiornato annualmente con
deliberazione della Giunta regionale, in base alla variazione
dell'indice nazionale dei prezzi al consumo per le famiglie di
operai e impiegati rilevata dall'Istituto nazionale di statistica
(ISTAT) e, comunque, nei limiti delle disponibilità di
bilancio.".
2. Dopo il comma 2 dell'articolo 2 della l.r. 20/1981, come
sostituito dal comma 1, è aggiunto il seguente:
"2bis.
L'importo dell'indennità giornaliera per
inabilità temporanea assoluta derivante da malattia o infortunio è
stabilito, per l'anno 2009, in euro 22,26 ed è aggiornato
annualmente, con deliberazione della Giunta regionale, in base alla
variazione dell'indice nazionale dei prezzi al consumo per le
famiglie di operai e impiegati rilevata dall'ISTAT.".
Conseillers présents: 32
Votants: 29
Pour: 29
Abstentions: 3 (Lattanzi, Tibaldi, Zucchi)
Le Conseil approuve.
Président
- La parole au Conseiller Lattanzi sur
l'article 4.
Lattanzi (PdL)
- Grazie, Presidente. Solo per significare
che, mentre per il resto del provvedimento di asteniamo,
sull'articolo 4, che di fatto indica la procedura, esprimiamo una
contrarietà forte, perché in questi anni mai avrei pensato di
venire in Consiglio regionale a parlare di una polizza
assicurativa, che mettiamo in mano ad un dirigente dell'assessorato
la responsabilità di valutare i danni e di certificare le indennità
diventa oggettivamente imbarazzante...
(voce fuori microfono)
- ...medicina legale...
Lattanzi (PdL)
- ...sì sarà medicina legale, ma è un
dirigente che deve stabilire se c'è stato un infortunio e
liquidare... ossia è una roba da periti assicurativi. Se ci
consentite, esprimiamo su questa cosa la contrarietà su tale
articolo, che è sulla procedura che, di fatto, fa diventare la
Regione un assicuratore dei suoi cittadini.
Président
- Je soumets au vote l'article 4:
Conseillers présents et votants: 32
Pour: 29
Contre: 3
Le Conseil approuve.
Président
- Je soumets au vote l'article 5:
Conseillers présents: 32
Votants: 29
Pour: 29
Abstentions: 3 (Lattanzi, Tibaldi, Zucchi)
Le Conseil approuve.
Président
- Je soumets au vote l'article 6:
Conseillers présents: 32
Votants: 29
Pour: 29
Abstentions: 3 (Lattanzi, Tibaldi, Zucchi)
Le Conseil approuve.
Président
- Je soumets au vote l'article 7:
Conseillers présents: 32
Votants: 29
Pour: 29
Abstentions: 3 (Lattanzi, Tibaldi, Zucchi)
Le Conseil approuve.
Président
- Je soumets au vote la loi dans son
ensemble:
Conseillers présents: 32
Votants: 29
Pour: 29
Abstentions: 3 (Lattanzi, Tibaldi, Zucchi)
Le Conseil approuve.
