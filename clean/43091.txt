Classificazione
SPORT E TEMPO LIBERO
Infrastrutture ricreativo-sportive
TRASPORTI E VIABILITÀ
Impianti a fune



Oggetto del Consiglio n. 537 del 22 aprile 2021 - Resoconto
OGGETTO N. 537/XVI - Interpellanza: "Intendimenti in merito
allo strumento della rinegoziazione delle concessioni di impianti
sciistici previsti dall'articolo 41 del Dlgs 40/2021".
Bertin (Presidente) -
Possiamo riprendere. Passiamo
pertanto all'oggetto n. 50. Per l'illustrazione, la consigliera
Spelgatti ne ha facoltà
Spelgatti (LEGA VDA) -
Premesso che la legge 8 agosto
2019 n. 86 recante delega al Governo e altre disposizioni in
materia di ordinamento sportivo di professioni sportive nonché di
semplificazione e i successivi decreti legislativi attuativi
offrono una cornice procedurale agli operatori del settore, al fine
di favorire l'ammodernamento e la costruzione d'impianti sportivi
nonché tutti gli interventi comunque necessari per riqualificare le
infrastrutture sportive non più adeguate alle loro esigenze
funzionali; letto il decreto legislativo n. 40/2021 sulla sicurezza
delle discipline sportive invernali, in particolare l'articolo 41
rubricato "rinegoziazione concessioni", ove si prevede che i
maggiori costi derivanti dall'adeguamento dei comprensori sciistici
ai nuovi standard di sicurezza ivi stabiliti possano essere
compensati attraverso un riequilibrio delle condizioni economiche
finanziarie originariamente pattuite anche attraverso la proroga
della durata del rapporto; atteso che entro sei mesi dalla data di
entrata in vigore del Decreto, prevista per il 3 aprile 2021, i
soggetti affidatari di impianti sciistici potranno infatti
sottoporre all'ente affidante apposita domanda di revisione dei
vigenti contratti concessori o di partenariato pubblico privato,
comunque denominati, onde conseguire: a) il graduale recupero dei
maggiori costi derivanti dall'applicazione del suddetto decreto; b)
l'integrale ammodernamento degli investimenti effettuati o di
quelli programmati; c) il rimborso dell'indebitamento contratto
come eventualmente rimodulato per effetto di eventuali moratorie o
agevolazioni concesse da parte degli istituti finanziari, comma
1.
Atteso, inoltre, che in caso di mancato accordo entrambe le
parti avranno facoltà di recedere dal contratto, ma il gestore
uscente avrà comunque diritto al rimborso del valore delle opere
realizzate più gli oneri accessori al netto degli ammortamenti,
ovvero nell'ipotesi in cui l'opera non abbia ancora superato la
fase di collaudo dei costi effettivamente sostenuti, nonché delle
penali degli altri costi sostenuti, o da sostenere, in conseguenza
dello scioglimento del contratto.
Considerato, infine, che la comune linea direttrice delle
disposizioni sopra riportate pare quindi essere quella di fornire
una prospettiva di sviluppo di medio-lungo termine agli operatori
dello sport già duramente colpiti dalla crisi pandemica in corso,
perseguendo al contempo l'obiettivo della riqualificazione delle
infrastrutture sportive e dell'adeguamento degli impianti
nell'ottica di migliorare gli standard qualitativi di sicurezza dei
servizi offerti all'utenza.
Tutto ciò premesso, interpelliamo la Giunta regionale per
conoscere se il Governo intenda utilizzare - e se sì come intenda
farlo - le opportunità offerte dalla succitata normativa, dando
altresì adeguata comunicazione ai Comuni interessati da impianti di
risalita.
Questa interpellanza riteniamo che sia molto importante - come
quella gemella che segue, la n. 52 - perché ci sono appunto delle
importanti novità da non perdere per quanto riguarda tutte le
procedure per rimodernare le infrastrutture nel mondo dello sport,
vedremo poi anche con quella successiva.
Quindi è importante sapere se la Regione ha visto queste norme
nuove, se sta facendo qualcosa, se sta intervenendo, in quale
direzione vuole andare e, soprattutto, se si è data adeguata
comunicazione ai Comuni in relazione a questa opportunità per
evitare che perdano appunto delle opportunità che ci sono sul
momento.
Presidente -
Assessore Bertschy, ne ha facoltà.
Bertschy (AV-SA) -
Riprendendo un po' anche le cose che
ci siamo detti ieri a proposito di autonomia, questo decreto arriva
con molto ritardo rispetto alla capacità che la Regione autonoma
Valle d'Aosta ha avuto di darsi un suo ordinamento, di darsi una
sua struttura legislativa e anche di organizzare tutta la
disciplina di finanziamento e non solo il decreto, l'abbiamo visto
ma l'abbiamo costruito insieme. La Regione Valle d'Aosta ha portato
alla discussione di questo decreto in questo autunno inoltrato la
sua organizzazione, che è stata presa a riferimento per molte
questioni e quindi c'è stata una parte attiva e soprattutto c'è
stata una parte di discussione all'interno del confronto con il
Ministero e con le altre Regioni.
La Regione ha una sua disciplina perché ha una sua norma di
attuazione, con questa norma di attuazione sono state costruite -
dopo il Decreto legislativo 79/98 - tutte le attività legate al
trasferimento da parte degli organi centrali delle attività che
riguardano le funzioni amministrative che ci sono riferite, quindi
il decreto è sì utile per il settore ed è ovviamente utile anche
per noi, ma per fortuna siamo in una fase molto più avanzata di
tanti altri territori e questo, in termini di competitività,
rispetto allo sci ci rende sicuramente più tranquilli, io non ho
visto l'iniziativa che c'è poi sull'interpellanza 52. Rispetto allo
sci, credo sia importante che attraverso anche questo lavoro cresca
da parte di tutti la possibilità di dare a questo settore ancora
più importanza, perché c'è una vera attenzione a far crescere la
sicurezza sulle piste, a far crescere l'attenzione per gli
investimenti.
Abbiamo lavorato al decreto perché potesse trovare la sua
realizzazione; rispetto ad alcune disposizioni, anche quelle
finanziarie, ovviamente cercheremo di essere attenti a seguirle ma
per fortuna in questo senso siamo nelle condizioni di dire che la
Regione ha investito per tempo sia in termini legislativi che
finanziari per farsi trovare pronti di fronte a una riforma
importante come questa.
Approfitto di questa interpellanza per dire correttamente al
Consiglio regionale che la prossima settimana porteremo in Giunta
la delibera dei criteri per dare attuazione alle risorse economiche
che abbiamo attualmente in bilancio per finanziare gli interventi
sulla legge 6 e sulla legge 8 e metteremo come primo posto, al
criterio di questi finanziamenti, l'intervento sulla revisione del
Weissmatten per dare continuità al lavoro che il Consiglio
regionale ci ha chiesto di fare e in funzione del fatto che è stato
convocato per due volte il tavolo per arrivare all'accordo di
programma e c'è un perfetto accordo con il Comune e con Finaosta
per procedere in questa direzione.
Questo è un aspetto che credo sia importante e che va nella
direzione che state sollecitando, come va in quella direzione il
lavoro che stiamo facendo con le altre Regioni sul tema delle
proroghe in termini di possibilità agli impianti che non hanno
funzionato in questo periodo.
Infine, ne approfitto, un'ultima comunicazione al Consiglio: a
breve dovremmo completare un primo piccolo dossier da dare in
disponibilità a tutti i gruppi per cominciare a fare dei
ragionamenti sul sostegno ai piccoli comprensori, per capire quale
potrà essere lo strumento migliore per portare avanti questa
attività.
La ringrazio per l'iniziativa, è giusto cercare di essere molto
attenti sia a quello che avviene sul piano nazionale, sia, in
termini politici, in Consiglio regionale e, in termini tecnici, ai
tavoli di lavoro dove questi provvedimenti vengono costruiti.
Presidente -
Per la replica, la consigliera
Spelgatti.
Spelgatti (LEGA VDA) -
Mi fa piacere la sua risposta, in
particolare mi fa piacere aver sentito di interventi che finalmente
dovrebbero arrivare per il discorso del Weissmatten e anche qualche
cosa su tutti i piccoli comprensori.
Rimaniamo in attesa di vedere che cosa deciderete e in quale
direzione vorrete andare, però sapete che noi siamo sempre per i
piccoli comprensori e quindi tutto quello che va in questa
direzione a noi fa assolutamente piacere.
