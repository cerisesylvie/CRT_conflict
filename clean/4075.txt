Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 394 del 29 settembre 1981 - Resoconto
OGGETTO N. 394/81 - COMUNICAZIONI DEL PRESIDENTE DEL
CONSIGLIO.
Presidente
- Chiedo scusa in anticipo se le comunicazioni
saranno un po' lunghe, ma esse riguardano oltre due mesi e mezzo di
attività: malgrado le vacanze non si è avuta quella interruzione
che la pausa estiva poteva far prevedere.
Le seguenti comunicazioni riguardano l'attività del Consiglio
dall'8 luglio 1981 in poi.
Disegni di legge presentati:
D.L. n. 309, presentato dalla Giunta regionale il 14 luglio 1981
concernente: "Concessione di garanzia fideiussoria della Regione,
presso istituti di credito per la concessione di prestiti e di fido
bancario a favore dell'Azienda Autonoma "Agraria Regionale
Valdostana". È già iscritto all'ordine del giorno ed è stato
esaminato dalla competente Commissione.
D.L. n. 310, presentato dalla Giunta regionale il 18 agosto
1981, concernente: "Aumento, per l'anno 1981, delle spese previste
dalle leggi regionali 11 agosto 1975, n. 40 del 30 luglio 1976, n.
25, recanti norme per l'assegnazione gratuita dei libri scolastici
di testo agli alunni della Regione". È stato assegnato alla I
Commissione.
D.L. n. 311, presentato dal Consigliere Pedrini il 2 settembre
1981, concernente: "Costituzione della S.p.A. EDILFIN in Valle
d'Aosta e piano regionale di alloggi in locazione". È stato
assegnato alla I e II Commissione.
D.L. n. 312, presentato dalla Giunta regionale il 3 settembre
1981, concernente: "Sottoscrizione di nuovo capitale azionario
della S.p.A. "Centrale Laitière d'Aoste". È stato assegnato alla I
e alla III Commissione.
D.L. n. 313, presentato dalla Giunta regionale il 10 settembre
1981, concernente: "Finanziamento, per l'anno 1981, della legge
regionale 25 agosto 1980, n. 44 recante provvedimenti per il
risparmio energetico e per l'utilizzazione delle fonti integrative
ed alternative di energia". È stato assegnato alla I
Commissione.
D.L. n. 314, presentato dalla Giunta regionale il 14 settembre
1981, concernente: "Attuazione della direttiva CEE n. 80/666 del 24
giugno 1980 e della legge 1° agosto 1981 n. 423. Modificazioni ed
integrazioni della legge regionale 28 luglio 1978, n. 49. Indennità
compensativa annua. È stato assegnato alla III Commissione.
D.L. n. 315, presentato dalla Giunta regionale in data 14
settembre 1981, concernente: "Compensi ai componenti delle
Commissioni Sanitarie previste dalle leggi 30 marzo 1971, n. 118,
26 maggio 1970, n. 381e 27 maggio 1970 n. 382". È stato assegnato
alla IV Commissione.
D.L. n. 316, presentato dalla Giunta regionale il 16 settembre
1981, concernente: "Denuncia dei prezzi da applicarsi negli
esercizi alberghieri". È stato assegnato alla III Commissione.
D.L. n. 317, presentato dalla Giunta regionale in data 18
settembre 1981, concernente: "Promozione di una fondazione per la
formazione professionale agricola e per la sperimentazione agricola
e contributo regionale alla fondazione medesima".
D.L. n. 318, presentato dalla Giunta regionale in data 18
settembre 1981, concernente: "Maggiori spese per l'applicazione
della legge regionale 5 giugno 1974, n. 16 e successive
modificazioni recanti norme per la concessione di indennità
giornaliere per ricovero ospedaliero a favore dei coltivatori
diretti, degli esercenti attività commerciali e degli artigiani". È
stato assegnato alla IV Commissione.
D.L. n. 319, presentato dalla Giunta regionale il 18 settembre
1981, concernente: "Maggiore spesa per l'applicazione della legge
regionale 31 agosto 1972, n. 35 e successive modificazioni, recanti
norme per l'Assistenza integrativa regionale mediante concessione
di un assegno di accompagnamento ai ciechi civili". È stato
assegnato alla I e alla IV Commissione.
D.L. n. 320, presentato dalla Giunta regionale il 18 settembre
1981, concernente: "Maggiore spesa per l'applicazione della legge
regionale 7 dicembre 1979, n. 70 concernente provvidenze a favore
dei nefropatici cronici in dialisi interattiva o sottoposti a
trapianto renale". È stato assegnato alla IV Commissione.
D.L. n. 321, presentato dalla Giunta regionale il 23 settembre
1981, concernente: "Maggiore spesa per l'applicazione della legge
regionale 31 agosto 1972, n. 30 e successive modificazioni, recanti
norme per la corresponsione di un indennità giornaliera per
inabilità temporanea conseguente ad infortunio sul lavoro a favore
dei lavoratori autonomi dell'agricoltura". È stato assegnato alla I
e alla IV Commissione.
D.L. n. 322, presentato dal Consigliere Minuzzo il 24 settembre
1981, concernente: "Disciplina in materia di nomine e di durata
negli incarichi degli enti pubblici per i quali il Presidente della
Giunta regionale, gli Assessori, il Consiglio regionale debbono
procedere a nomina o designazione". È stato assegnato alla I
Commissione.
Proposta di regolamento n. 13, presentata dalla Giunta regionale
il 26 agosto 1981, concernente: "Regolamento per la concessione dei
contributi previsti dalle leggi regionali 29 novembre 1978, n. 59
(modificata dalla legge regionale 22 giugno 1981, n. 35) e 28 marzo
1979, n. 14 a favore delle imprese commerciali". È stata assegnata
alla III Commissione.
Proposta di regolamento n. 14, presentata dal Presidente del
Consiglio il 16 settembre 1981, concernente: "Regolamento interno
per l'amministrazione e la contabilità del Consiglio" È stata
assegnata alla I Commissione.
Disegni di legge vistati:
D.L. n. 284, concernente: "Proroga per l'anno 1981 della legge
regionale 9.5.1977, n. 26, recante provvedimenti per favorire il
credito in agricoltura".
D.L. n. 285, concernente: "Modificazioni ed integrazioni alla
legge regionale 24.10.1973, n. 34, recante provvidenze a favore di
cooperative agricole e di associazioni di produttori agricoli".
D.L. n. 286, concernente: "Concessione di un contributo
straordinario all'Azienda Autonoma "Agraria Regionale
Valdostana"".
D.L. n. 287, concernente: "Norme per l'accesso a posti direttivi
nelle scuole della Regione".
D.L. n. 279, concernente: "Aumento, per l'anno 1981, della spesa
per l'applicazione della legge regionale 3.8.1971, n. 10,
concernente sottoscrizione di capitale azionario di società di
funivie e seggiovie locali".
D.L. n. 280, concernente: "Nuove norme per la concessione
dell'assistenza integrativa regionale ai non vedenti ed ai minorati
della vista".
D.L. n. 283, concernente: "Ulteriori modifiche ed integrazioni
alla legge regionale 20.8.1976, n. 43, concernente interventi per
la prevenzione e la diagnosi precoce delle nefropatie, per
l'assistenza ai nefropatici e l'esercizio della dialisi domiciliare
ed extraospedaliera".
D.L. n. 282, concernente: "Associazione di volontariato nel
settore socio-sanitario".
D.L. n. 288, concernente: "Sostituzione del primo e secondo
comma dell'art. 9 della legge regionale 22 luglio 1980, n. 33,
concernente l'organizzazione dei servizi di pronto soccorso
sanitario".
D.L. n. 289, concernente: "Concessione di un contributo
straordinario al Consorzio regionale per la tutela, l'incremento e
l'esercizio della pesca nella Valle d'Aosta".
D.L. n. 290, concernente: "Interventi per la tutela del
patrimonio boschivo".
D.L. n. 304, concernente: "Concessione di garanzia fideiussoria
a favore del Consorzio di Miglioramento Fondiario Ru Courtaud, con
sede in Comune di Saint-Vincent".
D.L. n. 305, concernente: "Concessione di garanzia fideiussoria
a favore del Consorzio di Miglioramento Fondiario
Doues-Champillon-Conca di By, con sede in Comune di Doues".
D.L. n. 266, concernente: "Riapprovazione con modificazioni del
disegno di legge concernente "Disciplina e tutela dei giochi
tradizionali valdostani".
D.L. n. 294, concernente: "Approvazione del rendiconto della
Regione per l'anno 1980".
D.L. n. 303, concernente: "Interventi per favorire l'inserimento
lavorativo di cittadini portatori di handicaps".
D.L. n. 295, concernente: "Assestamento del bilancio di
previsione per l'anno 1981".
D.L. n. 296, concernente: "Concessione di garanzia fideiussoria
alla MAXEL Vallée d'Aoste S.p.A per esigenze di cassa".
D.L. n. 297, concernente: "Modificazioni della pianta organica
del personale dell'Assessorato alle Finanze".
D.L. n. 298, concernente: "Primo provvedimento di variazione al
bilancio di previsione per l'anno 1981".
D.L. n. 299, concernente: "Rifinanziamento delle leggi regionali
16.6.1978, nn. 23, 24 e 25 concernenti l'adesione della Regione ai
Consorzi Confidi fra gli Artigiani, Industriali e
Commercianti".
D.L. n. 301, concernente: "Disposizioni di attuazione dell'art.
10 della legge regionale 22 dicembre 1980, n. 59".
D.L. n. 302, concernente: "Contributi in conto interessi al
Consorzio garanzia fidi fra gli albergatori".
D.L. n. 306, concernente: "Mesures en faveur des travailleurs
émigrés".
È stato inoltre promulgato, per decorrenza dei termini il D.L.
n. 191 concernente: "Istituzione dell'anagrafe patrimoniale".
Disegni di legge non vistati:
D.L. n. 281, concernente: "Compensi ai componenti delle
Commissioni Sanitarie".
D.L. n. 300, concernente: "Istituzione del ruolo speciale ad
esaurimento per l'inquadramento straordinario del personale già
incaricato di prestazioni di lavoro in qualità di assistente".
Deliberazioni vistate:
19.
Non ci sono state deliberazioni non vistate.
Le riunioni delle Commissioni in questo periodo - e dicevo,
malgrado la vacanza c'è stata una notevole attività - sono state le
seguenti:
- La I Commissione si è riunita 2 volte,
- La II Commissione si è riunita 2 volte,
- La III Commissione si è riunita 5 volte,
La IV Commissione si è riunita 1 volta,
La V Commissione si è riunita 1 volta.
Inoltre:
- L'Ufficio di Presidenza si è riunito 3 volte,
- La Conferenza dei Capi Gruppo si è riunita 6 volte,
- La Commissione Speciale per l'Urbanistica si è riunita 3
volte,
- Il Comitato Amministrativo per la Cassa di Previdenza si è
riunito 1 volta.
In seguito alla ventilata prospettiva di riduzione dei livelli
occupazionali all'IN.TE.VA. di Pollein, si sono svolte, nel mese di
luglio - molti Consiglieri ne sono a conoscenza, altri ne vengono
informati con queste comunicazioni - riunioni dei Capi Gruppo
consiliari.
Nella riunione in data 20 luglio i Capi Gruppo consiliari
approvavano un documento nel quale si esprimeva solidarietà ai
lavoratori e si invitava la direzione aziendale a ritirare i
programmati 37 licenziamenti. La vertenza dei lavoratori IN.TE.VA
trovava una soluzione a seguito poi dell'incontro tra le parti,
svoltosi al Ministero del Lavoro in data 5 agosto 1981.
In data 2 agosto 1981, in seguito a sentenza della Sezione
Fallimentare del Tribunale di Torino, la Gazzetta del Popolo era
costretta a sospendere le pubblicazioni. In quella occasione ebbi
modo, attraverso una dichiarazione rilasciata agli organi di
informazione, di esprimere solidarietà ai lavoratori del giornale e
l'auspicio che l'antica testata piemontese potesse riprendere le
sue pubblicazioni.
In data 22 agosto, il Direttore della Gazzetta del Popolo, Dott.
Michele Torre, mi faceva pervenire una lettera di ringraziamento
per la solidarietà dimostrata con l'incarico di trasmettere i suoi
ringraziamenti anche a tutto il Consiglio.
La I e la III Commissione consiliare permanente hanno
effettuato, nello scorso mese di luglio, un viaggio di studio a
Livigno per incontri con gli Amministratori del Comune lombardo al
fine di verificare i vantaggi che derivano alla Comunità di Livigno
dall'applicazione della zona franca. Il Presidente della I
Commissione ha provveduto a far pervenire ai Capi Gruppo Consiliari
una relazione in merito. I Consiglieri che non ne fossero a
conoscenza o che desiderassero avere la relazione, possono
richiederla ai rispettivi Capi Gruppo o alla Segreteria della
Presidenza.
Della vertenza tra i commercianti ambulanti e il Comune di
Courmayeur, in ordine al problema della dislocazione del mercato,
si sono occupati il sottoscritto e la III Commissione consiliare
permanente per lo Sviluppo Economico, in quanto eravamo stati
interessati direttamente da una serie di delegazioni e di incontri
con gli interessati.
Una delegazione di commercianti ha chiesto infatti di potermi
illustrare - cosa che è stata fatta attraverso un incontro svoltosi
in data 25 luglio 1981 - le difficoltà che derivano alla categoria
dallo spostamento del mercato deciso dal Consiglio comunale di
Courmayeur. In quell'occasione ho preso atto personalmente delle
osservazioni formulate dalla categoria ed ho assicurato i presenti
di farmene interprete presso il Sindaco di Courmayeur.
La delegazione degli ambulanti è stata poi sentita dalla III
Commissione in data 29 luglio 1981, alla presenza degli
Amministratori di Courmayeur, ed è stato - possiamo affermarlo - un
incontro proficuo per la soluzione di quel problema.
Il Consiglio regionale è stato rappresentato con la presenza
fisica di componenti l'Ufficio di Presidenza, o a mezzo telegrammi
alle seguenti manifestazioni:
1) 1° Anniversario della Strage alla Stazione ferroviaria di
Bologna;
2) Rencontre Valdôtaine et Table Ronde;
3) Manifestazione internazionale della Resistenza a Terre Noire
(Piccolo San Bernardo);
4) XIV Stati Generali dei Comuni ed Enti Locali Europei,
svoltosi a Madrid.
Una delegazione di alpinisti sovietici, residente per alcuni
giorni a La Thuile, invitata dal Comune di Sesto Fiorentino che
gestisce una casa per riposo alpinisti a La Thuile, è stata
ricevuta dall'Ufficio di Presidenza. Erano pure presenti
all'incontro le Guide Alpine di Courmayeur e del Breuil che, anni
addietro, avevano compiuto una visita con ascensioni del
Caucaso.
È pervenuta a questa Presidenza, e ve ne devo dare notizia, il
testo di un ordine del giorno in ordine ai problemi del Parco del
Gran Paradiso, ordine del giorno approvato dal Consiglio comunale
di Valsavarenche. Anche questo documento è a disposizione dei
Consiglieri che lo volessero esaminare integralmente.
È inoltre pervenuto il testo di un ordine del giorno in ordine
al riparto fiscale, approvato dal Consiglio comunale di
Châtillon.
L'Ordine Nazionale dei Biologi, per il tramite del suo Delegato
regionale, ha fatto pervenire a questa Presidenza un documento in
ordine alle prospettive della categoria in relazione
all'applicazione della legge n. 833 del 23.12.78 "Istituzione del
servizio sanitario nazionale". Anche questo documento, di cui do
notizia al Consiglio, è a disposizione di quanti volessero
prenderne visione.
In data 14 settembre 1981, i Capi Gruppo hanno, unitamente ai
Parlamentari valdostani, esaminato le proposte di modificazione
della legge statale sul finanziamento pubblico ai Partiti in
discussione alla Camera dei Deputati. In relazione a quanto
concordato nella riunione in questione, il Deputato Dujany ha
presentato alcuni emendamenti che sono stati trasmessi, per
opportuna conoscenza, ai Capi Gruppo consiliari. Anche su questo
argomento se i Consiglieri desiderano poi maggiori ragguagli o il
testo dell'emendamento, possono farne richiesta ai rispettivi Capi
Gruppo, che dovrebbero averlo ricevuto ieri o questa mattina,
oppure si possono rivolgere alla Segreteria della Presidenza.
In data 24 settembre 1981 si è svolto un incontro tra i Capi
Gruppo Consiliari e i responsabili di Radio Mont-Blanc;
quest'ultimi hanno illustrato le iniziative che l'emittente privata
intende adottare per una diffusione di programmi in lingua francese
nelle Regioni circostanti il Monte Bianco.
In data 28 settembre ha avuto luogo un incontro tra la II
Commissione Consiliare permanente del Consiglio regionale e la IX
Commissione per l'Agricoltura del Senato, in ordine ai problemi del
Parco Nazionale del Gran Paradiso.
Tale incontro era stato, a suo tempo, richiesto da questa
Presidenza al Presidente del Senato Fanfani. Come è noto la IX
Commissione dovrà proseguire nei prossimi mesi, l'esame dei vari
progetti di legge concernenti i parchi e le riserve naturali.
Ricordo al Consiglio che una iniziativa legislativa nazionale,
votata dal Consiglio regionale, è all'esame della IX
Commissione.
Nel corso delle vacanze sono avvenuti anche alcuni fatti
importanti concernenti il riparto fiscale fra Stato e Regione.
Riassumo quanto è avvenuto: nel corso del mese di luglio il
disegno di legge è stato preso in esame dalle varie Commissioni del
Senato le quali hanno, di comune accordo, concordato un testo che è
stato approvato all'unanimità dal Senato stesso in aula. Tale testo
è ora all'esame della Camera con il n. 2778, è stato assegnato alla
I Commissione in sede referente e si ha già il parere favorevole
delle Commissioni V e VI.
Domani, 30 settembre, a quanto ci è stato comunicato nel corso
di un incontro ufficiale tra il Presidente della Camera dei
Deputati e una delegazione del Consiglio regionale accompagnata dal
Deputato della Valle d'Aosta, la I Commissione prenderà in esame
l'argomento, che è iscritto all'ordine del giorno. Il Presidente
Jotti, alla Commissione che è stata ricevuta il 23 settembre, ha
inoltre assicurato il suo interessamento affinché il disegno di
legge possa essere esaminato e approvato dalla Camera al più presto
o comunque prima che la stessa affronti temi di grande interesse
nazionale che occuperebbero tutte le sedute.
In ultimo, intendo ricordare il II anniversario della scomparsa
del Senatore collega Assessore Giuseppe Fillietroz e rinnovo, a
conclusione di queste mie comunicazioni, i sensi delle più sentite
condoglianze al collega Pedrini per la recente perdita della
madre.
Colleghi Consiglieri, ho terminato queste lunghe comunicazioni,
che comunque era mio dovere fornire al Consiglio; su queste
dichiaro aperta la discussione per quanti volessero chiedere la
parola per chiarimenti o delucidazioni.
Ha chiesto di parlare il Consigliere Minuzzo. Ne ha facoltà.
Minuzzo (PSDI)
- Intervengo su due comunicazioni del
Presidente del Consiglio.
Per prima cosa, richiedo l'iscrizione in via d'urgenza
all'ordine del giorno di questo Consiglio regionale della proposta
di regolamento n. 13 concernente: "Regolamento per la concessione
dei contributi previsti dalle leggi regionali 29 novembre 1978, n.
59 (modificata dalla legge regionale 22 giugno 1981, n. 35) e 28
marzo 1979, n. 14 a favore delle imprese commerciali". Questa
richiesta di iscrizione in via d'urgenza trova giustificazione nel
fatto che sia alla Commissione che ai Consiglieri sono pervenute
contemporaneamente questa proposta di regolamento e quella
concernente: "Direttive per la concessione dei contributi regionali
per l'incremento e il miglioramento delle attività delle imprese
artigiane"; questo oggetto è stato iscritto all'ordine del giorno
al n. 40, mentre non è stata iscritta la proposta di regolamento n.
13, della quale chiedo appunto l'iscrizione in via d'urgenza.
Seconda, e penso più importante, è la questione della "Gazzetta
del Popolo" che, come ha comunicato il Presidente del Consiglio, è
stata costretta a sospendere le pubblicazioni e quindi non sarà più
nelle edicole. Poiché in un precedente ordine del giorno del
Consiglio era stata sottolineata l'importanza e la funzione di
informazione che svolgeva la "Gazzetta del Popolo" nella nostra
Regione, presento ora un ordine del giorno al Consiglio regionale
che suona così:
IL CONSIGLIO REGIONALE DELLA VALLE D'AOSTA
Richiamato il proprio ordine del giorno di solidarietà alla
"Gazzetta del Popolo" approvato all'unanimità nella seduta del
luglio 1981;
Riaffermata l'importanza del pluralismo delle testate
quotidiane in Valle d'Aosta al fine di una completa e corretta
informazione;
Considerato che gli addetti alla redazione valdostana della
"Gazzetta del Popolo" sono tuttora privi del posto di
lavoro;
Preso atto delle iniziative concrete assunte da editori
privati per far rivivere il quotidiano;
INVITA
a) l'ordine dei giornalisti a voler regolarizzare la
posizione professionale degli addetti alla redazione valdostana
della "Gazzetta del Popolo" ed in particolare quella dei
praticanti, compromessa dall'anticipata chiusura del giornale,
affinché possano accedere regolarmente ai prossimi esami
professionali;
b) la federazione della stampa e il coordinamento dei
giornalisti RAI, affinché sostengano e garantiscano l'accesso degli
addetti alla redazione valdostana della "Gazzetta del Popolo" a
posti di lavoro giornalistici;
IMPEGNA
Il Presidente della Giunta regionale e la Commissione
consiliare per l'Informazione affinché anche in collaborazione con
l'Associazione dei Giornalisti della Valle d'Aosta intraprendano
iniziative atte ad accelerare il ritorno in edicola della "Gazzetta
del Popolo", assumendo immediati contatti con quelle società che
hanno in atto la ripresa della pubblicazione o che comunque siano
interessate all'iniziativa.
Mi attengo strettamente a quello che è il Regolamento per quanto
concerne gli interventi sulle comunicazioni del Presidente del
Consiglio e quindi non amplierò qui l'argomento, anche perché il
problema della "Gazzetta del Popolo" è oggetto di una mia
interpellanza che sarà discussa oggi stesso; per il momento mi
limito a presentare alla Presidenza del Consiglio questo ordine del
giorno che può comunque essere soggetto alle modifiche che la
Commissione per l'Informazione o i Gruppi consiliari intendano
apportare.
Presidente
- Preferisco rispondere subito ad ogni
Consigliere, così forse possiamo procedere più speditamente.
Per quanto riguarda la possibilità di iscrivere in via d'urgenza
la proposta di regolamento n. 13, bisogna dire che manca anche il
parere della Commissione; questa oggi ha deciso di rinviarne a
domani l'esame, con una audizione di interessati. Pertanto, il
problema potrà porsi solamente dopo che il parere sia stato
formulato da parte della Commissione. In linea di massima, chi vi
parla è non dico contrario ma molto restio, salvo i casi
eccezionali, alle iscrizioni d'urgenza con il voto favorevole dei
due terzi dei Consiglieri, perché questa procedura pone i
Consiglieri nelle condizioni di non avere tutto il tempo necessario
per consultare documentazione e allegati. Siccome la Commissione
riunita oggi ha espresso anche altri pareri e intende forse domani
concludere certi suoi orientamenti in proposito, se domani ci
saranno i pareri, la Presidenza è piuttosto dell'avviso di chiedere
al Consiglio l'autorizzazione ad inviare per la seduta già
convocata per lunedì 5 ottobre un ordine del giorno aggiuntivo, in
modo che i Consiglieri possano avere tutta la documentazione e il
tempo necessario per poter discutere l'oggetto. Chiedo quindi al
Consigliere Minuzzo di prendere atto che fino a che non abbiamo il
parere della Commissione è comunque impossibile anche la richiesta
di iscrizione, e se non ha niente in contrario, io suggerirei -
anche per un altro provvedimento che interessa l'Assessorato al
Turismo c'è forse questo orientamento - piuttosto che l'iscrizione
d'urgenza, l'invio di un ordine del giorno aggiuntivo, non appena è
stato formulato il parere della Commissione.
Per quanto riguarda l'ordine del giorno presentato dal
Consigliere Minuzzo sulla chiusura della "Gazzetta del Popolo",
credo che il Consiglio sia unanime nel riconfermare la sua
solidarietà e anche nel suggerire le iniziative che il Consigliere
Minuzzo richiede che il Consiglio prenda. Tuttavia, faccio presente
al Consigliere Minuzzo che l'art. 40 ultimo comma, dice
testualmente: "Sulle comunicazioni del Presidente del Consiglio e
del Presidente della Giunta, non è consentita la presentazione di
ordini del giorno". Io ho lasciato che il Consigliere Minuzzo desse
lettura del documento proprio perché credo che l'argomento avesse
l'assenso di tutti i Consiglieri e che questo assenso si potesse
anche manifestare con il silenzio con cui è stato accolto e
approvato, direi tacitamente, l'ordine del giorno del Consigliere
Minuzzo. Non posso però metterlo ai voti: io interpreto così la
norma che ho citata, nel senso cioè che gli ordini del giorno non
possano essere votati, non possano diventare atti del Consiglio
regionale. Alcuni di voi potrebbero ricordarmi che si è aggirato
altre volte questo ostacolo demandando alla Conferenza dei Capi
Gruppo o a una Commissione competente un documento presentato in
sede di comunicazioni del Presidente del Consiglio o del Presidente
della Giunta. Quindi mi rivolgo al Consigliere Minuzzo per
chiedergli se lui ritiene che la Commissione per l'Informazione, ad
esempio, possa, se il suo Presidente è d'accordo, recepire in una
prossima riunione questo ordine del giorno ed eventualmente
rivederlo, o se egli intende trasformarlo in mozione, che comunque
non potrà essere discussa prima della seduta consiliare della fine
di ottobre; l'altra possibilità è che, come altre volte è successo,
alla prima Conferenza dei Capi Gruppo, tenuto conto che non si sono
levate per adesso voci contrarie, questa faccia proprio il
consenso-silenzio del Consiglio regionale e adotti a nome suo e non
più del Consiglio regionale questo documento presentato dal
Consigliere Minuzzo.
Sulle comunicazioni del Presidente del Consiglio ha chiesto di
parlare il Consigliere Mafrica. Ne ha facoltà.
Mafrica (PCI)
- Voglio esprimere il mio apprezzamento
all'Ufficio di Presidenza del Consiglio per tutte le iniziative
prese in questo periodo al fine di favorire una sollecita e
definitiva approvazione del riparto fiscale. Sottolineo in modo
particolare questa attività del Consiglio di fronte invece a una
carenza, per non dire a quasi totale assenza, di iniziativa della
Giunta rispetto a esigenze importanti di salvaguardia
dell'autonomia valdostana.
Ho inteso che l'Assessore Ramera ha partecipato in Sardegna a un
Convegno sulle specialità delle Regioni a Statuto Speciale: io
credo che in questo campo ci sia da registrare come in altre
Regioni si siano prese iniziative, mentre la Valle d'Aosta resta
molto al di sotto delle sue esigenze; oggi abbiamo sentito
l'Assessore Rollandin è a Roma per discutere del problema dei tagli
al settore sanitario: io credo che la nostra Regione, assieme ad
altre Regioni, per esempio, avrebbe potuto esprimersi, farsi
sentire per quello che riguarda i tagli della spesa pubblica e in
particolare delle spese sanitarie. C'è da osservare come il Governo
porti avanti con solerzia un'iniziativa per tagliare spese che
riguardano Regioni e Comuni, che riguardano gli organismi
democratici della sanità; il Governo cerca quindi di sottrarre alla
partecipazione della gente la decisione su come spendere il denaro
pubblico; in questo senso noi crediamo che la Giunta regionale
avrebbe dovuto in questo periodo prendere delle iniziative, invece
vediamo che essa si ripresenta dopo due mesi e mezzo solo con un
ordine del giorno molto striminzito: c'è poca carne al fuoco, se si
tolgono le interpellanze dei Consiglieri e le ratifiche e qualche
nomina, nell'ordine del giorno non rimane molto! Anche le ratifiche
stesse, per la maggior parte, vengono dall'assenza di un piano di
lavoro. Io credo quindi che si possa dire che in questo momento
nella Giunta regionale prevale la logica di un piatto empirismo,
che si accontenta di una gestione del potere che mira alla
conservazione del potere stesso e non alla soluzione dei problemi,
esiste cioè una risposta molto al di sotto delle esigenze della
nostra Regione, dei problemi della comunità valdostana. Abbiamo
notato, discutendo la volta scorsa sulla questione della Cogne,
come argomentazioni di carattere più generale venissero anche
accolte con un certo fastidio, così come ogni idea di
programmazione, ogni idea di prospettive per il futuro viene
guardata con scetticismo. Noi crediamo che i danni che derivano da
una gestione di questo tipo, da una gestione appiattita sul
quotidiano, potranno essere molto rilevanti; quindi approfittiamo
della possibilità che ci è data dalle dichiarazioni del Presidente
del Consiglio per esprimere ancora una volta il nostro giudizio
negativo sulla Giunta e per annunciare una nostra iniziativa in
questo senso per rilanciare cioè un progetto autonomistico che
pensi al modo migliore di spendere il denaro che verrà con il
riparto fiscale al fine di non avere una dispersione di queste
somme e di avere interventi di un certo respiro per risolvere i
problemi dell'occupazione, dell'assetto del territorio, del
decentramento della sanità e tutte quelle questioni che ancora non
hanno fatto passi verso la soluzione.
Presidente
- Altri chiedono la parola sulle comunicazioni
del Presidente del Consiglio? Nessun altro intende intervenire?
Passiamo allora alla trattazione dell'oggetto n. 2.
Presidente
- Non vi sono comunicazioni del Presidente
della Giunta.
Passiamo alla trattazione dell'oggetto n. 3.
