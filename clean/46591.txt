Classificazione
EDILIZIA
Edilizia pubblica



Oggetto del Consiglio n. 2999 del 23 novembre 2023 - Resoconto
OGGETTO N. 2999/XVI - Interrogazione: "Esiti della verifica
delle cause dell'incendio di un alloggio di ERP in Aosta".
Bertin (Presidente) -
Punto n. 68. In ragione del
contenuto di quest'interpellanza che riguarda una persona
facilmente identificabile, come mi segnala anche l'Assessore,
riguardante comportamenti di persone, viene applicato l'articolo
45, comma 3, del Regolamento e la seduta sarà segreta, pertanto
chiudiamo il collegamento.
(Breve sospensione)
Bertin (Presidente) -
Riprendiamo i lavori. C'è stato un
accordo tra l'Assessore e l'interpellante in base al quale durante
il dibattito verranno tolte le parti prettamente riguardanti la
persona. Si procede quindi non in seduta segreta, ma con la premura
di non "scadere" in questioni concernenti le persone. Risponde
l'assessore Marzi.
Marzi (SA) -
La persona rimasta senza alloggio è stata
immediatamente presa in carico dai servizi sociali anche per
quest'eventualità. È stata vagliata con l'ARER ogni possibilità di
assegnazione temporanea, in attesa del completamento dei lavori di
ripristino dell'alloggio, e ne è emerso che non vi sono alloggi
disponibili in quanto dei quattro alloggi che ad oggi risultano
ancora sfitti due sono in ristrutturazione, in attesa quindi di
essere assegnati in graduatoria del bando immobilità, uno è in fase
di consegna e uno è in fase di assegnazione agli aventi diritto.
Inoltre gli alloggi in ristrutturazione sono in ogni caso privi
delle necessarie garanzie ai sensi di legge, senza arredi e senza
allaccio alla rete elettrica, gas e riscaldamento.
Ricevuta la comunicazione dall'ARER della situazione venutasi a
creare, il Dipartimento politiche sociali ha immediatamente
contattato la persona tramite l'assistente sociale proponendo una
sistemazione temporanea tra le strutture appositamente destinate
per tali situazioni di emergenza, quali il servizio di accoglienza,
piccolo albergo di comunità e l'accoglienza di un ostello. Tali
sistemazioni non consentono la presenza di un grande cane al quale
la persona è fortemente legata in ogni momento e dal quale non
accetta di separarsi. L'interessato ha quindi declinato l'offerta
proposta non rendendosi disponibile a distaccarsi, nemmeno
temporaneamente, dalla presenza del cane. Ben comprendendo la
situazione e cercando una soluzione alternativa nei giorni
successivi, le assistenti sociali hanno nuovamente contattato
l'interessato proponendo un ricovero solo notturno del cane presso
il canile di Aosta, ma senza successo. Sono state anche analizzate
le possibili soluzioni offerte dalla rete familiare
dell'interessato al fine di valutare la possibilità di ospitalità.
Infine, in un successivo contatto, la persona ha comunicato
all'assistente sociale che un amico sarebbe stato disposto ad
accoglierlo per un periodo presso la propria abitazione. Nei giorni
seguenti la persona ha informato l'assistente sociale sul fatto che
anche tale ultima ipotesi non è andata a buon fine.
Tornando agli aspetti dell'accaduto e alle azioni messe in
campo, la nota inviata ad ARER dal Comandante del Corpo valdostano
dei vigili del fuoco durante il mese di novembre non evidenzia
ancora alcuna possibile causa. Gli esiti della verifica sono
tuttora in corso, ma l'ARER ha provveduto a richiedere il rapporto
d'intervento per chiarire le possibili cause al momento
sconosciute. Su richiesta dell'interessato, che non disponeva dei
mezzi e dei luoghi necessari, ARER ha già disposto a proprio carico
lo sgombero dell'alloggio dei beni e delle suppellettili di
proprietà del nucleo e al loro temporaneo ricovero presso un
magazzino di sua proprietà. ARER ha quindi eseguito un sopralluogo
finalizzato a contrattualizzare le opere necessarie per il
ripristino dell'alloggio nel minor tempo possibile, grazie
all'accordo quadro in essere per le manutenzioni straordinarie. I
lavori di ripristino sono all'incirca quantificabili in circa 45
mila euro: l'Azienda ha comunicato che comunque non procederà in
ogni caso con la rivalsa dei danni, nemmeno parziale, nei confronti
degli eventuali inquilini a prescindere da qualsiasi risultanza
peritale. Gli alloggi di ERP vengono sempre consegnati in buono
stato di manutenzione e corredati dalle necessarie certificazioni.
Ciò detto, è in capo all'inquilino l'utilizzo di attrezzature
idonee o, comunque, certificate per il riscaldamento e/o la
cottura, ovvero il corretto utilizzo degli impianti che
rappresentano eventualmente possibili cause dei principi di
incendio. In tale ambito il Consiglio di amministrazione di ARER ha
approvato un accordo intersettoriale per la sicurezza degli
ambienti domestici con l'Assessorato e l'USL. Nell'ambito di tale
accordo vengono svolti sopralluoghi mirati negli alloggi di ERP che
rafforzano l'azione di prevenzione e controllo. La finalità è
quella di promuovere la salute, il benessere e la sicurezza degli
ambienti di vita. Gli uffici hanno quindi valutato ogni opzione
possibile per supportare la persona nella ricerca di una
sistemazione abitativa, ma la presenza inseparabile del grosso cane
ha precluso, ad oggi, ogni strada percorribile. Comprendendo la
complessità e la particolarità della situazione, il servizio
sociale è quotidianamente in contatto con la persona per verificare
eventuali auspicati sviluppi in merito alle soluzioni proposte.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua risposta
ma, per comprendere il fatto e per comprendere anche quello che ne
segue, bisogna capire cosa è accaduto. È accaduto che in un
alloggio ARER si è sviluppato un incendio di notte. In
quest'incendio di notte sarebbe morta non soltanto la persona che
occupava l'alloggio, ma - cito fatti di cronaca ovviamente e non
dico altro - non soltanto sarebbe morta la persona che viveva lì
dentro, ma sarebbe morto tutto il palazzo, perché c'erano delle
bombole che potevano esplodere. Fortunatamente il cane si è messo
ad abbaiare e, siccome ha svegliato l'inquilino, l'inquilino ha
svegliato tutto il palazzo e l'ha fatto evacuare. Per fortuna, gli
interventi sono arrivati in tempo. Ora, questo cane è riuscito a
salvare tutto quanto il palazzo, mi sembra quanto meno normale che
una persona che deve la sua vita a questo cane possa desiderare di
poter stare con lui, mi pare minimamente evidente.
Lei giustamente dice che le analisi non hanno ancora dato esiti;
in realtà, la persona è stata convocata da ARER dove hanno detto
che sapevano benissimo che le responsabilità non erano sue. Se le
responsabilità non sono sue e se, come giustamente e ha
correttamente detto, sono stati presi in carico quelli che erano
gli oggetti, i vestiti o quanto in possesso della persona, che sono
stati messi in un magazzino, altrettanto non è stato fatto con la
persona. Lei ha detto che sono state vagliate una serie di
soluzioni; qual è il problema? Che di quelle soluzioni appunto non
comprendono la presenza del cane. Comprenderà che una persona che
ha vissuto quell'esperienza, con il cane ci vuole stare. Lei dice
che non ci sono alloggi disponibili: guardi, le tolgo il problema:
io nello scorso Consiglio sono riuscito nella pausa a fare un
sopralluogo e dirò anche dove: sono andato in via
omissis
,
al civico
omissis
e ho constatato che c'è la disponibilità
di un alloggio, perché la stessa persona che lo occupa lo sta
rilasciando, lo rilascerà il 30 di settembre, anzi, già non ci vive
più, l'ha pitturato, l'ha messo a posto ed è completamente
disponibile. Io mi sono permesso di mandare una
mail
all'ARER dicendo: "Guardate che c'è quest'alloggio che è in
perfette condizioni, l'allaccio c'è, la cucina c'è, le
suppellettili ci sono, c'è tutto", potete darlo a chi volete, visto
che qua succede sempre che dite che non ci sono alloggi
disponibili. ARER mi ha risposto cortesemente dicendomi: "Grazie ma
non possiamo darlo" e non si sa perché. All'inquilino che lo sta
rilasciando gli è stato detto che quell'alloggio forse verrà
assegnato fra 6-7 mesi. Ora, noi abbiamo una persona che è
disabile, che ho sentito pochi minuti fa e mi ha detto che questa
notte ha dormito in un parco, precisamente nel parco omissis
all'addiaccio su una panchina, se vuole, dico anche la panchina
omissis.
Siccome ha dormito con un sacco a pelo omissis e questa persona
è per strada non per responsabilità sua, ma perché
quell'appartamento in cui viveva evidentemente non garantiva le
condizioni minime di sicurezza, altrimenti un incendio non si
sarebbe sviluppato, e questo l'ARER glielo ha detto, allora io
credo che il minimo sia garantire una sistemazione per questa
persona e per il cane con cui stava, che ha salvato la vita non
soltanto a lui ma a tutto il palazzo. Se i servizi sociali, l'ARER
e l'Assessorato delle politiche sociali non riescono a garantire
nemmeno un ricovero per una persona che ha patito una disgrazia
neanche per colpa sua, sinceramente io non so da che parte stiamo
andando. Se domani arriva una persona in queste condizioni, più che
dire che non è colpa sua, è una persona disabile, è una persona che
ha necessità economiche e che si trova in questa situazione, mi
chiedo obiettivamente come possiamo prendere in carico situazioni e
condizioni di difficoltà diverse, come si può! Secondo me, non si
può, questa roba non può esistere, o si prende in carico questa
persona e si evita che dorma all'addiaccio nel parco
omissis
in via
omissis
, altrimenti sinceramente non possiamo
definirci una Regione civile.
