Classificazione
AMBIENTE
Inquinamento



Oggetto del Consiglio n. 2629 del 23 febbraio 2017 - Resoconto
OGGETTO N. 2629/XIV - Interpellanza: "Riorganizzazione della
raccolta differenziata dei rifiuti con l'introduzione di forme
tariffarie".
Rosset (Presidente) -
Punto n. 23 dell'ordine del giorno.
Per l'illustrazione, ha chiesto la parola il collega Roscio, ne ha
facoltà.
Roscio (ALPE) -
Questa nostra iniziativa riguarda ancora
una volta il tema dei rifiuti, per cui non possiamo fare a meno di
fare alcune osservazioni. Questo Consiglio già nel 2015 ha
approvato il nuovo piano regionale di gestione dei rifiuti, che,
tra l'altro, prevede che tutti i sotto-ambiti, che in allora erano
nove, sono stati ridotti oggi, debbano riorganizzare il loro
servizio per riuscire ad allinearsi a quanto previsto dal piano
regionale. Tralasciando il fatto che alcune iniziative che erano
già state intraprese manifestavano già alla nascita delle
criticità, però comunque erano dei percorsi già intrapresi che poi
era difficile da abbandonare senza delle ricadute economiche molto
pesanti; ad ogni modo, per quanto abbiamo avuto modo di osservare e
per le segnalazioni che ci sono arrivate, nella fase di
riorganizzazione del servizio questi cambiamenti non sono stati
sufficientemente, a nostro parere, accompagnati da comunicazione,
da informazione alla popolazione nella raccolta, per cui il
risultato è che per mille ragioni, perché sono cambiate anche le
frequenze delle raccolte, la situazione dove sono state prese
queste iniziative non è corretta: vi sono diversi casi ancora di
conferimento errato, ma soprattutto vi sono ancora diversi casi di
abbandono di rifiuti, che anzi quasi prima non vi erano più, oggi
invece si evidenziano, con tutte le conseguenze del caso, nel senso
che viene meno il decoro urbano, vi sono lamentele da parte dei
cittadini e tutto questo però in un quadro dove l'applicazione di
quanto contenuto nero su bianco nel piano regionale non trova poi
applicazione, perché diverse cose sono scritte ma non vengono
fatte. Un esempio: vi è stata la riorganizzazione dei flussi, ma vi
è stato l'annuncio - io parlo dei seminterrati - della chiusura con
calotta per passare a tariffa, la nostra preoccupazione è che se
già in questa fase la mancata, insufficiente informazione alla
popolazione causa l'abbandono dei rifiuti sul pubblico terreno, nel
momento in cui si passerà alla chiusura con la calotta e l'uso
della tessera, se questo processo non è accuratamente accompagnato
e soprattutto le informazioni non sono omogenee su tutto il
territorio, per cui c'è il rischio che un sotto-ambito faccia una
cosa e un altro ne faccia un'altra, c'è il rischio che questa
situazione che già adesso mostra le sue criticità possa esplodere e
possa diventare veramente critica.
Da questo punto di vista, quello che noi chiediamo all'Assessore
è se ritiene - io immagino che delle criticità presenti ne sia a
conoscenza come noi - che la comunicazione e le modalità di
applicazione di quanto contenuto nel piano regionale di gestione
dei rifiuti sia coerente con quello che sta succedendo sul
territorio e se non ritiene anche di intervenire ulteriormente
presso i sotto-ambiti affinché si attivino ad avere tutti il
medesimo comportamento, in modo che la popolazione non sia confusa
e quindi, da un lato, non conferisca in maniera anomala e
inopportuna e, dall'altro, non vi siano casi di abbandono, per cui
ripeto la nostra preoccupazione che, quando si passerà alla
tariffa, questo sarà ancora incrementato.
Presidente -
Per la risposta, chiede la parola
l'Assessore Bianchi, ne ha facoltà.
Bianchi (UV) -
Sicuramente con l'interpellanza che
abbiamo rimandato al prossimo Consiglio avremmo potuto fare un
quadro anche dei risultati, con delle valutazioni più
complessive.
Entrando invece nel merito di questa interpellanza, faccio una
specificazione, vale a dire, che la raccolta dei rifiuti non è in
capo all'Amministrazione regionale, ma ai territori, quindi ai
subAto e ai Comuni.
A seguito dell'avvenuta approvazione, con la legge regionale n.
22, dell'aggiornamento del piano regionale di gestione dei rifiuti,
e su questo colgo l'occasione per evidenziare che la Regione Valle
d'Aosta approvando il piano rifiuti con quelle tempistiche non è
tra le Regioni ad essere sanzionate dall'Unione europea, sono state
avviate da parte
des Unités des Communes
le procedure
tecnico-amministrative per adeguare la gestione dei rifiuti urbani
alla nuova configurazione dei subAto, come ricordava il collega
Roscio passando da nove subAto a cinque.
La legge n. 6 prevede entro quando debba avvenire questa
riorganizzazione, tempistiche dettate dagli appalti in corso che
sicuramente avrebbero inciso negativamente sulla tariffa.
Allo scopo di consentire un percorso di riorganizzazione
omogeneo dei diversi subAto, è stato istituito un tavolo tecnico
composto dai rappresentanti delle strutture tecnico-amministrative
des Unités des Communes e del Comune di Aosta, nonché dei
funzionari della struttura regionale competente di gestione dei
rifiuti. Il tavolo tecnico che si riunisce con regolarità, quindi
esiste un tavolo tecnico, ha esaminato e approvato la bozza del
documento riportante le linee guida per la redazione dei piani di
gestione dei rifiuti da adottare a livello di subAto e per
l'applicazione della tariffa puntuale agli utenti (tariffazione
puntuale), quindi da questo i territori possono partire.
Nell'ultima riunione del tavolo tecnico tenutasi lo scorso 14
febbraio i subAto hanno chiesto alla struttura regionale competente
l'integrazione del documento approvato in via tecnica nella
precedente riunione del 17 gennaio 2017 - come vede, le riunioni
sono frequenti - con l'indicazione sulle modalità di applicazione
del decreto del Ministero dell'ambiente approvato in via definitiva
il 29 dicembre 2016 non ancora pubblicato sulla Gazzetta ufficiale
della Repubblica, che riporta i criteri operativi e le procedure
amministrative semplificate per l'attività di compostaggio di
comunità - come si ricorderà, collega Roscio, era uno dei punti di
cui avevamo anche discusso relativamente all'approvazione del piano
rifiuti, perché era un'opportunità importante per il nostro
territorio -, normativa che integra le disposizioni emanate dal
Ministero medesimo riportanti i criteri del calcolo della
differenziata dei rifiuti urbani, approvato con decreto
ministeriale il 26 maggio 2016 (Linee guida per il calcolo della
percentuale di raccolta differenziata dei rifiuti urbani).
L'applicazione di tale guida è comunque subordinata al recepimento
e adeguamento alle specificità regionali, recepimento che sarà
effettuato con deliberazione della Giunta regionale, la cui bozza è
già stata sottoposta all'esame del tavolo tecnico sopra richiamato,
che l'ha approvato in linea tecnica nella riunione del 17
gennaio.
Con riferimento ai quesiti: "come valuta le criticità di cui in
premessa e se ritenga che le modalità di riorganizzazione della
raccolta rifiuti in atto a livello dei sotto-ambiti siano coerenti
con gli obiettivi del piano regionale della raccolta rifiuti"; la
riorganizzazione dei servizi di gestione dei rifiuti urbani
all'interno dei nuovi subAto è in fase di avvio e, come sopra
specificato, sarà attuata in piena collaborazione con la struttura
regionale competente, la quale opera in pieno accordo con i subAto
stessi attraverso l'apposito tavolo tecnico, che opera ormai da
alcuni mesi. È indubbio che alcuni problemi di carattere tecnico,
quando si è passati da una tipologia di raccolta ad
un'altra...alcuni Comuni, alcuni subAto hanno fatto una pubblicità
sufficiente, per alcuni molto probabilmente è stata insufficiente e
quindi questo ha sicuramente creato delle problematiche per gli
utenti e per i cittadini. Come specificato, tale riorganizzazione
sarà attuata sulla base di apposite linee guida, la cui
predisposizione è in fase di completamento e dalla prossima entrata
in vigore di nuove normative tecniche statali, che dovranno essere
recepite dalla Regione al fine di ampliare le attività finalizzate
alla riduzione e alla produzione di rifiuti, al recupero diretto
dei rifiuti, con particolare riferimento alle attività di
compostaggio domestico e di compostaggio collettivo.
In merito alle segnalazioni che pervengono da Valeco con
riferimento alla presenza di frazioni estranee nei diversi flussi
di rifiuti conferiti presso il centro regionale di trattamento di
Brissogne, tali segnalazioni riguardano principalmente i flussi di
raccolta multimateriale del vetro. Sono infatti risultate
insignificanti o nulle le altre segnalazioni. Volevo ricordarle che
la Regione Valle d'Aosta quest'anno è stata premiata anche come
raccolta del vetro, come qualità per la raccolta del vetro come
migliore Regione. Sicuramente quindi le segnalazioni sono
aumentate, e alcune criticità ci sono, e sono evidenti, ma in ogni
caso dobbiamo dire che queste segnalazioni sono aumentate anche in
funzione al numero dei controlli che facciamo, che sono aumentati.
Era in ogni caso prevedibile che in fase di avvio dei nuovi flussi
risultasse necessario dare tempo agli utenti per adeguarsi alle
nuove modalità di raccolta e che non si possa non sostenere che ci
sia una criticità.
Relativamente al punto n. 2: "se l'informazione data ai
cittadini sui cambiamenti in atto in merito alla riorganizzazione
delle raccolte e all'applicazione di modalità tariffarie sia
sufficiente o se intenda porre in essere un coordinamento dei
subAto"; come noto, la Regione ha promosso un'importante azione
informativa agli utenti in fase preventiva all'avvio dei flussi, e
continua ad esserlo, e sicuramente bisognerà continuare in questa
direzione, sono d'accordo con lei che bisogna continuare in
collaborazione con i territori, con i subAto e con i Comuni. Tale
azione di informazione comunque è continuata anche all'interno
delle scuole - e, a mio avviso, è estremamente importante - e
nell'ambito dei subAto. Inoltre gli utenti possono approfondire
diverse problematiche connesse con la corretta gestione dei rifiuti
scaricando sia dal sito internet della Regione che dei subAto,
nonché dai siti delle imprese e via dicendo tutte le informazioni
utili. A questo aggiungo che sicuramente l'abbandono dei rifiuti è
un problema, stiamo vedendo di fare dei corsi, stiamo già facendo
dei corsi alle Polizie locali proprio per il controllo di questo
problema, quindi, a mio avviso, stiamo andando nella giusta
direzione.
Grazie.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Grazie Assessore per la risposta. Vorrei
provare a fare un paio di ragionamenti e ad allargarmi un po' non
solo al tema. Credo che il cambiamento, per quanto riguarda anche
la raccolta dei rifiuti, deve essere in primo luogo neanche tecnico
ma deve essere culturale, per cui è bene che ci siano i tavoli
tecnici, è bene che ci sia un certo coordinamento tra la Regione e
i sotto-ambiti, ma evidentemente, perché i risultati sono quelli,
c'è un qualche meccanismo per cui il passaggio di informazioni non
è così efficace, per cui da qualche parte si perde nel mentre.
Adesso resta da vedere a che livello della comunicazione si perde,
ma di fatto poi ai cittadini non arriva l'informazione corretta,
non arriva la sollecitazione, per cui succede che il cittadino che
ancora non ha elaborato questi cambiamenti difficilmente poi si
prenderà la briga di andare a vedere sul sito come fare. Bisogna
quindi cercare di trovare qualche altro modo per riuscire a
raggiungerlo, ma non solo, per riuscire a fargli comprendere come
un comportamento corretto possa avere un vantaggio per lui, ma
anche per la collettività. Questo come premessa.
Ritornando invece ad un discorso più generico, andando a
riprendere il nostro piano regionale appena approvato, dove si
individuano le fasi di realizzazione del piano, vi è una prima fase
che va dall'approvazione del piano a dicembre 2017 - quindi alla
fine di quest'anno - dove si dice: "obiettivo raccolta
differenziata 65 percento, minimo di legge", ma dove altrettanto si
dice: "imperativo - c'è proprio scritto: "imperativo" -:
attivazione completa della raccolta dell'organico", invece noi ci
chiediamo come può avvenire questo, al di là delle utenze
selezionate, con i
moloch
, perché lì l'organico non c'è e
non ci risulta che abbiano intenzione di fare alcuna altra
iniziativa, almeno ad oggi l'informazione nei sotto-ambiti è nulla
su quella parte. Poi, fase due, che va fino a dicembre 2020: 70
percento. Oltre il 2020 si dice: "coerentemente con l'idea di
arrivare a rifiuti zero, 80 percento di raccolta differenziata".
Questo diventa quasi impossibile, se non si fa, da un lato, la
raccolta anche dell'organico e, dall'altro, non si lavora, come ha
anche detto lei, sulla riduzione della produzione, che è
fondamentale perché ancora oggi troppi rifiuti vengono prodotti e
se non si lavora sull'informazione dei cittadini.
Ultima osservazione. Noi diciamo: nonostante tutto i risultati
ci sono, ma se ci ricordiamo, certi risultati di oggi poco tempo fa
sembravano non difficili da raggiungere, impossibili. Si diceva: "è
impossibile arrivare a quel livello". Io dico: nonostante tutto,
perché ad oggi vorrei ricordare che prima del piano regionale lo
smaltimento prevalente era la discarica, oggi non è cambiato
niente. La tariffa non c'era, non c'è neanche oggi; gli impianti
non c'erano, oggi non ci sono; il coinvolgimento degli Enti locali
era praticamente nullo perché gli Enti locali aspettavano un
intervento della Regione, oggi mi dice che c'è un tavolo, però
risultati pochini; la raccolta dell'organico comincia a partire qua
e là, ma non ancora convintamente; la revisione dei flussi è
l'unica cosa che è stata attuata in tutto questo. Tantissime cose
che c'erano da fare rimangono da fare, quindi è bastato un piccolo
correttivo per cominciare già ad andare nella direzione corretta
per raggiungere i risultati che pochi anni fa sembravano
impossibili da raggiungere. Noi quindi chiediamo che su tutti
questi punti vi sia un'intensificazione dell'impegno perché non
cali l'attenzione sul tema, che poi diventa molto deleterio.
Adesso non vedo il collega Marquis, Presidente della III
Commissione, ma su tutti i punti che ho elencato, come lei ha
detto, Assessore, che avete pronta un'indicazione per andare a
vedere cosa succederà alla scadenza della convenzione Valeco...noi
chiediamo di avere contezza su questo, perché ancora oggi la
commissione non ha conoscenza di questo percorso, che comunque ha
delle scadenze molto ravvicinate. Noi sollecitiamo perché si arrivi
a condividere questa informazione per riuscire ad avere almeno la
conoscenza minima sulle intenzioni del Governo.
