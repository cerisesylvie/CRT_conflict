Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 303 del 25 gennaio 1984 - Resoconto
OGGETTO N. 303/VIII - INTENDIMENTI E IMPOSTAZIONI PER LA
REALIZZAZIONE DEL COLLEGAMENTO AOSTA-PILA.
(Interrogazione).
PRESIDENTE
: Do lettura dell'interrogazione in oggetto
presentata dal Consigliere Torrione:
INTERROGAZIONE
Considerato che un recente intervento del Presidente
dell'Azienda Autonoma di Soggiorno di Aosta ha riproposto in
termini estremamente attuali il problema del collegamento
Aosta-Pila;
Valutato che in passato il Consiglio regionale ha già
affrontato tale problema senza però addivenire a conclusione
alcuna;
Accertato che l'esigenza di un collegamento del genere
potrebbe incentivare la vocazione turistica del capoluogo regionale
- con vantaggi facilmente intuibili specie in un momento di
drammatica crisi del settore industriale che resta tuttora
l'elemento portante dell'economia cittadina;
Valutato altresì che un intervento del genere favorirebbe
anche l'intero comprensorio su cui Pila gravita riqualificando in
tal, modo, sotto il profilo turistico, la funzionalità di una zona
che accorpa numerosi Comuni;
Tutto ciò premesso, il sottoscritto Consigliere
regionale
INTERROGA
il Presidente della Giunta o l'Assessore competente per
conoscere:
a)
se è intendimento della Giunta affrontare in
termini concreti il problema del collegamento Aosta-Pila, ed in
caso affermativo entro quali tempi;
b)
sulla base di quali impostazioni tecniche intende
procedere la Giunta regionale anche perché al riguardo esistono
disparità di valutazione sulla efficacia delle soluzioni da
adottare.
PRESIDENTE
: La parola all'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Il Consigliere Torrione chiede cosa
intende fare la Giunta per il problema del probabile collegamento
Aosta-Pila, e nell'interrogazione fa queste considerazioni: accerta
l'esigenza di un collegamento del genere, che potrebbe incentivare
la vocazione turistica del capoluogo regionale con vantaggi
facilmente intuibili specie nel momento di drammatica crisi del
settore industriale, che resta tuttora l'elemento portante
dell'economia cittadina, ed inoltre valuta che un intervento del
genere favorirebbe anche l'intero comprensorio su cui Pila gravita
riqualificando, sotto il profilo turistico, la funzionalità di una
zona che comprende numerosi Comuni.
Devo fare alcune piccole considerazioni precedenti: previo
incarico da parte della Giunta regionale, ho avuto contatti con gli
Enti Locali, in modo particolare coi Comuni di Gressan e Charvensod
(specialmente col Comune di Gressan perché Pila è nel suo
territorio), con le Società Pila e Alpila, e il mio lavoro sta per
concludersi con alcune riunioni collegiali con la Giunta, gli Enti
Locali, le Aziende di Soggiorno, le Società interessate al
problema, le Associazioni di operatori turistici, e, di
conseguenza, anche le forze politiche.
Detto questo, in questo momento posso rispondere così: è
intendimento della Giunta regionale affrontare in termini concreti
questo problema (e riteniamo che questi termini concreti possano
già essere avvalorati nel giro di due o tre mesi) per portare
almeno a valutazioni reali quelle proposte che erano già state
fatte dalla Consulta, incaricata precedentemente dalla Giunta
regionale, aggiornando le varie soluzioni quantificandole, sia per
quanto riguarda i costi che le probabili perdite di esercizio.
L'orientamento tecnico dovrebbe essere, in linea di massima, la
scelta di una telecabina, poiché i terreni ci sono (la Società Pila
potrebbe metterli a disposizione) e, visto che non si può
ripristinare l'impianto attuale, la telecabina potrebbe essere
quella che ha costi di impianto inferiori.
Ritengo quindi di aver risposto all'interrogazione dicendo che
entro tre mesi posso impegnarmi a portare l'argomento in Consiglio
regionale, con conteggi aggiornati, per dibattere questo problema,
e che l'orientamento tecnico, in linea di massima, sarebbe quello
di fare delle valutazioni per una probabile telecabina.
PRESIDENTE
: La parola al Consigliere Torrione; ne ha
facoltà.
TORRIONE - (P.S.I.):
Io prendo atto con soddisfazione che
l'Assessore ha preso due o tre impegni ben precisi, anche perché
credo che su questo argomento sia venuto ormai il momento di fare
chiarezza.
Il Consiglio regionale - ho visto dagli atti - si è occupato più
volte di questo ormai annoso problema, tra l'altro nominando in
tempi passati una specie di consulta di esperti ad hoc. Si dette
incarico alla Giunta di fare uno studio su questo argomento, perché
le valutazioni sui mezzi tecnici da adottare per il collegamento
erano difformi.
Io prendo atto che l'Assessore ha annunciato che l'orientamento
è verso a scelta di una telecabina; mi auguro che questa scelta sia
la più oculata, la più suffragata da dati, non solo tecnici, in
modo da offrire effettivamente la soluzione migliore. Io non sono
un tecnico, faccio un piacere al Vice Presidente De Grandis nel
citare questo argomento: come terza soluzione potrebbe esserci
l'allargamento della strada, qualora si scartassero le prime due.
Dico solo che questo argomento non può più rimanere dimenticato,
non soltanto da parte della Regione, ma anche da parte di tutti i
Comuni interessati. Quindi si ponga mano a questo studio,
l'Assessore ci riferisca entro i mesi che ci ha prefigurato come
necessari ad un approfondimento del problema, e soprattutto, se
possibile, si coinvolga in questa consultazione in corso con
Società ed Enti Locali anche il Comune di Aosta, che credo abbia
qualcosa da dire al riguardo, anche se mi rendo conto che il Comune
più direttamente sollecitato ad una soluzione è quello di Gressan,
proprio perché Pila è collocata nel suo ambito territoriale.
Ringrazio l'Assessore e attendo fiducioso.
