Classificazione
BILANCIO E CONTABILITA' REGIONALE
FINANZA REGIONALE E LOCALE
Programmazione



Oggetto del Consiglio n. 1178 del 27 gennaio 2020 - Resoconto
OGGETTO N. 1178/XV - Illustrazione del DEFR, per il triennio
2020-2022, del DL n. 45 (Legge di stabilità regionale per il
triennio 2020/2022), del DL n. 46 (Bilancio di previsione della
Regione autonoma Valle d'Aosta per il triennio 2020/2022) e del DL
n. 47 (Disposizioni collegate alla legge di stabilità regionale per
il triennio 2020/2022).
Rini (Presidente) -
Colleghi, apriamo la discussione
sulla proposta e sui disegni di legge iscritti rispettivamente ai
punti 4, 5, 6 e 7 dell'ordine del giorno. Prima di passare alle
relazioni, chiederei una breve sospensione per una riunione dei
capigruppo.
La seduta è sospesa dalle ore 15:06 alle ore 15:24.
Rini (Presidente) -
Possiamo riprendere con l'esame
congiunto di tutti i punti all'ordine del giorno. Nella seduta
odierna ci limiteremo semplicemente alle relazioni dei relatori e
del Presidente della Giunta; i lavori riprenderanno domani mattina.
Il termine per presentare gli emendamenti è le ore 10:00 di
domattina. Possiamo procedere con le relazioni. Chi intende
prendere la parola? La parola al collega Marquis.
Marquis (SA)
- Cari colleghi, mi accingo, nel ruolo di
relatore, a introdurre i disegni legislativi che costituiscono il
bilancio previsionale 2020-2022, la legge di stabilità e le
disposizioni collegate. Considerato l'attuale contesto, ritengo
utile e doveroso anteporre alla presentazione dei documenti
contabili alcune riflessioni di carattere prettamente politico.
Anzitutto sottolineo che il percorso di definizione del bilancio
previsionale triennale 20-22, che oggi discutiamo, è stato un
percorso inconsueto, sofferto e si è sviluppato in un contesto
segnato nella sua fase cruciale da gravi fatti che hanno
determinato l'apertura di una crisi politica per la quale non
s'intravede al momento una via d'uscita. Tuttavia, più in generale,
descrivere l'attuale fase d'instabilità quale esclusiva conseguenza
dei fatti contingenti porterebbe, a mio avviso, a un'analisi
parziale, giacché le più o meno recenti dinamiche politiche, ovvero
quelle degli ultimi anni, hanno origini lontane e sono radicate in
un modello politico-culturale che fatica a evolvere e si dimostra,
purtroppo, forse non ancora pronto ad affrontare le grandi sfide
che interessano la nostra comunità e il nostro territorio.
Il paradigma fondato sulla distribuzione delle risorse
affermatosi dagli anni '80 del secolo scorso è andato
progressivamente in crisi e ha mostrato tutta la sua inadeguatezza
e insostenibilità sul finire del primo decennio degli anni 2000 con
la forte riduzione delle entrate regionali in concomitanza alla
grave recessione del 2008, dalla quale la nostra Valle tribola più
di altre realtà a uscire con un rinnovato slancio. Seppure il
livello di benessere in Valle si attesti ancora al di sopra di
quello medio nazionale, va detto che il PIL valdostano e altri
indicatori del benessere socio-economico sono ancora posizionati a
livelli più bassi rispetto a quelli registrati nella fase
pre-crisi. Nei cittadini che percepiscono il peggioramento della
propria situazione di benessere cresce un sentimento negativo sulle
prospettive di medio periodo che porta le giovani generazioni,
specialmente quelle più istruite, a essere smarrite e a subire, in
un numero crescente di casi, l'attrazione di altre realtà
territoriali per affermare le proprie aspettative di vita.
La definizione della programmazione europea 2021-2027 dovrebbe
essere una straordinaria occasione per ridisegnare il presente e il
futuro della nostra regione e il dibattito dovrebbe essere
incentrato sulle strategie per la Valle d'Aosta e favorire
soluzioni per uno sviluppo sostenibile più partecipato e condiviso
con al centro i cittadini e le imprese, con il pubblico che funga
da facilitatore e non da distorsore e da freno all'economia.
Invece, come classe politica, ci si occupa di regolamenti di conti
interni ai movimenti e si mostra molto più interesse ai social, ai
sondaggi di gradimento che a risolvere i problemi della gente. Non
traspare ancora la maturazione necessaria per porre al centro
dell'agire il confronto su questo tema e sulle grandi criticità
strutturali che gravano sulla nostra realtà e che, se non
affrontate tempestivamente e adeguatamente, rischiano di
cronicizzarsi. Il processo di liquefazione della società si estende
anche alla politica nostrana e al Consiglio regionale - sempre più
frammentato dalla progressiva nascita di nuovi gruppi consiliari -
è richiesto un impegno collettivo improntato alla responsabilità,
all'unione delle forze all'insegna di una maggiore tolleranza, alla
ricerca di sintesi politica sui numerosi problemi da affrontare,
senza il quale prevarranno lo spirito di rivalsa e la litigiosità
che non portano nulla di buono ai cittadini per i quali siamo qui a
lavorare.
In questi giorni di Consiglio è auspicabile che si sviluppi un
dialogo e un confronto costruttivo sia per discutere e approvare il
bilancio, sia per eventualmente risolvere la crisi o per
approcciare alle lezioni con un progetto per la Valle d'Aosta e non
solo per ricercare nuovi equilibri di forza per ciascuno.
Diversamente si perderà un'ulteriore occasione per affrontare con
senso di responsabilità l'incarico affidatoci dagli elettori solo
poco meno di due anni orsono. L'attuale clima politico ha
condizionato anche il contributo fornito dalla II Commissione
affari generali che ho l'onore di presiedere. Ringrazio tutti i
colleghi, commissari e non, che hanno lavorato con la massima
disponibilità nei limiti del perimetro d'azione riconosciuto dai
gruppi consiliari. A questo riguardo le audizioni ci hanno
consegnato un nuovo importante messaggio. I rappresentanti delle
associazioni di categoria del mondo produttivo e delle parti
sociali, nel fornire la loro visione sul documento di economia e
finanza regionale, il DEFR, e sul bilancio hanno avanzato la
richiesta di affrontare in modo innovativo e strutturale i temi e
le criticità che frenano lo sviluppo della Valle: la debolezza del
tessuto produttivo, l'incremento degli investimenti in ricerca e
innovazione, l'attrattività della regione, la crisi dell'edilizia,
le difficoltà croniche dell'agricoltura, i temi del trasporto,
l'istruzione e la formazione, gli aspetti demografici, il lavoro,
l'inclusione sociale e la riforma della pubblica
Amministrazione.
Pertanto sul tavolo andrebbero poste idee, progettualità
innovative e la politica dovrebbe assumere un approccio deciso per
attuare nei fatti la riforma della pubblica Amministrazione e per
affrontare la gestione dei problemi con modalità compatibili e
coerenti con le esigenze attuali e con le condizioni di contesto. A
titolo di esempio cito la questione dei mutui agevolati per
l'acquisto, la ristrutturazione e la costruzione della casa, sulla
quale tornerò e sulla quale si è proposta una soluzione pragmatica
e responsabile.
È sempre più indispensabile addivenire alla condivisione di una
visione strategica per far crescere l'economia e il lavoro, lo
sviluppo turistico, per promuovere il consolidamento dei servizi e
delle attività commerciali, rafforzare la sostenibilità
dell'agricoltura e rafforzare il tessuto produttivo. A fine di
dicembre, non essendovi le condizioni per approvare il bilancio
proposto dal Governo dimissionario, il Consiglio regionale, obtorto
collo, ha deciso di deliberare l'esercizio provvisorio e di
rinviare il documento all'esame della II Commissione con l'intento
di ricercare le necessarie condizioni di condivisione. Non tutti i
mali sono venuti per nuocere e se questo fatto ha determinato
alcune criticità alla gestione amministrativa nel mese di gennaio,
ha anche consentito d'intervenire sul documento che oggi viene
sottoposto all'attenzione dell'Aula mettendo a disposizione
significativi contributi dei Consiglieri su questioni di grande
importanza per i cittadini, il tessuto imprenditoriale e gli enti
locali, ma ha anche consentito allo stesso Governo di auto-emendare
alcune proprie proposte. Qualora a fine dicembre fosse stato
approvato il bilancio, cosa ne sarebbe dell'erogazione dei mutui
alle più di 700 famiglie che attendono dal 2018? La proposta di
soluzione avanzata fornisce una concreta risposta al bisogno dei
cittadini relativamente al sostegno per la casa e ossigeno al
comparto dell'edilizia privata che ha registrato un forte
rallentamento in questi anni. A fronte di una situazione non più
sostenibile, si è approcciato in modo innovativo ed efficace con il
coraggio necessario per superare le resistenze di sistema e per
ridefinire un modello datato e non rispondente in questo momento
alle esigenze della gente. Per evitare di fare attendere ancora
l'erogazione del mutuo ai cittadini in attesa dal 2018, si propone
un intervento di abbattimento degli interessi che i cittadini
pagano accedendo liberamente al finanziamento presso una banca
convenzionata con la Regione, mantenendo di fatto le medesime
condizioni di agevolazione attuale. Questa azione, se sarà
approvata, consentirà di risolvere nell'arco di sei mesi, qualora
si formerà un nuovo governo, tutta la questione dei mutui,
diversamente irrisolvibile, e nell'anno di attivazione della misura
determinerà per la Regione un gettito di entrate fiscali superiori
alla spesa sostenuta. Se così sarà, tutte le famiglie valdostane
interessate potranno attivare nei tempi previsti dalle banche - si
parla di un massimo di 90 giorni - mutui per ristrutturare e
mettere a valore il proprio patrimonio abitativo.
Sempre per stimolare il recupero edilizio è stata avanzata la
proposta di ridurre il 50% dell'IMU per i cinque anni successivi al
completamento di un intervento di riqualificazione degli immobili
da parte dei privati cittadini.
Sono stati presentati e approvati dalla Commissione anche
significativi emendamenti a beneficio del comparto commerciale e
degli enti locali. Altresì si ritiene meritevole, su alcune
proposte non approvate dalla Commissione, il confronto politico in
Aula riconoscendo a essa la sua sovranità. Ciò nonostante, rispetto
al grave quadro che ho richiamato all'inizio, anche con tali misure
il documento nel suo complesso non pare sufficiente ad affrontare
in termini strutturali e di medio periodo il difficile scenario in
cui ci si trova. In questa fase sarebbe anche necessario
considerare gli effetti della gestione ordinaria ed eventuali
elezioni sull'esercizio 2020 e sulla programmazione del futuro
della Valle d'Aosta. Nel 2020, al di là dell'attuazione del
bilancio, dovrà essere definita, come prima detto, la
programmazione dei fondi strutturali 2021-2027. Si parla di 370
milioni di euro, programmazione già in grave ritardo, ovvero la
strategia di sviluppo e di selezione degli investimenti che sono
funzionali ad affrontare le grandi sfide: la lotta ai cambiamenti
climatici, la transizione energetica, il rilancio della crescita
dell'attrattività del territorio.
Rivestono urgenza anche le scelte strategiche sul futuro di CVA,
sulle infrastrutture di trasporto, su tutto quanto inciderà sul
comparto turistico nel lungo periodo e quelle a livello
istituzionale relative alla stabilità di governo e alle modalità di
gestione associata dei servizi degli enti locali, disciplinata
dalla legge 6 del 2015.
Siamo sicuri che l'indifferenza rispetto a queste questioni sia
il bene della Valle d'Aosta? Sarà il dibattito in aula a dare una
risposta a questo tema sul quale una riflessione politica è più che
opportuna.
Al netto di quanto detto, il bilancio di esercizio del 2020 si
caratterizza rispetto al precedente per una maggiore disponibilità
di risorse quantificabile in circa 30 milioni di euro e per la
certezza delle risorse conseguente all'avvenuta definizione della
partita relativa al contributo della Regione al risanamento dei
conti dello Stato. I fondamentali economico-finanziari sono
positivi e va sottolineata anche la potenziale significativa
capacità d'indebitamento della Regione per far fronte a eventuali
investimenti infrastrutturali. Dal bilancio in discussione emergono
alcuni timidi segnali innovativi che però non assumono
caratteristica di strutturalità e non lasciano, purtroppo, ancora
presagire un cambiamento sensibile di approccio rispetto al
passato. Questa premessa si auspica possa essere una traccia utile
per stimolare un costruttivo dibattito politico in aula in questi
giorni.
Passerei adesso a un'illustrazione per quanto sintetica più
tecnica dei disegni di legge. La redazione del bilancio 2020 2022 è
stata guidata dal contenuto del Documento di economia e finanza
regionale (DEFR) che discuteremo sempre nell'ambito di questa
seduta.
Il bilancio regionale pareggia nell'importo complessivo di euro
1 miliardo e 500 milioni per l'anno 2020, 1 miliardo e 981 per
l'anno 2021, 1 miliardo e 424 per l'anno 2022. Come ho detto
poc'anzi, non è previsto alcun ricorso all'indebitamento, si
richiama una buona gestione complessiva e operativa
dell'Amministrazione, che ha consentito che una parte rilevante
delle risorse correnti, pari a 110 milioni di euro, potessero
essere destinate agli investimenti. Le risorse disponibili al netto
delle partite di giro del fondo pluriennale vincolato sono pari a
circa 1,4 milioni di euro per il 2020, 1,9 milioni per il 2021 e
1,3 milioni per il 2022. Di questi 102 milioni e 800 mila per
ciascuna annualità sono stanziati a titolo di contributo regionale
al risanamento della finanza pubblica dello Stato.
Tra le risorse disponibili per la spesa corrente per l'anno
2020, al netto del contributo allo Stato, risulta l'importo pari a
1 miliardo e 40 milioni, mentre gli investimenti saranno 252
milioni di euro, che sono in crescita rispetto all'anno precedente.
Considerando il triennio 2020-2022, l'incidenza percentuale media
della spesa corrente è pari all'82% circa e quella degli
investimenti è pari al 18%. Il totale delle entrate di competenza
previste per il 2020, al netto delle partite di giro, è pari a
1.361 milioni di euro; se si raffronta l'entrata prevista per il
2020 con lo stesso dato del bilancio di previsione 2019 pari a
1.411 milioni, l'incremento di entrate previsto è pari a 51 milioni
di euro, senza fare ricorso ad entrate straordinarie o una
tantum.
Le entrate di natura tributaria, rappresentate nel titolo primo,
pari a 1.172 milioni per il 2020 costituiscono l'ottanta per cento
delle entrate totali finali e sono rappresentate da 131 milioni di
tributi propri e 1.041 milioni di compartecipazione ai tributi
erariali. Le previsioni di entrambe le tipologie sono in crescita
rispetto al precedente esercizio.
La maggiore previsione rispetto al 2019 delle entrate derivanti
dal riparto fiscale che passano da 1.024 milioni a 1.041 è dovuta
alla crescita del getto I.V.A. e dell'IRES. Nel triennio sarà
prevista un'ulteriore crescita principalmente per l'andamento
dell'I.V.A. considerando già la manovra dello Stato per
sterilizzare l'aumento dell'aliquota e quindi la previsione
formulata ad aliquote I.V.A. invariate.
Le entrate extra tributarie, le cosiddette patrimoniali,
rappresentate nel titolo terzo, sono previste per il triennio in
esame senza ricorso, come già evidenziato, a entrate straordinarie
e si attestano intorno ai 75 milioni di euro. Fra queste le entrate
derivanti dalla vendita di beni e servizi e proventi derivanti
dalla gestione di beni sono costituite principalmente dai canoni di
concessione e sub-concessione dell'acqua a scopo idroelettrico che
ammontano a circa 23 milioni di euro.
Quanto alle spese, il totale delle risorse disponibili in parte
spesa - al netto del fondo pluriennale vincolato, del contributo al
risanamento della finanza pubblica dovuto dalla Regione e delle
risorse già impegnate - è pari a 863 milioni di euro sul 2020.
Questo dato risente ovviamente del fatto che per l'annualità 2020
le risorse disponibili sono in gran parte destinate a interventi
già avviati nell'anno in corso e che pertanto risultano già
impegnate.
Passando ad analizzare l'incidenza della spesa corrente, come
accennato in precedenza, considerando il titolo primo al netto del
contributo allo Stato e del relativo fondo pluriennale vincolato
(FPV), essa sul triennio è mediamente pari all'82,06% della spesa
totale. Di riflesso agli investimenti intesi come somma dei titoli
II e III al netto del fondo pluriennale vincolato è destinato il
17,94% delle risorse previste nel triennio, che in un valore
assoluto corrispondono poco più di 672 milioni di euro.
Quanto ai principali interventi previsti per ciascuna missione
spesa, posso dare un quadro di sintesi: la missione 1 che tratta i
servizi istituzionali ha un ammontare previsto di 141 milioni e 600
mila a disposizione; la missione giustizia che è la missione 2 ha
una disponibilità di 170 milioni; la missione 3 ordine pubblico e
sicurezza ha una disponibilità di 554 mila euro nel 2020; alla
missione 4 istruzione e diritto allo studio sono destinati 197
milioni e 600 mila. La missione 5 tutela e valorizzazione dei beni
e delle attività culturali ha una disponibilità di 43,7 milioni di
euro. La missione 6 politiche giovanili sport e tempo libero ha una
disponibilità di 8,4 milioni. Alla missione 7 eventi e turismo sono
destinati 20,4 milioni; per la missione 8 assetto del territorio ed
edilizia abitativa sono previsti 2 milioni e 91 mila euro. Per la
missione 9 sviluppo sostenibile e tutela del territorio e
dell'ambiente 82 milioni di euro e 300 mila. La missione 10
trasporti e diritto alla mobilità: 98,277 milioni. La missione 11
soccorso civile: 28 milioni e 765 mila. La missione 12 diritti
sociali, politiche sociali e famiglia: 95 milioni e 779 mila. La
missione 13 tutela della salute: 291 milioni e 300 mila euro.
Sviluppo economico e competitività - missione 14 - 36 milioni e 258
mila. Alla missione 15 politiche per il lavoro e per la formazione
professionale sono destinati 27 milioni e 300. Per la missione 16
agricoltura politica agroalimentari e pesca: 20 milioni e 829 mila.
Missione 17 energia e diversificazione delle fonti energetiche: 5
milioni e 933 mila. Alla missione 18 relazioni con le altre
autonomie territoriali locali sono destinati 101 milioni e 639
mila. Per la missione 19 relazioni internazionali sono stanziati
179 mila euro. La missione 20 fondi e accantonamenti ha una
disponibilità di 151,9 milioni. Nella missione 50 "debito pubblico"
trovano copertura le quote interessi e le quote capitale sui mutui
in essere e sui prestiti assunti dalla Regione per 49 milioni e 755
mila euro.
Passerei ora in modo molto sintetico al Disegno di Legge 45,
ovvero la legge di stabilità, che è composta da 36 articoli
raggruppati in sei capi.
Il primo capo contiene disposizioni in materia di entrate; nel
secondo capo viene determinato il limite di spesa per il personale
dell'Amministrazione regionale; il terzo capo detta le norme di
riferimento per il triennio 20-22 per quanto riguarda la finanza
locale. Il quarto capo prevede le autorizzazioni per la spesa
sanitaria regionale di parte correnti e per investimenti. Nel
quinto capo sono raggruppati gli interventi in materia di sviluppo
economico, tra i quali si evidenziano quelli di politiche del
lavoro, quote di cofinanziamento regionale sulla programmazione
europea e la possibilità di finanziare mutui per la prima casa
anche con fondi di proprietà di Finaosta. Il capo sesto prevede
infine le disposizioni che concernono ambiti diversi che modificano
norme già esistenti aventi riflessi sul bilancio regionale.
Venendo al Disegno di Legge 47, che tratta le disposizioni
collegate alla legge di stabilità regionale per il 2020 e il 2029,
se siete d'accordo evidenzierei che questo articolato è composto da
19 articoli che trattano tutta una serie di disposizioni
legislative che avremo modo poi di discutere in aula e che eviterei
in questo momento di leggere e, se siete d'accordo, che darei per
acquisiti. Se siete tutti d'accordo potrei completare così la mia
discussione augurandomi che si possa svolgere un sereno confronto
nei prossimi giorni per arrivare a definire il bilancio della
Regione nel modo più condiviso possibile.
Presidente -
La parola al relatore Aggravi.
Aggravi (LEGA VDA) -
Carissimi colleghi, anche quest'anno
ho l'onore di essere relatore di opposizione, nello specifico in
rappresentanza dei gruppi Lega, Vda Libra, Mouv' e Misto di
opposizione, anche se la figura non è presente in questo Consiglio,
del progetto di bilancio di previsione 2020-22.
Conclusi la prima stesura di questa relazione il giorno di santo
Stefano - primo martire - ma non pensavo certo che proprio questo
bilancio sarebbe stato de facto il primo martire di questo "governo
superstite" e della sua incerta, nei numeri e nei fatti,
maggioranza. Certamente qualche dubbio sull'incombenza
dell'esercizio provvisorio lo avevo, lo dissi già in Commissione,
infatti di quell'allarme ne ho anche pagato le conseguenze morali.
Fatto sta che la posizione muscolare assunta dal vostro "governo
superstite" proprio in quei giorni sembrava presupporre un
andamento differente delle cose. Ma così non è stato e sul finire
di un martoriato 2019 l'intero pacchetto di bilancio, il DEFR
compreso, è tornato in Commissione.
Per questo motivo è bene che prima di trattare l'analisi della
sostanza, si ripercorrano alcune delle tappe fondamentali che
abbiamo vissuto da metà dicembre in poi. Perché? Perché chi ha
scelto di portare in Aula due volte il bilancio senza avere quei
muscoli vantati a parole, e soprattutto i numeri per approvarlo, è
responsabile di quel che è accaduto. La memoria corta degli uomini
spesso gioca brutti scherzi e aiuta a ribaltare su altri le proprie
colpe. Ecco perché quindi è bene soffermarsi un attimo sulla
vicenda e sul senso politico dell'accaduto. A seguito dei tristi
fatti del 12 dicembre scorso e delle relative conseguenze, il
bilancio è stato riportato all'attenzione della II Commissione
consiliare per le dovute considerazioni di merito, prima fra tutte
l'incertezza sui numeri a favore di questo progetto di bilancio,
considerato che ben quattro membri della maggioranza stessa
avrebbero dovuto essere surrogati, cosa poi avvenuta venerdì 20
dicembre. Questa situazione apparentemente ha fatto sì che dagli
scranni del Governo in primis provenisse il richiamo al senso di
responsabilità del Consiglio tutto, in particolare verso noi membri
dell'opposizione. Lo voglio dire subito, a scanso di equivoci, sia
in aula sia nell'incontro informale di II Commissione del 17
dicembre la nostra disponibilità c'è stata. E faccio un'ulteriore
precisazione in merito alla querelle esercizio provvisorio, perché
nell'incontro del 17 dicembre il sottoscritto, insieme al
commissario collega Cognetta, aveva chiesto la possibilità di
valutare a livello di Commissione una possibile bozza di DL per
l'autorizzazione all'esercizio provvisorio e relativa modalità di
approvazione, semplicemente per avere contezza delle modalità utili
a evitare che la Regione si trovasse senza un bilancio approvato
dopo il 31/12 e anche senza copertura normativa per far fronte alle
necessità amministrative dei giorni del nuovo anno privi di
bilancio. Questo in quanto, come specificato in più sedi, il
richiamo al senso di responsabilità non può certo essere letto come
un semplice "Votate questo bilancio e basta!", bensì come la
concreta volontà di poter cambiare insieme alcune poste di bilancio
significative dal punto di vista politico - non certo quelle
obbligatorie! - al fine di rendere condivisibile il voto finale del
progetto complessivo. Un'intenzione che negli incontri formali
avuti con gli estensori del bilancio, principalmente
l'Assessore-Presidente pro-tempore, nei giorni immediatamente
successivi al 17 dicembre scorso non è stata espressa.
Il bilancio arriva così a ridosso del fine anno in Aula, ecco il
secondo forte e significativo stop. La verità di allora? Mancano,
perché già mancavano, i voti per approvarlo, ma la prima
responsabilità non è certo dei 35 ma di chi quel bilancio lo ha
voluto portare comunque in Aula. Non è che la situazione oggi sia
cambiata molto, almeno nei
rumors
che in questi giorni
abbiamo potuto sentire però oggi il tratto finale della corsa è
iniziato. Tornato in II Commissione, il pacchetto di bilancio a
parole doveva diventare un bilancio di Commissione. Caro collega
Marquis, che belle parole disse quel giorno, ma lo dissi chiaro e
forte nello scorso Consiglio proprio perché vi conosciamo bene:
"Paganini non ripete". Così è stato e nel frattempo abbiamo
lavorato e insieme ai tre Re Magi abbiamo depositato la nostra
proposta di primo emendamento chiaro e netto: l'abbassamento
dell'addizionale IRPEF regionale! Sì signori miei, a costo di
essere noiosi, noi siamo stati coerenti. Lo dissi nella relazione
al bilancio dello scorso anno che il nostro programma è semplice,
volto ad abbassare le imposte, qualora possibile. Un emendamento di
giustizia fiscale: tolte le marchette, le risorse secondo noi vanno
restituite direttamente ai Valdostani. Criticabile, migliorabile,
banalizzabile? Ma semplice e chiaro e soprattutto, in un contesto
dove tanti dicono che dopo un bilancio ci vuole un governo per
attuarlo, per carità tecnica è vero, questo emendamento però è
#
government free
visto che va di moda. Approvatelo e sarà
subito applicabile: pas de questions, pas de soucis!
Ma per terminare finiamo con l'assurdo. Nessuna interlocuzione
possibile sull'emendamento con il "governo superstite" che, anzi,
ha scaricato una sequela di emendamenti, non sempre tecnici, e di
contorno abbiamo pure dovuto vivere comportamenti assolutamente non
istituzionali da parte di qualcuno; mi spiace dirlo: audizioni
rimandate senza troppe preoccupazioni, lunga attesa per avere
emendamenti nuovi del Governo e anche una sorta di diktat
sull'approvazione. Sì, proprio da parte di chi questo bilancio lo
ha portato due volte in Aula senza avere i voti per approvarlo.
Questa responsabilità è tutta vostra ed uso il plurale perché un
governo per me è una squadra anche se fatta da tanti fantasisti -
non a livello di Kakà, lo dico da milanista - come nel vostro
caso.
Ecco infine la conclusione, il mistero: il 21 gennaio mattina il
Presidente Marquis annuncia urbi et orbi che i voti per approvare
il bilancio non ci sono. Ma poi - sarà la provvidenza? - nel
pomeriggio i voti arrivano e oggi siamo qua. Oggi quei voti ci
saranno? L'analisi di un bilancio, sia esso di natura previsionale
o consultiva, è un momento di profonda riflessione che dovrebbe
aiutare tutti a fermarsi un attimo e pensare. Permettetemi una
considerazione di natura politica anche a fronte della situazione
che stiamo vivendo: come più volte ho avuto modo di dire, anche a
discapito di simpatie e di speranze, la Valle d'Aosta necessità di
misure forti e coraggiose per invertire questa rotta di
appeasement -
chez nous on dirait "endrumia" - verso una
crisi silente ma pericolosissima soprattutto per una realtà di meno
di 150 mila anime. Un numero su tutti: la fascia di popolazione più
attiva (dai 20 ai 40 anni) è in forte calo nell'ultimo ventennio,
quasi il 42% in meno. Ora non è mia intenzione voler semplificare
al massimo il tema ma quando qualcuno chiedeva, in sede di
audizione, i dati sulla nascita e mortalità delle imprese, per una
volta si dimenticava il lato sociale del problema, perché un
piccolo economista di montagna, seppur fieramente non keynesiano,
sa che senza la forza lavoro, quella più vitale, è inutile pensare
al numero di aziende. Perché scappiamo? E lo dico anch'io che sono
tra quelli, almeno per ora, che sono tornati. Vedete colleghi, io
quello che oggi vedo è l'ennesimo tirare a campare, seppur sotto
una tempesta che non sembra affatto finita, anzi, altri eventi
dovranno ancora accadere, temo. Da un lato critico e criticherò chi
fa finta di nulla, ostenta calma e vende questo suo bilancio come
la soluzione a tanti problemi; dico "suo" perché, al di là dei
richiami e la condivisione, una vera volontà non c'è mai stata.
Sarà anche colpa di tutti, come dirà in questo Consiglio qualcuno,
ma si ricordi bene - come lo ricordava a noi nel 2018 - che chi
occupa gli scranni più alti dell'aula ha una maggiore e seria
responsabilità dei fatti e ancora di più se oggi su alcuni di noi
ci sono nuvole funeste di color verdastro; poi se per qualcuno sono
già arrivate non lo sappiamo, è diventata un'abitudine.
Noi saremo anche quelli dell'isola felice ma le nostre idee,
colleghi, nel bene e nel male, le abbiamo scritte e presentate ai
Valdostani, chiare come l'emendamento sull'addizionale IRPEF e
quelli che presenteremo.
Ciò detto passo all'analisi dei temi
à la une
perché
sugli altri ci riserveremo punto per punto d'intervenire. Il
prolungarsi del percorso di bilancio ha focalizzato l'attenzione su
due emendamenti forti e caratterizzanti, quello per l'appunto
sull'IRPEF e quello relativo ai mutui casa. Non dico null'altro
appunto sugli altri perché mi riserverò di dire quel che penso
punto per punto. Crediamo così tanto che ci sia bisogno di un forte
segnale di cambiamento che annuncio la ripresentazione
dell'emendamento volto a tagliare l'addizionale IRPEF sui primi tre
scaglioni di reddito, cioè sino ai 55 mila euro. Sono testone, lo
so, o meglio chiedo scusa, testone no, sono testardo. Sì, le sento
nuovamente arrivare le critiche sempliciotte di chi dirà alla fine
si risparmiano soltanto 184 euro ma credo proprio che questi
criticoni si siano dimenticati il senso del denaro perché 184 euro
che siano rappresentano sempre risparmi che contribuiscono alle
spese del singolo contribuente o della sua famiglia e di questi
tempi non sono pochi. Quest'emendamento ha poi un forte significato
politico che ci caratterizza: crediamo infatti che la detassazione
sia il primo passo per cambiare la Valle d'Aosta. L'applicazione
concreta della norma di attuazione ha due significati importanti:
dimostrare che la vecchia politica della redistribuzione non può
essere il futuro della nostra autonomia e applicare nel concreto
una misura di giustizia fiscale a favore della classe media dei
redditi minori, che sono la spina dorsale della nostra comunità. Lo
criticate, siete contrari? Bene, ditelo chiaramente ai Valdostani
che voi le imposte non le volete abbassare. L'impasse che
l'erogazione dei mutui casa ha avuto negli ultimi tempi non fa
certo bene alle famiglie che ne hanno fatto richiesta né al settore
edile oggi fortemente in crisi, ma come ho avuto modo di dire già
in Commissione, stiamo bene attenti a creare false aspettative a
chi ci ascolta, perché, a seguito della presentazione di
quest'emendamento, il messaggio giornalistico - e per amore di
verità di alcuni colleghi, non ho citato nessuno - è stato fin
troppo semplicistico. Dire che con l'approvazione di
quest'emendamento i mutui arriveranno a valanga perché facciamo
affidamento al sistema bancario è falso e fuorviante. Le banche,
che non sono certo enti caritatevoli, faranno i loro conti,
adegueranno i loro tassi in base al contributo in conto interessi
erogato dalla Regione, non faranno certo sconti sulle garanzie
richieste alla gente e valuteranno bene il mix
costo/rischio/redditività di vincolare loro risorse per 20-30 anni,
considerata l'attuale bassa resa di prodotti finanziari come il
mutuo casa rispetto ad altri di durata più breve e maggiormente
redditizi. Potrei andare avanti ma evito. Il problema c'è e va
risolto.
In Commissione abbiamo provato a portare alcuni contributi
migliorativi - e vedo con piacere che comunque tra l'altro nella
nuova versione qualcosa è stato recepito - ma la misura resta a
breve, brevissimo termine, e, così come posta, pone
nell'interlocuzione con le banche troppa incertezza. La misura del
conto interessi l'abbiamo analizzata anche noi, per carità, già
quando eravamo al governo, ma alcuni aspetti sono importanti da
considerare. Le risorse messo in campo sono pubbliche e vanno usate
in primis, a nostro giudizio, per un'utilità pubblica, cioè la
prima casa. Il meccanismo del fondo di rotazione si autoalimenta e
genera resa per l'ente pubblico, sia esso rappresentato da
Finaosta, e nuove risorse che possono essere riutilizzate per altri
mutui, cosa che invece con il conto interessi non avviene in quanto
l'interesse rifuso è una spesa corrente secca.
Altro aspetto da considerare è quello degli effetti sul settore
edile. Vada per la ristrutturazione, la riqualificazione, le
iniziative di efficientamento energetico, ma il solo acquisto muove
poco o nulla se non finanza vera e propria. Un politico francese,
Martin Nadaud, diceva che
quand le bâtiment va tout va
, ma
attenzione alle false speranze. Noi crediamo, e daremo un nostro
contributo in tal senso, che il problema vado risolto utilizzando
le risorse provenienti dal futuro assestamento di bilancio - che
avete già un po' promesso a tutti, per carità - e dagli utili delle
partecipate per erogare quanto oggi in lista di attesa e poi
rivedere le modalità di erogazione della misura, perché sono quelle
il vero problema, ma ci torneremo, o meglio, ci torno, perché chi
oggi si dimostra stupito del numero di domande ricevute,
soprattutto a fine anno, in concomitanza con la scadenza di
validità della delibera attuativa, non si è posto alcun problema
allorquando le maglie di concessione furono allargate -fin troppo
in senso pre-elettorale - senza programmare il dovuto
rifinanziamento del fondo di rotazione. Non diamo ancora una volta
una falsa speranza ai Valdostani, prudenza, per favore, soprattutto
su questi temi.
Voglio toccare alcuni aspetti che riguardano in particolare il
DL45, anche a fronte delle audizioni fatte nel percorso di
bilancio; riteniamo da sempre che una seria riforma dell'apparato
regionale sia non soltanto necessaria bensì non più procrastinabile
nel tempo. Il peso del pubblico sulla Valle d'Aosta è cresciuto
negli anni e senza adeguate valutazioni e un piano di profonda
riorganizzazione vi è rischio che possa trascinare ulteriormente la
spesa complessiva verso livelli che il bilancio regionale non può
più permettersi. L'analisi dell'articolato e il percorso di
audizione hanno posto in luce il fatto che la politica di
rafforzamento della macchina regionale ha tenuto conto dei soli
fabbisogni - ovviamente sintetizzo semplificando - espressi dalle
singole strutture. Nessuna valutazione di dimensionamento
complessivo della struttura regionale, nessuna valutazione puntuale
dei carichi di lavoro, nessuna reale volontà di cambiare le cose.
Tanto avevo e tanto avrò se non di più di quanto oggi presente. È
così che intendete riformare ed efficientare l'Amministrazione
regionale? Crediamo che non si possa pensare di riformare la famosa
legge 22 con interventi spot o di emergenza e soprattutto non senza
un modello di organizzazione
nice to have -
cioè: quello che
vorrei attendere - necessariamente ridisegnato dopo aver compreso
reali fabbisogni, necessari potenziamenti, ricollocazioni ed
efficienti ristrutturazioni di quelle strutture e processi che non
sono più utili alle finalità dell'Amministrazione.
Tante sono le promesse che alcuni rappresentanti di questo
Governo - qualcuno se ne è andato per un'altra strada - hanno fatto
agli enti locali. Sì, già dalla prima presentazione al CPEL del
bilancio dello scorso anno così tanto vituperato soltanto perché
gli estensori non piacevano. Peccato che poi le risorse aggiuntive
date agli enti locali con le successive variazioni fossero quelle
già programmate nel DEFR presentato dal Governo di cui facevo parte
e ora ci troviamo con un ammontare di risorse sostanzialmente in
linea con quello dell'anno passato. Novità? Solo i fondi arrivati
dal Governo centrale. No, no e ancora no! Certo, molti Sindaci e il
quadro dirigente del CPEL vi è più amico anche se ultimamente,
grazie a Dio, qualcosa anche là si è mossa ed è tutto dire, ma le
tante promesse fatte non si sono concretizzate. Curioso poi venire
a sapere che già vi siete appunto venduti una parte
dell'assegnazione della quota libera del risultato di
amministrazione dell'esercizio 2019 all'assemblea dei Sindaci, o
forse chi l'ha fatto non c'è più e quindi non vale la promessa.
Un punto a cui tengo particolarmente poi è la questione Aosta
capitale, lo dico anche in vista della prossima tornata elettorale
perché, grazie a un lavoro iniziato dal governo di cui facevo
parte, la Regione potrà recuperare denari interessanti e non
utilizzati dal Comune di Aosta, parliamo di circa 3-4 milioni.
Analizzando l'andamento della missione 13, quella della tutela
della salute, si riscontra rapidamente che la voce di spesa
fortemente indicativa dell'aumento della spesa sanitaria è
rappresentata dai fondi assegnati dallo Stato - quelli, per
intenderci, che vengono dal tanto criticato accordo finanziario del
novembre 2018 - per il complesso ospedaliero Umberto Parini. Bene,
ma che ne è stata della valutazione costi/benefici/opportunità che
lo scorso anno è stata richiesta in sede di approvazione del
bilancio di previsione 2019/21? In sede di audizione l'Assessore ha
parlato di fine anno/inizio anno nuovo per conoscerne i risultati
ma che comunque questi sono già stati considerati in sede di
definizione di questo progetto di bilancio. La sua parola contro il
legittimo dubbio: sarà vero, sarà falso? Una considerazione che
vale la parola data in Commissione però dopo un anno è un po'
poco...
Colleghi, una battuta consentitemi, una pausa sull'articolo 26:
ma davvero dobbiamo mettere in legge la necessità di uniformare a
livello regionale la livrea dei mezzi del trasporto pubblico?
Consiglio a tutti una sessione di training autogeno - ringrazio la
collega Minelli per l'ispirazione - in cui pronunciare ventimila
volte il sostantivo "marchetta".
In conclusione ho già avuto modo di dirlo in precedenza ma
questa quota libera del risultato di amministrazione l'avete già
promessa un po' a tutti, enti locali in primis. Il dubbio che mi
pongo però è questo: in sede di audizione non ci sono state date
delle previsioni, sicuri di non vendere la pelle dell'orso prima
del dovuto? E in valle a oggi non ci sono solo i lupi...?
Vado alla conclusione, ho aggiunto dei pezzi su quello che
manca, sicuramente anche la relazione del collega Marquis ha
parlato di misure di sviluppo economico però sinceramente quello
che cito poi nel prosieguo riguarda soltanto il rifinanziamento
della legge 8 e sicuramente ci sono degli aspetti che devono essere
approfonditi perché nel DEFR troviamo dei punti - penso alla zona
franca della ricerca o comunque della strategia
carbon-free
-
e poi non vediamo degli investimenti successivi che sono
funzionali ad attirare presso di noi delle realtà produttive nuove,
soprattutto degli investimenti nuovi. Poi le misure di
defiscalizzazione, sicuramente sono noioso ma lo voglio veramente
essere, l'anno scorso si è parlato tanto di IRAP, l'abbiamo un po'
persa nel prosieguo delle vicende di governo, troviamo ancora nel
DEFR un'indicazione di futuri sgravi, non le abbiamo trovate. Di
tutta l'analisi non mi resta che una sintetica e triste certezza:
nel prossimo triennio pensato da questo governo superstite c'è
soltanto la mera e vecchia abitudine di ridistribuire risorse dei
cittadini secondo logiche e finalità che non tengono conto del
fatto che il mondo è cambiato e che la Valle d'Aosta deve
necessariamente cambiare.
Concludo citando Margaret Thatcher che diceva: "Potresti dover
combattere una battaglia più volte per vincerla" e proprio così
penso che andrà, perché la battaglia per cambiare la Valle d'Aosta
non è affatto finita.
Presidente -
La parola al Presidente Testolin.
Testolin (UV) -
Abbiamo ascoltato e ho personalmente
ascoltato con molta attenzione l'esposizione delle relazioni dei
due presentatori, uno di maggioranza, il collega Marquis, e uno di
minoranza, il collega Aggravi. Senza voler esprimere al momento
delle considerazioni in merito a quanto è stato rappresentato dai
colleghi, prima di entrare nel merito del bilancio, per illustrare
ed esplicitare a mia volta delle valutazioni sul documento oggetto
di lavoro da parte dell'esecutivo sin dal mese di settembre per poi
essere presentato alla competente Commissione consiliare il 13
novembre, credo che oggi valga la pena di approcciare questa seduta
con alcune considerazioni di carattere generale. Oggi ci troviamo
in quest'Aula consiliare a discutere di un documento che ha alla
base il frutto di mesi di lavoro, di confronto tra Assessorati, la
sintesi di verifiche effettuate sul territorio, di confronti avuti
nel tempo con associazioni, con altri amministratori con esigenze e
problemi che, dopo essere stati analizzati, hanno poi guidato le
scelte calate nel documento stesso, un bilancio che ha cercato di
essere coerente con le linee politiche oggetto del programma di
Governo della maggioranza che lo ha costruito. Il bilancio
approvato dalla Giunta Regionale aveva e ha l'obiettivo di dare
risposte sia in continuità con le scelte del passato sia ricercando
nuovi percorsi e nuove opportunità per rispondere a quelle esigenze
della collettività che - esattamente come le risposte che si è
cercato di dare - qualche volta sono coerenti con il passato,
mentre altre volte sono esigenze nuove che nascono da mutate
situazioni ambientali, sociali, culturali o semplicemente da
valutazioni che inquadrano nuove vie e nuove iniziative da mettere
a disposizione della nostra Regione.
Oggi ci auspichiamo un dibattito serrato sugli effetti positivi
e anche sulle criticità di questo documento finanziario, perché per
ben che si lavori, è sempre difficile dare risposte a tutto e a
tutti e quando si analizza il lavoro altrui è generalmente sempre
più facile trovare dei difetti piuttosto che riconoscere dei pregi,
ma questo starebbe nella normalità delle cose, in un confronto che
può far parte di visioni a volte veramente e giustamente diverse,
perché animate da concetti politicamente o gestionalmente
differenti, e a volte diverse invece solo a causa del ruolo che si
ricopre.
Oggi confidiamo che il bilancio, le sue scelte, il lavoro che
c'è stato dietro non passino in secondo piano per essere utilizzati
a semplice pretesto per dare più o meno enfasi alla criticità
politica di questo particolare momento o per far passare in secondo
piano il disegno complessivo al fine di permettere e di rimarcare
solo qualche minimo dettaglio, più caro a qualcuno a discapito del
quadro generale. Ci si auspica insomma che non ci si concentri
sulla pagliuzza trascurando la trave. Ebbene sì, nessuno può
nascondersi da una situazione cambiata profondamente all'interno di
quest'Aula dal momento della presentazione del bilancio il 13
novembre e a oggi influenzata, se non drogata, dal possibile
ritorno alle urne e comunque da una mutata necessità di marcare in
qualche modo il territorio. Una situazione che ha visto nell'ultimo
mese un susseguirsi di eventi che hanno portato prima alle
dimissioni del Presidente della Regione, di due Assessori, di un
Consigliere, poi alla surroga degli stessi con l'inserimento di
quattro nuovi colleghi e a una serie di situazioni che hanno
portato all'esercizio provvisorio e che oggi vedono una Giunta
composta da cinque Assessori, con il sottoscritto a ricoprire la
carica di Presidente della Regione e a operare ormai da oltre un
mese con vincoli di utilizzo del bilancio in regime di ordinaria
amministrazione o per l'approvazione di atti urgenti e
indifferibili. Anche il Consiglio Regionale è limitato nella sua
operatività, così come il Governo, e in questa fase di ordinaria
amministrazione non potrebbe essere convocato se non per l'analisi
di atti urgenti e indifferibili proprio come quelli che oggi sono
iscritti all'ordine del giorno. Perché queste premesse? Perché
evidentemente le dinamiche sopra riportate, peraltro già ampiamente
discusse in quest'Aula all'ultima seduta del Consiglio, hanno
innescato un insieme di reazioni politiche a catena che in qualche
modo hanno inciso sulla possibile tenuta della fu maggioranza e
hanno aperto visioni di prospettiva diverse sia all'interno degli
eletti al Consiglio Regionale sia all'interno delle diverse forze
politiche.
Per quanto concerne la linea d'indirizzo del Governo a 5 che si
è assunto l'onere di traguardare la Regione in questo periodo di
transizione, l'obiettivo primario e irrinunciabile dichiarato in
più di una circostanza era ed è dotare la nostra Regione di un
bilancio la cui mancata approvazione accentuerebbe una paralisi
della macchina amministrativa, con ripercussioni pesantemente
negative in tutti gli ambiti dell'Amministrazione stessa e, a
cascata, una serie di ripercussioni non positive sulle dinamiche
che toccano i cittadini e il tessuto socio-economico della regione
nel suo complesso. Oggi tuttavia, nonostante la chiara volontà
dell'esecutivo e il lavoro svolto all'interno della II Commissione
competente, dove il 27 dicembre il bilancio è tornato per la terza
volta dal 13 novembre quando vi approdò per la sua prima disamina,
a seguito di innumerevoli incontri, confronti, valutazioni,
modifiche, arricchimenti e implementazioni degli ultimi giorni, si
è purtroppo ancora in una fase di non completa certezza sulla sua
approvazione. Crediamo che la libertà di voto, di azione, sia
qualcosa di assolutamente irrinunciabile ma siamo anche convinti
che l'assunzione delle proprie responsabilità e delle proprie
azioni debba essere qualcosa di egualmente chiaro. Crediamo che
ognuno abbia le proprie priorità e, per quanto ci riguarda, la
priorità la s'individua nel cercare di dare alla Regione un
bilancio e una sicurezza amministrativa che non porti dei problemi
o dei rallentamenti ulteriori oltre a quelli che già ha subito sino
a oggi e che l'ordinaria Amministrazione possa continuare a imporre
iniziative che devono andare a favore delle aziende, degli enti
locali, delle associazioni e dei singoli cittadini. Nella penultima
seduta consiliare molteplici sono stati gli appelli di molti
Consiglieri al senso di responsabilità e alla necessità di votare
la surroga ai nuovi entrati per garantire la possibilità di
affrontare la seduta di approvazione del bilancio regionale. Poi
nell'ultima seduta nuovi eventi hanno impedito di chiudere il
cerchio dell'approvazione portandoci oggi, dopo un ulteriore mese
di confronto, a verificare la possibilità di chiudere positivamente
il percorso dell'approvazione di quest'importante documento. Per
quanto mi concerne, sono assolutamente contento che la discussione
del bilancio possa essere finalmente fatta e la sua approvazione
sottoposta a quest'Aula. Dai vari interventi usciranno certamente
le valutazioni di chi su questo documento ha provato a lavorarci,
di chi ha proposto degli arricchimenti e delle integrazioni e di
chi invece avrebbe potuto proporre delle modifiche ma non l'ha
fatto, di chi l'ha letto solo per trovarci dei difetti, di chi ha
contribuito a scriverlo con impegno e attenzione e di chi ha
scritto qualcosa senza purtroppo averne una visione complessiva, se
non quella animata dagli effetti contingenti delle sue proposte.
Poi, come sempre, bisognerà esprimersi: un voto che vedremo dove ci
porterà. Il voto a questo bilancio non servirà per sancire il
futuro di un percorso amministrativo e non darà prospettive di
governabilità, ma ci darà l'indicazione e ci dirà perlomeno se la
politica è ancora in grado di mettere davanti a se stessa le
priorità della comunità o se questo concetto rimane una chimera.
Probabilmente - e giustamente - non abbiamo tutti lo stesso punto
di vista, gli stessi obiettivi, le stesse priorità; probabilmente
non tutti si sono preoccupati più di tanto rispetto alla gestione
provvisoria di quest'ultimo mese e della situazione contingente, ma
sicuramente c'è qualcuno, anzi, una collettività intera, che
vorrebbe vedere approvato il bilancio della nostra Regione. Al di
là delle mere opportunità politiche di critica e di annichilimento
delle altrui posizioni e delle variopinte illustrazioni che ognuno
saprà dare alla discussione odierna, alla base c'è un documento
costruito dal lavoro di tante persone, ivi compresi gli uffici dei
vari Assessorati, dirigenti, funzionari e tutto il personale, che
in questi mesi si è adoperato con serietà per tracciare il futuro
di tutti i settori in cui l'Amministrazione deve cercare con
equilibrio di dare le risposte di cui i cittadini tutti hanno
bisogno. Dunque questo bilancio va messo al giudizio di quest'Aula
prima e della comunità valdostana poi.
Oggi è indispensabile che quest'Aula riesca a dare un forte
segnale di responsabilità e ad approvare un bilancio che -
indipendentemente da chi in futuro potrà gestirlo
amministrativamente - potrà sicuramente rappresentare un'ottima
base di lavoro sulla quale nel prosieguo della sua applicazione
innestare eventuali variazioni finanziarie o d'indirizzo, proprio
come già è avvenuto nello scorso esercizio quando in corso d'anno
si è intervenuti con due importanti variazioni di bilancio per
correggere una finanziaria scritta da altri. In merito agli aspetti
tecnici del bilancio, credo che la relazione del Presidente della
II Commissione abbia riassunto il sostegno e l'equilibrio che si è
cercato di garantire in tutti i settori, cercando d'incidere
maggiormente sul socio-sanitario e sulle opportunità di crescita
che gli interventi previsti possono garantire. I numeri attestano
un bilancio in crescita e in salute che, rispetto agli ultimi
esercizi, può guardare con più serenità verso investimenti che
vadano a impattare sulle opportunità di lavoro, cercando di creare
i presupposti per sostenere, a vario titolo, uno sviluppo economico
legato all'attrattività e al sostegno delle attività industriali e
della ricerca, così come della valorizzazione turistico-culturale
del nostro territorio ma anche garantendo servizi e sostegno alle
famiglie in vari ambiti e potenziando in maniera importante il
diritto alla salute, tracciando un percorso di modernizzazione e di
efficientamento in sanità che possa accrescere l'attrattività degli
specialisti del settore verso il nostro territorio.
Il percorso ci ha portati alla stesura del DEFR prima e alla
presentazione dei numeri del bilancio poi; è stato un percorso di
analisi e di programmazione che ha voluto trovare nel limite del
possibile anche nuove soluzioni tecnico-operative contabili che
permettessero, in coerenza con le regole di gestione del bilancio,
di creare nuove opportunità per agevolare nuove iniziative
d'investimento e di sostegno. In quest'ottica e a seguito di
un'accurata analisi del bisogno finanziario dei vari settori, si
sono recuperati 10 milioni di euro da destinare fin da subito ai
fondi di rotazione della prima casa, mentre l'intervento normativo
presente nel DL 45 permetterà alla Finaosta di dedicare subito
ulteriori 10 milioni di euro di risorse proprie della finanziaria
regionale per dare risposte immediate ai mutui di ristrutturazione
di prime e seconde case mantenendo tassi all'1% per i cittadini e
senza gravare sulle spese della Regione. Con queste due iniziative,
in aggiunta agli ordinari rientri semestrali dei fondi di
rotazione, saranno dunque date fin da subito risposte a un totale
di 35 milioni di euro di domande di mutuo a favore dell'edilizia
residenziale. Rispetto a quest'argomento, come specificato nella
relazione del relatore Marquis, e a implementazione delle misure
già previste in finanziaria e appena spiegate, è stata elaborata,
su stimolo dei Consiglieri di maggioranza, un'ulteriore filiera di
sostegno che, nel riconoscere un contributo in conto interessi,
potrà accompagnare in questa fase di tassi di mercato
particolarmente favorevoli l'erogazione di mutui tramite fondi di
rotazione a quella di mutui bancari, con tassi a favore dei
cittadini abbattuti da appositi interventi di rimborso regionale,
così come già accennato dal Consigliere, appunto. Questa
finanziaria mette in evidenza l'ottimo rapporto tra le entrate
correnti, quelle che si ripetono ogni anno, e le spese correnti,
quelle che servono per la gestione corrente, che si ripetono anche
loro ogni anno. Ebbene, oltre 110 milioni di euro delle entrate
correnti possono essere utilizzati in Valle d'Aosta per attivare
investimenti e sostenere l'economia. Scusate ma non è così scontato
che Amministrazioni pubbliche siano in grado di esibire una così
ampia disponibilità di risorse correnti da dedicare agli
investimenti. Abitualmente in molte Regioni quelle stesse entrate
non sono neppure sufficienti a coprire le spese correnti e questo
denota, per la Regione Autonoma Valle d'Aosta, un'ottima situazione
finanziaria e una capacità globale d'investimento estremamente
interessante, basti pensare che mediamente nel prossimo triennio
circa il 18% delle spese complessive saranno destinate proprio a
investimenti. Una percentuale assolutamente di rilievo che
permetterà alla Regione, senza indebitarsi, senza dunque accedere a
nuovo credito e senza avere previsto il ricorso a entrate
straordinarie, come era successo in passato, di destinare nel solo
2020 oltre 250 milioni di euro a investimenti. Nel triennio gli
investimenti previsti saranno oltre 670 milioni e vedranno tra i
settori maggiormente coinvolti il settore della mobilità e
trasporti che, con poco meno di 110 milioni di euro, assorbirà
circa il 16,3% degli investimenti complessivi, al quale seguirà la
tutela della salute che con 81,6 milioni di euro assorbirà il
12,15% degli investimenti. E poi di rilievo saranno anche gli
investimenti in ambito di sviluppo sostenibile e tutela del
territorio che con il 10,6% del totale garantiranno investimenti
per oltre 71 milioni di euro nel triennio. L'attenzione del
bilancio si è focalizzata anche sulla necessità di chiudere
positivamente la programmazione europea del settennio 2014-2020 e
di porre le basi per partire con la nuova programmazione 2021-2027.
La necessità di programmare spesa nell'ultima parte del programma
2014-2020, finalizzata a garantire il pieno e totale introito delle
risorse comunitarie previste nel periodo, e la necessità di avviare
celermente e garantire continuità di azione per la nuova
programmazione hanno portato a inserire nel documento finanziario
circa 20 milioni di euro di risorse regionali aggiuntive, che
serviranno a sostenere la spesa appunto nell'ultimo periodo,
scongiurando disimpegni di risorse comunitarie e consentendo
l'avvio di nuove iniziative in continuità - come ad esempio
nell'efficientamento energetico degli stabili pubblici - a valere
già sulla nuova programmazione, in modo così da dare certezza di
risorse fin da subito alla nuova spesa rendicontabile a
Bruxelles.
Saranno inoltre garantiti nel 2022 5 milioni di euro per
assicurare agli agricoltori valdostani i pagamenti nel periodo di
transizione fra l'attuale e il futuro PSR. La programmazione ha
caratterizzato anche le iniziative a favore degli enti locali che
nonostante abbiano a disposizione la stessa cifra degli ultimi
esercizi per la parte di spesa senza vincolo di destinazione -
complessivamente circa 91,5 milioni di euro annuo - vedranno
aumentare a circa 102 milioni di euro, in aumento di circa 10
milioni, il sostegno a favore di specifiche leggi di settore che
spaziano da iniziative di tutela del territorio a sostegno della
gestione delle microcomunità agli asili nido, a interventi
d'investimento nei Comuni fino alla completa copertura, da parte
della Regione, delle spese riferite allo sportello unico degli enti
locali. A favore dei Comuni sarà poi specificatamente previsto nel
2020 un bando di 2 milioni di euro per l'efficientamento energetico
degli stabili di proprietà comunale, mentre dal 2021 - e a regime -
è stata accantonata, in apposito fondo speciale, una cifra di 5
milioni di euro annui da destinare in parte a investimenti di
manutenzione di beni di proprietà comunale e in parte a iniziative
di nuova costruzione. Saranno inoltre garantiti agli enti locali
risorse per oltre 600 mila euro annui per agevolazioni all'acquisto
di auto elettriche o a basso impatto ambientale, mentre sarà
implementata la spesa a carico della Regione finalizzata
all'esecuzione, tramite le squadre forestali, per l'esecuzione
d'iniziative sul territorio segnalate da Comuni o da consorzi di
miglioramento fondiario. Rispetto alle iniziative e alle risorse a
favore degli enti locali, c'è da segnalare che, in seguito
all'approvazione avvenuta a fine anno della finanziaria dello Stato
che ha espressamente riconosciuto alla Valle d'Aosta un contributo
di 5 milioni di euro annuo per il triennio 2020-2022 per interventi
da destinarsi alla salvaguardia della tutela dell'ambiente alpino e
dei rischi idrogeologici, le stesse risorse saranno destinate dalla
Regione ai Comuni per interventi che gli stessi Comuni potranno
attivare sui loro territori attraverso un apposito emendamento
presentato in II Commissione che individua le modalità indicate per
il trasferimento. È doveroso sottolineare come tali risorse siano
state concesse in seguito alla presentazione di un emendamento alla
finanziaria concordato tra il Governo regionale e il senatore
Lanièce, proposta di emendamento inviata dalla Regione al senatore
a metà novembre e poi dallo stesso senatore prima presentata al
Governo Nazionale per poi essere accolta con successo in sede di
votazione della finanziaria. Crediamo che - senza entrare troppo
nel dettaglio ma per sottolineare l'attenzione che si è voluta dare
in sede programmatoria al comparto sanità - meritino di essere
citati gli altri 13 milioni di euro previsti negli investimenti in
tecnologia sanitaria e l'aumento di poco meno di 8 milioni di euro
che permetterà d'incrementare le risorse destinate ai livelli
essenziali di assistenza, ai livelli essenziali aggiuntivi e ad
altre iniziative che consentano di attivare dei percorsi di
attrattività sanitaria sul nostro territorio, sia per quanto
riguarda i medici e gli operatori sanitari specializzati sia per
quanto riguarda l'utenza sanitaria esterna alla Regione. Le risorse
aggiuntive destinate al comparto permetteranno altresì di lavorare
per ridurre le liste di attesa e per rilanciare le unità
territoriali a tutto beneficio dell'utenza lontana dal capoluogo
regionale, come anche per abbassare il concorso dei cittadini alla
compartecipazione delle spese attraverso l'abbattimento dei ticket
sanitari. Si sono poste le basi per continuare a far crescere
l'attrattività turistica, motore trainante del nostro sistema
economico, non soltanto attraverso gli importanti investimenti
legati allo sviluppo degli sport invernali ma anche attraverso il
sostegno e la collaborazione con enti territoriali e con
associazioni nell'accoglienza d'importanti momenti sportivi
internazionali, così come attraverso una sempre più curata
valorizzazione del nostro patrimonio culturale che, a seguito degli
importanti investimenti passati e futuri, sarà sempre più in grado
di rappresentare assieme all'enogastronomia un elemento di
attrattività anche destagionalizzata. Nel panorama delle nuove
opportunità pensate e programmate in discontinuità rispetto agli
esercizi precedenti, rientra anche la volontà di attivare un
percorso di valorizzazione del patrimonio immobiliare regionale non
istituzionale, attualmente inserito in un apposito piano di
dismissioni e valorizzazioni, in modo da verificare l'opportunità
di valorizzazione e redditività d'immobili attualmente non
remunerativi per l'Amministrazione stessa e contestualmente
disporre il recupero di tale patrimonio immobiliare pubblico a
beneficio del comparto edilizio da un lato, e dello sviluppo del
miglioramento delle comunità dove insistono tali immobili
dall'altro. L'attenzione allo sviluppo delle future politiche del
lavoro e le iniziative di potenziamento del trasporto pubblico
rappresentano ulteriori punti di forza del bilancio che è stato
presentato e che trova nello sviluppo del biglietto unico e nella
sperimentazione e attivazione di nuovi servizi in termini di
percorsi, orari e tipologia di fruitori; esso potrà dare,
affiancato a politiche di agevolazione principalmente legate alla
fascia degli studenti, importanti risposte allo sviluppo e alla
crescita di quel modello di mobilità sostenibile che la nuova legge
recentemente approvata accompagnerà nei prossimi anni anche con i
previsti contributi all'acquisto di mezzi elettrici o a basso
impatto ambientale.
Il percorso di programmazione che ha accompagnato la costruzione
prima del DEFR - che ha voluto dettagliare con oltre 100 schede
altrettante iniziative da attivarsi nel prossimo triennio -
rappresenta il fil rouge che ha permesso di allegare al documento
di programmazione finanziaria il piano dei lavori pubblici del 2020
e di tutto il triennio in modo da permettere, fin da subito, di
attivare le procedure di percorsi necessari ad accelerare le
iniziative d'investimento che in passato non riuscivano a vedere il
via prima di metà anno. Crediamo che anche questa procedura, frutto
di un dialogo intenso e coordinato tra le varie strutture, possa
contribuire al raggiungimento dell'obiettivo primario
dell'Amministrazione che è efficientare e accelerare i processi d'
investimento e di spesa che in passato sono risultati un po'
rallentati. Prima di concludere, è ancora opportuno sottolineare
come la macchinosità dei procedimenti amministrativi e la
complessità dei riferimenti normativi e delle regole finanziarie
impediscono sovente un proficuo utilizzo di tutte le risorse
finanziarie potenzialmente a disposizione ed è per questo che si è
cercato di lavorare con una nuova e mirata programmazione
interassessorile per identificare percorsi e opportunità di spesa
compatibili con le prescrizioni e percorsi normativi e
amministrativi previsti per l'utilizzo dell'avanzo di
amministrazione del 2019. Con i suoi oltre 60 milioni di euro
previsti potrà, grazie a percorsi progettuali programmati e a
specifiche iniziative compatibili all'utilizzo di tali fondi,
garantire il completo ed efficace utilizzo prioritariamente nel
recupero delle Caserme Beltricco e Giordana, all'interno del
costruendo complesso universitario, assicurare la copertura
d'investimenti nel settore dell'edilizia scolastica - nello
specifico negli adeguamenti antisismici -, garantire congrui
finanziamenti a sostegno dei piani di sviluppo della società
d'impianti di risalita e garantire infine risorse importanti agli
investimenti di messa in sicurezza del territorio contro il
pericolo di dissesto idrogeologico. Crediamo che l'iniziativa e il
percorso sviluppato per la redazione di questo documento
programmatorio abbiano cercato di dare continuità di esecuzione a
importanti progettualità che, seppure iniziate da tempo, devono
riuscire, anche attraverso le scelte di questo bilancio, a trovare
un proficuo avanzamento e completamento della loro realizzazione,
così come si è cercato di sostenere settori sensibili ai bisogni
della popolazione quali quello della sanità e quello ambientale
che, attraverso un insieme d'iniziative tra loro sinergiche, dovrà
contribuire al raggiungimento del traguardo di una VDA
fossil
fuel free
al 2040. Si è elaborato un documento programmatorio
sicuramente perfettibile ed è in quest'ottica di miglioramento che
è certamente andato il lavoro di affinamento, di arricchimento e di
completamento avvenuto in Commissione, ma di base rimane il lavoro
svolto per cogliere e mettere assieme le potenzialità e le
opportunità dei vari settori e dei vari interlocutori da cui è nato
un documento che anche attraverso l'analisi delle criticità
operative gestionali del passato ha cercato d'indirizzarsi verso
una gestione il più attenta possibile ai bisogni dei cittadini e
alle caratteristiche del nostro territorio. Ed è con lo spirito di
operare nel solo interesse collettivo che, seppure in una
situazione così particolare come quella descritta a inizio
intervento, crediamo che sia assolutamente importante dare, tramite
un voto positivo al bilancio, una traccia chiara e sostenibile al
futuro della nostra regione.
Grazie a tutti i colleghi che hanno lavorato per pensare, creare
e allestire questo documento, così come a coloro che si sono
attivati per arricchirlo e migliorarlo, ma permettetemi soprattutto
un grazie sincero a tutte le strutture dei vari Assessorati che dal
mese di settembre hanno lavorato e contribuito alla formazione di
un documento che deve rispettare dei percorsi normativi e contabili
precisi, anche e soprattutto a garanzia della propria efficacia e
della sua corretta applicabilità nel rispetto delle regole e della
sicurezza delle scelte che da esso derivano. In particolare
permettetemi un ringraziamento alle strutture del bilancio e del
legislativo che in questi mesi, in quest'ultimo in particolare,
hanno profuso serietà, professionalità e anche molto attaccamento
al lavoro, affrontando contemporaneamente le concitate fasi di
definizione degli emendamenti e delle variazioni del bilancio,
assieme alla fase non semplice di gestione dell'esercizio
provvisorio per permettere, in una situazione inedita, la minima
ricaduta negativa possibile rispetto alle iniziative da portare
avanti. Un plauso dunque a quella grande parte di Amministrazione
pubblica che lavora seriamente e con passione nell'interesse della
collettività, così come spero che da questo confronto di questi tre
giorni possa uscire una risposta importante di attaccamento alle
necessità del nostro territorio anche da parte di noi tutti
Consiglieri.
Presidente -
Abbiamo concluso le relazioni, per i
colleghi interessati procederemo alla fotocopiatura anche
dell'intervento del Presidente. La seduta quindi si conclude e
riprenderà domani mattina alle ore 09:00.
---
La seduta termina alle ore 16:37.
