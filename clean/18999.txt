Classificazione
INDUSTRIA


Resoconto integrale del dibattito dell'aula
Oggetto del Consiglio n. 2138 del 25 luglio 2001 - Resoconto
OGGETTO N. 2138/XI Sinergie imprenditoriali tra la Cogne
Acciai Speciali e gruppi industriali esteri.
(Interrogazione)
Interrogazione Premesso
- che il gruppo Marzorati ha recentemente acquistato uno
stabilimento siderurgico in Ungheria (Dissgyori Acelmuvek), al fine
di spuntare costi di manodopera decisamente inferiori rispetto a
quelli italiani nonché di riconquistare mercati (come quello
americano) esclusi dal 1995-1996 a seguito
dell’operazione antidumping promossa dagli USA;
- che l’assetto amministrativo e produttivo dello
stabilimento aostano di Cogne Acciai Speciali è stato invece
smembrato in più società, con il rischio di elusione
dell’intesa siglata con la Regione nel 1993;
- che, secondo informazioni assunte dagli interroganti, Cogne
Acciai Speciali starebbe trattando ipotesi di sinergia
imprenditoriale o di partecipazione societaria con Carpenter
USA;
tutto ciò premesso, i sottoscritti Consiglieri regionali
Interrogano
l’Assessore all’industria per
sapere:
1) se la notizia di intese da parte di Cogne Acciai Speciali con
il gruppo americano di cui in Premessa risulta fondata e, in caso
affermativo, quali riflessi può avere sui piani di sviluppo e sui
livelli occupazionali dello stabilimento aostano;
2) se corrisponde a verità la notizia che una delegazione dello
stesso gruppo americano avrebbe avuto contatti con esponenti e/o
funzionari dell’Amministrazione regionale e, in caso
affermativo, quali sarebbero stati i motivi di tale incontro.
F.to: Tibaldi - Lattanzi - Frassy
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE) Rispetto a questo tipo di interrogazione
che pone due questioni: la prima se vi siano notizie di intese fra
la Cogne e il gruppo americano Carpenter, a questo riguardo, sulla
base delle informazioni assunte con
l’Amministrazione delegata della CAS nel corso degli
incontri che ci sono stati anche di recente con i responsabili
della società, posso dire che al momento risulta infondata questa
notizia, nel senso che non vi sono accordi fra la Cogne e la
Carpenter.
Per quanto riguarda la seconda questione:
"se corrisponde a
verità la notizia che una delegazione dello stesso gruppo americano
avrebbe avuto contatti con esponenti e/o funzionari
dell’Amministrazione regionale e, in caso
affermativo, quali sarebbero stati i motivi di tale incontro"
,
non ci sono stati incontri fra il gruppo americano e i funzionari
dell’Assessorato.
Ci sono stati degli incontri invece fra una delegazione del
Dipartimento americano del commercio con il Coordinatore
dell’Assessorato dell'industria in relazione a
un'indagine legata alle sovvenzioni antidumping avviata dagli USA,
indagine che è stata avviata nei confronti della Cogne Acciai
Speciali, delle Trafilerie Bedini, delle Acciaierie Foroni,
dell’Acciaieria Valbruna, dell'Italfond, della
Rodacciai; queste sono le società che sono soggette all'indagine
antidumping da parte del Dipartimento del commercio estero degli
USA.
Questo è quanto è avvenuto, ma non riguarda incontri fra
imprenditori dell’acciaio come nel caso della
Carpenter e funzionari o amministratori della Regione Valle
d’Aosta.
In ogni caso c’è la disponibilità del nuovo
Amministratore delegato, Ing. Cavagna, di incontrarsi con la IV
Commissione e quella potrebbe essere l’occasione per
fare un approfondimento sui temi di carattere generale che
riguardano lo stabilimento Cogne tenuto conto che se esistono
problemi di antidumping per quanto riguarda le barre, nel caso
della vergella sono già state date delle sanzioni alla Cogne come
sapete, è indubbio che gli stabilimenti acquistati in Ungheria,
avendo usufruito di aiuti di Stato, difficilmente possono diventare
una testa di ponte per il commercio con gli USA proprio perché si
trovano in condizioni se non analoghe, ancora peggiori, per quanto
riguarda gli aiuti di Stato, di quelle in cui ha operato la Cogne
nella fase in cui era un'azienda a partecipazione statale.
Come dicevo l’approfondimento utile potrebbe
essere fatto in IV Commissione alla presenza anche dei responsabili
della società.
Président
La parole au Conseiller Tibaldi.
Tibaldi (FI)
Come componente della IV Commissione ritengo
molto importante che il nuovo amministratore delegato possa
riferire sui piani di sviluppo dello stabilimento aostano e su
eventuali sinergie con imprese omologhe d’oltre
oceano anche perché, rispetto alla risposta fornita alla prima
domanda, le nostre informazioni sono parzialmente diverse da quelle
che ci ha fornito l’Assessore.
Da notizie ufficiose, ma piuttosto fondate sembra che ci siano
stati incontri fra la società americana Carpenter e la Cogne Acciai
Speciali.
Questo, se vogliamo, rientra nella sfera di autonomia privata
che ogni azienda ha diritto di gestire come meglio crede e non è
nostro interesse sindacarne contenuti; ci interessa però sapere
quali potranno essere eventuali sviluppi di scelte aziendali in
merito al futuro dello stabilimento aostano e di sviluppi ce ne
sono anche perché, come ha citato l’Assessore, la
questione dell’antidumping è un problema che la
Cogne Acciai Speciali cerca e deve risolvere.
L’Assessore ben sa, perché con una nostra
interpellanza di sei mesi fa glielo abbiamo segnalato - e qui lo
abbiamo anche ripreso -, che l’acquisto dello
stabilimento ungherese serve proprio per aggirare il problema
dell’antidumping creato dagli Stati Uniti nei
confronti di aziende siderurgiche che operano
all’interno del perimetro dell'Unione Europea.
Non so però se l’Assessore è informato che la
Cogne Acciai Speciali sta attualmente mandando il colato di acciaio
INOX in Ungheria dove viene trasformato in barre tonde le quali
vengono pelate alla Nuova Acciai. Così facendo si sta perfezionando
anche la laminazione degli acciai INOX e non, come affermato
dall’amministratore delegato qualche tempo fa, solo
agli acciai da costruzione.
Questo lo aveva detto l’amministratore delegato
qualche mese fa, ma un'analoga risposta la diede anche
l’Assessore Ferraris quando fu sollecitato da una
nostra interpellanza in proposito. Ciò significa che lo
stabilimento ungherese si sta preparando a laminare acciaio INOX di
qualità superiore di quello da costruzione per poi poterlo
esportare, una volta pelato, negli Stati Uniti.
Sappiamo bene che i costi di manodopera nei Paesi
dell’est sono decisamente inferiori (un decimo
rispetto a quelli italiani) di conseguenza fare la somma di questi
addendi non è poi così difficile ed è per questo che con
l’interrogazione ci preoccupiamo di quelli che
potranno essere gli sviluppi e le eventuali scelte da parte del
management aziendale.
Non possiamo che cogliere favorevolmente questa disponibilità
manifestata da parte dell’amministratore delegato a
partecipare in IV Commissione per approfondire il problema, come
peraltro sollecitiamo lo stesso Assessore rispetto ad un dato su
cui non avevamo posto una domanda esplicita, ma che possiamo fare
verbalmente e cioè se il tavolo tecnico deputato
all’aggiornamento del protocollo del 1993 è giunto a
qualche risultato, perché ci è stato detto qualche mese fa
dall’Assessore Ferraris che il protocollo è scaduto,
che necessita di aggiornamento, però non abbiamo più saputo
nulla.
La "questione Cogne" non può essere abbandonata a sé stessa; il
gruppo di Forza Italia sarà attento e guardingo su quelle che
saranno le evoluzioni non solo del settore e del mercato, ma dello
stesso stabilimento siderurgico aostano.
