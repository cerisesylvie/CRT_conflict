Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1089 del 1° dicembre 2021 - Resoconto
OGGETTO N. 1089/XVI - Interpellanza: "Iniziative per la
riqualificazione e la valorizzazione della Torre del Lebbroso in
Comune di Aosta".
Bertin (Presidente) -
Punto n. 27. Per l'illustrazione si
è prenotato il consigliere Ganis, ne ha facoltà.
Ganis (LEGA VDA) -
Questa iniziativa è finalizzata a
valorizzare la Torre del Lebbroso, chiusa al pubblico da molti
anni. La denominazione Torre del Lebbroso risale al 1773, quando
l'edificio fu destinato a una famiglia di lebbrosi, da allora la
torre è stata sottoposta a due interventi di restauro, uno nel
1893, finalizzato dal Governo italiano e un secondo nel 1982,
realizzato dalla Soprintendenza.
L'immobile è di proprietà della Regione, è stato destinato per
diversi anni a funzioni espositive prima di essere chiuso al
pubblico a causa delle mancanze di conformità normativa con le
leggi in materia di accessibilità, sicurezza e antincendio.
Al fine di valorizzarlo e di renderlo nuovamente fruibile, la
Soprintendenza nel lontano 2008 ha incaricato un architetto
valdostano al fine di stilare uno studio di fattibilità per
recuperare la funzionalità della torre.
Dopo una prima analisi conoscitiva, facendo tutti i rilievi
tecnici necessari e cercando di reperire tutte le informazioni
esistenti sul monumento, si sono riscontrate le prime
problematiche.
In primis, per poter riutilizzare l'immobile, secondo lo studio
dell'architetto, bisognerebbe mettere a norma tutti gli impianti,
in secondo tempo l'immobile dovrebbe dotarsi di un ascensore per
poter essere utilizzato da tutti. Da qui lo studio di fattibilità
ventaglia possibili interventi, alcuni minimali e altri
sostanziali.
Dalla prima soluzione, sempre secondo lo studio effettuato,
bisognerebbe mettere in sicurezza tutti gli impianti tecnologici
nel rifacimento igienico del piano terra al fine di renderlo
accessibile a tutti.
La seconda, più complessa, prevedrebbe la possibilità d'inserire
un ascensore in possibilità più o meno centrali.
La terza soluzione paventata riguarderebbe l'ipotesi di
utilizzare una parte della torre come appendice all'archivio della
biblioteca regionale.
Vorrei inoltre ricordare la posizione strategica in cui è
ubicata la torre, posizionata all'ingresso della porta nord e
all'inizio di Via Festaz, una via che meriterebbe più attenzione e
che andrebbe valorizzata al meglio.
Detto questo, si interpella l'Assessore per conoscere se vi sia
la volontà di prendere in considerazione la possibilità di
riqualificare e di recuperare la Torre del Lebbroso, di illuminare
la Torre del Lebbroso al fine di renderla visibile valorizzandola
al meglio, come è successo con il Castello di Issogne, e di dare
alla Torre del Lebbroso una nuova destinazione d'uso finalizzata
anche a valorizzare meglio Via Festaz.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie, collega Ganis, davvero,
per questa interpellanza che mi ha dato modo di approfondire il
tema della Torre del Lebbroso; vedo tra l'altro che lei ha fatto
una ricerca estremamente approfondita e puntuale e le cose che ha
detto le ripeterò, più o meno, ma ovviamente con qualche
precisazione in più.
Alla prima domanda: nell'ambito del patrimonio culturale
regionale la Torre del Lebbroso è un significativo monumento
edificato sulla cinta muraria romana della città di Aosta. Come già
detto nell'ambito di precedenti interpellanze, l'immobile, tutelato
ai sensi del decreto legislativo 22 gennaio 2004 n. 42, è di
proprietà regionale e per diversi anni è stato destinato a funzioni
espositive, prima di essere chiuso a causa della mancanza di
conformità alla normativa vigente in materia proprio di
accessibilità, sicurezza impiantistica e antincendio; non è
l'unico, perché anche la Tour Fromage e altri nostri beni hanno
fatto la stessa fine.
In prospettiva di una futura valorizzazione e fruizione pubblica
la Soprintendenza, nel corso del 2007 - lei dice 2008, qua mi
indicano 2007 ma va bene uguale - ha fatto redigere uno studio di
fattibilità che contiene un riordino delle informazioni
architettoniche, archeologiche e storico-artistiche, un'analisi
dello stato di fatto e del degrado del sito, una valutazione delle
criticità riscontrate nonché una valutazione economica, fattibilità
architettonica e verifica delle destinazioni d'uso compatibili nel
rispetto della normativa sulla sicurezza e dei vincoli legati alla
tutela del bene culturale.
Lo studio, che lei ha citato prima, ha proposto diverse
soluzioni di recupero a partire, come diceva lei, proprio da un
intervento più minimale che presuppone la sola messa a norma
impiantistica con l'inserimento di qualche arredo. Il costo
ipotizzato all'epoca, - parliamo appunto del lontano 2008 - è di
1.170.000 euro, fino ad arrivare a uno più completo che prevede
anche la realizzazione di nuovi collegamenti verticali, lei citava
l'ascensore, costo ipotizzato all'epoca 1.280.000; immagino che
adesso potrebbero essere più che raddoppiati, visto sono passati
tredici anni e che il costo dei materiali edili eccetera è quasi
raddoppiato.
Tali costi relativi alla sola rifunzionalizzazione degli spazi
interni aumenterebbero considerevolmente nel caso in cui si
intendesse procedere anche al restauro delle superfici esterne
della Torre, soluzione auspicabile in quanto consentirebbe un unico
intervento complessivo.
Per quanto concerne le destinazioni d'uso della Torre, le
soluzioni proposte dallo studio, come lei ha ben specificato,
prevedono la possibilità di destinare i locali a ospitare
un'appendice dell'archivio della biblioteca regionale o, in
alternativa, a sede espositiva.
È importante sottolineare che le competenti strutture della
Soprintendenza per i beni e le attività culturali nell'ambito del
programma di tutela, restauro e valorizzazione del patrimonio
culturale di competenza sono attualmente impegnate nella
realizzazione di numerosi interventi finalizzati alla restituzione
e alla musealizzazione di monumenti e palazzi appartenenti al
patrimonio culturale regionale, gliene cito solo alcuni per farle
vedere qual è il carico di lavoro attuale: recupero e restauro di
Palazzo Roncas, del Castello di Quart, del Castello di
Saint-Pierre, che sarà la futura sede del museo regionale di
scienze naturali, e dell'area del Teatro Romano, la manutenzione
straordinaria agli impianti d'illuminazione esterna dei castelli di
Issogne e di Sarre - il collega Brunod ne sa qualcosa perché mi ha
fatto diverse interpellanze -, interventi di copertura del
monastero della visitazione del rustico del Castello Vallaise, la
predisposizione della documentazione di gara necessaria per
procedere alla realizzazione del primo lotto d'interventi di
manutenzione straordinaria edile impiantistica al Castello Sarriod
de La Tour, le attività propedeutiche alla prossima apertura del
Castello di Aymavilles, senza dimenticare poi la fondamentale
attività di manutenzione ordinaria dei monumenti e dei relativi
impianti tecnologici, che rappresenta il presupposto essenziale per
garantire la fruizione pubblica degli stessi.
Adesso, se lei vede, nel bilancio ci sono diverse voci che
andranno ad aggiungersi a questi lavori come per esempio la
predisposizione nel criptoportico di una dignitosa biglietteria,
abbiamo stanziato anche lì 195 mila euro, insomma ci sono una serie
di lavori che presuppongono interventi molto delicati da parte
della Soprintendenza e degli architetti che ci lavorano.
Alla luce quindi della considerevole attività di tutela e
valorizzazione sopra descritta, che impegna totalmente le risorse
umane e finanziarie ad oggi a disposizione della Soprintendenza per
i beni e attività culturali, considerato che le strutture della
Torre non presentano rischi per la conservazione materica della
stessa, non è stato finora possibile inserire tale intervento di
recupero nella programmazione a breve termine, ma lei questo lo sa
perché ha seguito molto bene questo dossier.
Sicuramente la Torre del Lebbroso - e questa è una mia
considerazione personale - merita di essere recuperata e
rifunzionalizzata anche in un'ottica di valorizzazione del contesto
cittadino circostante e gli uffici della Soprintendenza hanno ben
chiaro tale obiettivo che si ripropongono e ci riproponiamo di
realizzare al termine di alcuni interventi più urgenti e di grandi
dimensioni.
Le posso comunque dire che le scelte che richiedono grossi
investimenti pubblici e una forte progettualità vanno programmati
senza accavallamenti, vanno fatte sempre con metodo e
consapevolezza delle priorità, anche se ci piacerebbe fare tutto
insieme, ma non è possibile fare tutto insieme anche perché non è
possibile attivare cinquanta cantieri e poi magari lasciarne
quaranta a metà, quindi la metodica e il metodo con cui lavora la
Soprintendenza è tale per cui si attivano i cantieri e poi quelli
si segue fino in fondo.
Al momento le fornisco anche qualche altra informazione, stiamo
anche facendo ragionamenti con il Comune di Aosta, al di là del
progetto "Aosta Est", per la valorizzazione dei percorsi lungo le
mura, progetto "Aosta Est" che è un progetto importantissimo che
sta partendo e che è già partito, diciamo, nella sua fase
progettuale che troverà completamento nei prossimi anni.
Questo tipo d'intervento sicuramente permetterà di mettere in
sicurezza, illuminare e fruire tutti quegli spazi ad oggi in
abbandono.
In questo quadro s'inserirà anche la Torre del Lebbroso ma uno
sguardo speciale lo stiamo rivolgendo anche all'area adiacente a
quella destinata agli Orti Urbani tra la Tour Neuve e Palais
Roncas. Siamo già andati con il Comune e la Soprintendenza a fare
dei sopralluoghi per valorizzare e restituire alla comunità
quest'area che versa oggi in stato di abbandono, parliamo di un
ettaro e mezzo di terreno, e che ci piacerebbe adibire a parco
cittadino e area spettacoli.
La domanda n. 2: "Illuminare la Torre del Lebbroso al fine di
renderla visibile valorizzandola al meglio, come è successo per il
Castello d'Issogne": la valorizzazione della Torre, anche
attraverso un appropriato impianto d'illuminazione notturna, è
auspicabile. Tale intervento potrebbe sembrare di modesta entità ma
richiede uno studio illuminotecnico e la relativa adeguata
progettazione impiantistica, nonché una delicata realizzazione
condizionata dal contesto urbano e archeologico presente.
Il collega Brunod e forse il collega Distort, adesso non mi
ricordo più chi mi ha fatto domande sull'illuminazione d'Issogne e
di altri castelli, probabilmente sa che non si mettono
semplicemente delle lampadine ma quando si fa una progettazione
illuminotecnica che costa peraltro centinaia di migliaia di euro,
alla fine questo presuppone comunque delle valutazioni collaterali
che sono legate proprio al contesto dedicato, quello proprio
archeologico.
Alla luce delle risorse finanziarie attualmente assegnate alla
struttura delle attività già in programma, non è stato possibile
quindi dedicarsi a tale attività ma, come le dicevo, è in programma
la parte d'illuminazione che ricomprende un progetto sicuramente
più ampio.
Si evidenzia l'intenzione di considerare la necessità
prefigurata per la Torre del Lebbroso in un più ampio studio di
valorizzazione, come le dicevo, prima delle mura romane anche in
accordo con il Comune di Aosta al quale peraltro, questo forse lo
sa, compete la manutenzione di parte degli impianti d'illuminazione
esistenti.
Domanda n. 3: "Una nuova destinazione d'uso a valorizzare la
Torre del Lebbroso": l'analisi dello studio di fattibilità
pregresso può essere preso quale base per determinare gli utilizzi
alternativi, ridefinendo gli interventi necessari relativamente a
ogni ipotesi illustrata, alla normativa applicabile e ai relativi
costi di realizzazione, dal 2008 è cambiato il mondo.
Si fa presente che dallo studio di fattibilità del 2008 sono
emerse criticità relativamente all'accessibilità degli ambienti e
la compatibilità d'uso con la normativa di antincendio che ne
limitano la possibilità di riutilizzo che è cambiata per l'ennesima
volta.
Tale attività, come specificato, potrà essere svolta dalla
struttura, compatibilmente con la programmazione e con le risorse
finanziarie di personale assegnate alla struttura.
Presidente -
Per la replica, consigliere Ganis.
Ganis (LEGA VDA) -
Per quanto riguarda l'anno, è il 2008
perché la delibera di Giunta è la n. 1107 del 18 aprile del 2008 e
riguarda appunto il progetto di fattibilità.
Lei dice che ci sono dei costi notevoli per valorizzare
l'immobile, questo dispiace perché al giorno d'oggi qualche
soluzione la si può trovare, anche perché ho letto la relazione e
si parla anche delle barriere architettoniche che rappresentano un
problema, però io trovo che con le tecnologie moderne una soluzione
la si possa trovare.
Per quanto riguarda invece l'illuminazione della Torre, non si
chiede d'illuminarla a giorno ma semplicemente renderla un po' più
visibile e sicuramente più attrattiva, come è successo appunto per
il Castello d'Issogne: illuminato lo si apprezza maggiormente.
Vorrei inoltre ricordare l'importanza della posizione della
Torre del Lebbroso, che è all'inizio dell'Aosta Nord, nei paraggi
della biblioteca regionale e del Teatro Splendor eai piedi della
Torre inizia Via Festaz che, come ho evidenziato nella relazione, è
una via da valorizzare.
È quello che i commercianti contattati si auspicano.
Chiudo con una riflessione: è stata spesa tra l'altro una somma
importante per finalizzare lo studio di fattibilità, dalla delibera
di Giunta è stato speso un importo presunto di 1.450.000 euro.
Non lasciamolo in cassetto, la Torre del Lebbroso, come ha detto
lei, è uno dei monumenti più significativi edificati sulla cinta
muraria e merita, credo, di essere valorizzata.
