Classificazione
EDILIZIA
Edilizia pubblica
NOMINE E INCARICHI DI CONSULENZA E SPECIALI
Nomine



Oggetto del Consiglio n. 2233 del 14 luglio 2016 - Resoconto
OGGETTO N. 2233/XIV - Interrogazione a risposta immediata:
"Requisiti previsti dall'avviso pubblico per la nomina del
direttore dell'Azienda regionale per l'edilizia
residenziale".
Rosset (Presidente)
- Punto n. 3.02 dell'ordine del
giorno. Ha chiesto la parola il Consigliere Cognetta; ne ha
facoltà.
Cognetta (M5S) -
È apparso qualche tempo fa, sul sito
dell'ARER - in effetti non proprio nella prima pagina, ma un po'
nascosto - un avviso per creare una lista da cui avere la
possibilità di nominare il direttore dell'ARER. Questo avviso, che
tra l'altro scade oggi alle ore 12:00, dà alcune indicazioni
rispetto ai requisiti: una di queste prevede che le persone che
possono iscriversi a questo elenco siano dirigenti in enti
ricompresi nel comparto unico della Regione Valle d'Aosta con
autonomia gestionale e con diretta responsabilità delle risorse
umane, tecniche e finanziarie, quindi siano dei dirigenti pubblici.
Andando a guardare invece lo statuto dell'ARER, appare che il
direttore può essere sia un dirigente pubblico che uno di un ente
privato (per la precisione è scritto all'articolo 13).
La domanda che faccio a questo punto è: non è che all'ARER hanno
già deciso chi deve diventare il direttore, visto che hanno
ristretto il campo? Perché magari ricevere più
curricula
e
avere un elenco più grande potrebbe anche far sì che probabilmente
si riesca ad avere delle nomine o comunque un confronto fra nomine
migliore, anziché scegliere sapendo già chi deve ricevere questo
incarico. Per questo chiedo al Governo se questo tipo di scelta,
rispetto a questo bando, è corretta.
Presidente -
Per la risposta ha chiesto la parola
l'Assessore Baccega; ne ha facoltà.
Baccega (SA) -
Questa è stata l'occasione per andare a
rileggere con attenzione lo statuto dell'ARER, che peraltro vede la
sua ultima modifica nel 2002 - forse andrebbe anche valutato più
attentamente - e soprattutto l'avviso pubblico per la formazione
dell'elenco degli idonei alla nomina di direttore. Dallo statuto
emerge chiaramente che il ruolo di direttore è gerarchicamente a
capo di tutto il personale dell'azienda: sono ben trentaquattro
dipendenti ad oggi, di cui due figure dirigenziali, una di
carattere tecnico e l'altra di carattere amministrativo. Il
dirigente di carattere amministrativo era inglobato nelle
competenze del direttore. Ancora più importanza avrà questo ruolo
nel percorso che si andrà a delineare, in cui l'ARER dovrà assumere
la gestione del patrimonio immobiliare del Comune di Aosta, che
vedrà il raddoppio del patrimonio in gestione con un aumento di
personale anche significativo per svolgere questa nuova
attività.
Si ritiene pertanto del tutto corretto il comportamento
dell'azienda che ha ritenuto necessario ricercare proprio il
direttore tra le figure apicali già esistenti nell'ambito della
pubblica amministrazione, in modo da poter avere assoluta garanzia
di individuare un candidato che abbia la necessaria esperienza
richiesta dal momento, soprattutto amministrativa. Saremo di fronte
ad importanti piani vendita, saremo di fronte a mobilità piuttosto
significative, ci si dovrà confrontare con risorse che arrivano
dallo Stato, quindi direi che l'esperienza di un dirigente della
pubblica amministrazione è importante. In più, va tenuto conto
delle modifiche organizzative della pubblica amministrazione e
degli enti locali. È quindi corretto il comportamento da parte del
Consiglio d'amministrazione dell'ARER che dovrà nominare il nuovo
direttore, perché così facendo si vanno ad evitare nuove assunzioni
dall'esterno, si utilizzano al massimo le risorse umane già
esistenti nel comparto unico, risparmiando nel sistema generale
risorse economiche importanti.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Assessore, mi sembra di capire che per
risparmiare, anche se sullo statuto c'è scritta una cosa diversa,
facciamo in un'altra maniera. Nello statuto c'è scritto chiaramente
che "
può svolgere il ruolo di direttore chi abbia svolto
attività professionali a livello dirigenziale per almeno cinque
anni in enti o aziende pubbliche o private
" e poi l'avviso vale
solo per i dipendenti pubblici... Ripeto: probabilmente si sa già
il nome di chi deve andare e di conseguenza è stata fatta una
scelta di chiudere il campo. Adesso lei l'ha mascherata con una
questione economica che in realtà non sussiste, perché non è quello
il problema: il problema era forse cercare di trovare la persona
più idonea, ma, con questa limitazione che avete messo in campo,
ancora una volta vi gestite voi le nomine come preferite.
