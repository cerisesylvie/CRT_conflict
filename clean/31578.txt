Classificazione
AMBIENTE
Stoccaggio e smaltimento rifiuti
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 596 del 10 giugno 2009 - Resoconto
OGGETTO N. 596/XIII - Presa d'atto della petizione contro la
costruzione di un inceneritore in Valle d'Aosta. (Reiezione di una
risoluzione)
Petizione
I sottoscritti cittadini italiani
Premesso che:
A. L'incenerimento dei rifiuti non è sostenibile nelle
regioni alpine per ragioni sanitarie, morfologiche, ecologiche ed
economiche, poiché:
- immette nell'ambiente numerose sostanze inquinanti e
tossiche, alcune non ancora normate, come le nanoparticelle, ma di
sospetta correlazione con l'insorgenza di malattie
tumorali;
- la presenza del rilievo e di particolari condizioni
meteo-climatiche locali ostacolano la dispersione degli
inquinanti;
- non elimina lo smaltimento in discarica, poiché necessita
di siti dedicati per scorie e ceneri tossiche residue;
- consuma più energia rispetto a quella che si risparmierebbe
con riciclaggio e compostaggio.
B. I rifiuti prodotti in Valle d'Aosta sono insufficienti ad
alimentare da soli un impianto di incenerimento.
C. Risultati migliori rispetto all'incenerimento si possono
ottenere diminuendo la produzione dei rifiuti, aumentando la
raccolta differenziata, con recupero reale dei materiali, compresa
la frazione organica, e ricorrendo ad impianti alternativi con
tecnologie innovative e più sostenibili per il contesto
locale.
D. Scelte importanti per la comunità devono essere adottate
con la partecipazione dei cittadini e con la più ampia condivisione
possibile.
Con la presente chiedono a codesta Amministrazione:
- di attivare tutti gli strumenti amministrativi e
legislativi per ridurre la quantità di rifiuti prodotti sul
territorio regionale, come previsto dalle linee guida dell'Unione
europea e dalle leggi nazionali;
- di aumentare la percentuale di raccolta differenziata in
tutta la regione, con lo scopo di riciclare e recuperare i
materiali, attivando anche la raccolta separata della frazione
"umida";
- di non ricorrere all'incenerimento dei rifiuti urbani e di
evitare la costruzione di un inceneritore in Valle d'Aosta.
Seguono le firme di 3.200 cittadini
(Omissis)
Président
- Le 17 février 2009 une pétition signée par
3.200 citoyens contre la construction d'un incinérateur en Vallée
d'Aoste a été déposée à la Présidence du Conseil, aux termes de
l'article 36 du Règlement intérieur. Par sa délibération n° 53 du
25 février 2009 le Bureau de la Présidence a ouvert l'instruction
de la pétition et a décidé de demander des informations et des
éclaircissements au Président de la Région, à l'Assesseur au
territoire et à l'environnement et à la III
e
Commission
du Conseil chargée de l'aménagement du territoire. Le 29 mai le
Président de la III
e
Commission a transmis à la
Présidence le rapport conclusif, dont le texte est inséré dans
l'annexe n° 19 concernant la pétition. Aux termes du quatrième
alinéa de l'article 36 du Règlement intérieur, la pétition est
soumise à l'examen du Conseil.
Dichiaro aperta la discussione generale e comunico anche che è
stata depositata da parte del gruppo Vallée d'Aoste Vive-Renouveau
una risoluzione.
La parola al Consigliere Comé.
Comé (SA-UdC-VdA)
- Grazie, Presidente. La petizione
popolare presentata avverso la costruzione di un inceneritore in
Valle d'Aosta, come è stato già sottolineato dal Presidente del
Consiglio, sottoscritta da 3.200 cittadini, è stata presentata alla
Presidenza del Consiglio e poi successivamente assegnata alla III
Commissione affinché essa potesse prenderla nella dovuta
considerazione ed espletare i necessari approfondimenti sulla
materia. Proprio per la complessità e l'importanza della questione,
la Commissione ha ritenuto opportuno programmare numerosi incontri
per poter audire il maggior numero di persone interessate e
competenti in una materia complessa come la gestione dei rifiuti.
Si è inoltre deciso di visitare diversi impianti che fino ad oggi
sono fra i più utilizzati per il trattamento dei rifiuti: abbiamo
visitato un impianto di trattamento meccanico biologico, un
impianto di compostaggio e un termovalorizzatore.
Cercherò di sintetizzare la relazione conclusiva dei lavori,
relazione che tra l'altro è stata sottoscritta e votata
all'unanimità dall'intera Commissione e che quindi avete già avuto
la possibilità di leggere essendo questa stata inserita nell'ordine
del giorno che avete ricevuto. Noi quindi sin dall'inizio abbiamo
incontrato il Presidente e i componenti del Direttivo del Comitato
rifiuti zero, che sono i promotori della petizione, i quali hanno
fornito tutta una serie di studi e di dati pubblicati su riviste,
che indicano i possibili rischi sanitari correlati alla presenza
dell'inceneritore. Essi hanno inoltre sottolineato come le
condizioni meteo-climatiche della Valle d'Aosta possano ostacolare
la dispersione degli eventuali inquinanti e come il riciclaggio e
il compostaggio possano rappresentare un risparmio in termini di
energia rispetto a quella ottenuta da procedimenti di
termovalorizzazione. Hanno inoltre sottolineato come la produzione
annua dei rifiuti da incenerire, pari a circa 35-40.000 tonnellate
annue, rischi di rendere antieconomica la gestione di un impianto,
che quindi necessita, affinché possa essere effettivamente
economico, della combustione di almeno 100.000 tonnellate. Il
Comitato ha quindi prospettato uno scenario alternativo, proponendo
l'impiego di un impianto di trattamento meccanico biologico e la
massimizzazione della raccolta differenziata, compresa la frazione
organica, con smaltimento fuori della frazione secca leggera dei
rifiuti; quindi vorrei sottolineare che sono d'accordo per una
termovalorizzazione, ma fuori Valle. A conclusione i rappresentanti
hanno espresso forti dubbi circa l'opportunità di procedere alla
bonifica della discarica di Brissogne al solo scopo di alimentare
l'impianto di termovalorizzazione.
Successivamente abbiamo audito l'Assessore regionale
all'ambiente e territorio, oltre all'ing. Ziviani e al prof. Cossu,
incaricati dalla Giunta regionale il primo di fare uno studio
comparativo dei sistemi di trattamento dei rifiuti, il secondo ha
approfondito l'eventuale bonifica della discarica di Brissogne.
L'Assessore aveva espresso alcune considerazioni sulle tematiche
sollevate nella petizione e ha annunciato un mese e mezzo fa
l'imminente completamento di un ulteriore studio sul fondo
ambientale, con l'analisi delle varie matrici: aria, acqua e suolo,
nonché un approfondimento sul tema discarica, con l'effettuazione
dei carotaggi che erano allora in corso.
"L'ing. Ziviani... ha
illustrato la relazione finale del citato studio comparativo... che
riporta le conclusioni degli studi del prof. Michele Giugliano -
incaricato di analizzare la caratterizzazione del flusso emissivo
derivante dal termovalorizzatore, con particolare riferimento ai
microinquinanti - e del prof. Roberto Fanelli, incaricato di
valutare l'accumulo di inquinanti nell'ambiente esterno ricettore e
negli organismi inferiori o superiori oggetto di impatto. Ha
sottolineato come la discarica di Brissogne sia una discarica
recente, quindi controllata; ciò vuol dire che tutti i rifiuti
avviati sono sottoposti fin dall'inizio a controlli, a
caratterizzazione e a certificazione di provenienza... Ha spiegato,
infine, che particolare attenzione è stata posta sul potenziale
inquinamento atmosferico causato dal termovalorizzatore,
analizzando gli ipotetici flussi emissivi di polveri, ossidi di
azoto e diossina e ha riferito che, dalle indagini effettuate,
l'impatto determinato non comporta un incremento superiore all'1
percento dell'attuale fondo ambientale, precisando inoltre che sono
stati utilizzati cautelativamente valori limite e non quelli
effettivamente attesi.
Il prof. Cossu - che ha approfondito la tematica della
bonifica dell'esistente discarica di Brissogne, con particolare
attenzione agli aspetti di contenimento dell'impatto durante le
operazioni di svuotamento e di selezione e a quelli di
utilizzabilità energetica del materiale estratto per il
termovalorizzatore - ha fatto presente che la discarica citata
presenta di per sé potenziali elementi di rischio, quali la
presenza di fanghi liquidi e di drenaggi che vanno inesorabilmente
incontro ad un invecchiamento precoce..."
.
La Commissione ha proceduto successivamente anche all'audizione
del Direttore generale, del Direttore tecnico e dei funzionari
dell'Agenzia regionale per la protezione dell'ambiente (ARPA). Il
Direttore tecnico
"ha riferito che l'ARPA ha esaminato in modo
approfondito gli studi elaborati dagli esperti incaricati
dall'Amministrazione regionale. Ha illustrato lo studio predisposto
soffermandosi sullo scenario previsto dal Piano regionale e poi su
quello alternativo... ha riferito che la valutazione di impatto
elaborata dal prof. Giugliano con una particolare tecnica -
denominata Lca - tiene conto degli impatti complessivi anche fuori
dal territorio regionale, mentre l'ARPA ha predisposto una
valutazione specifica degli impatti sul territorio regionale e
nella zona circostante l'inceneritore in modo particolare per gli
impatti collegati al rischio sulla salute, tenendo conto delle
situazioni climatiche particolari della Regione. Ha illustrato i
criteri adottati dall'ARPA nell'elaborazione dell'impatto sulla
tossicità umana, nel confronto tra i due scenari, evidenziando che
lo scenario del termovalorizzatore ha un impatto locale sulla
tossicità umana maggiore rispetto all'impatto dello scenario del
piano regionale dei rifiuti... Ha precisato che l'ARPA ha
confrontato gli impatti attesi con la presenza del
termovalorizzatore - relativamente alle deposizioni e all'accumulo
al suolo degli inquinanti - con la situazione attuale dopo aver
effettuato le misurazioni nel periodo novembre 2007-luglio 2008, e
che in alcune zone (quartiere Dora, Saint-Christophe, Saint-Marcel
e Quart) si è evidenziato un incremento delle deposizioni al suolo
superiore al 5 percento...".
La Commissione ha quindi visitato, come vi avevo annunciato
all'inizio, gli impianti di trattamento rifiuti di Pinerolo e di
Arezzo. A conclusione dei lavori la Commissione ha voluto
ulteriormente audire l'Assessore Zublena che
"ha ricordato lo
Studio di comparazione e gli studi di approfondimento illustrati
alla Commissione in data 8 aprile e quelli realizzati dall'ARPA
riguardo alle valutazioni di impatto ambientale. Ha fatto presente
come il settore dei rifiuti, a livello internazionale, sia oggetto
di continue ricerche scientifiche per scoprire tecnologie
innovative volte alla valorizzazione energetica dei rifiuti e che
tali tecnologie possono rappresentare possibili alternative ai 2
scenari oggetto della valutazione comparativa originaria, con
particolare riferimento all'ipotesi di produzione del combustibile
da rifiuto..."
- il CDR, ma lo chiamerei CDRQ -
"... di alta
qualità del ciclo dei rifiuti
.
Ha riferito che è intenzione
della Giunta regionale propendere per una valorizzazione energetica
dei rifiuti e..."
- soprattutto -
"... di non procedere al
momento alle operazioni di smantellamento della discarica
controllata di Brissogne, in considerazione del fatto che l'azione
di contenimento degli impatti connessi con la discarica stessa può
essere attuata ricorrendo a tecniche di messa in sicurezza senza
attivare un "landfill minino" con il conseguente avvio dei rifiuti
estratti ad un impianto di termovalorizzazione. Si provvederà,
inoltre, ad avviare la sperimentazione di tecnologie innovative per
la produzione di un CDR di alta qualità...
Si avvierà un
piano di azioni volte alla riduzione e prevenzione nella produzione
dei rifiuti e si proseguirà in azioni di informazione e
sensibilizzazione dell'utenza..."
. Si comincerà, infine, la
sperimentazione attraverso
"... la realizzazione di un impianto
tecnologicamente innovativo, al fine di differire i tempi oggi
prevedibili di esaurimento della discarica di Brissogne"
.
Bene, colleghi, noi usciamo da questa settimana dalle elezioni
per il rinnovo del nuovo Parlamento europeo; devo dire che nel
Parlamento europeo uscente si è dibattuto lungamente sulla
questione riguardante i rifiuti, tant'è che lo stesso ha adottato
nel novembre 2008 l'ultima direttiva che gli Stati membri avranno
l'obbligo di seguire per l'elaborazione dei piani futuri per la
gestione dei rifiuti. La direttiva stabilisce misure volte a
proteggere l'ambiente e la salute umana, prevedendo e riducendo gli
impatti negativi della produzione e della gestione dei rifiuti,
riducendo gli impatti complessivi dell'uso delle risorse e
migliorandone l'efficacia.
Vorrei sottolineare come all'articolo 4 di tale direttiva, che
ha stabilito la gerarchia dei rifiuti, definendo l'ordine di
priorità in materia di prevenzione e gestione dei rifiuti, al primo
posto vi sono le misure e le azioni per la prevenzione, cercando
quindi di ridurre la produzione dei rifiuti; al secondo posto
misure necessarie per promuovere il riutilizzo dei prodotti; al
terzo punto misure intese all'aumento del riciclaggio, in modo
particolare riciclaggio di alta qualità; al quarto punto il
recupero di ogni altro tipo, in modo particolare attraverso il
recupero energetico, quinto ed ultimo punto lo smaltimento in
discarica, quindi questo è visto come l'ultima tappa di un ciclo
completo. Queste sono le linee e le direttive emanate dall'Europa,
anche se non possiamo non riconoscere come la legge regionale n.
31/2007 (Nuove disposizioni in materia di rifiuti), quindi la legge
prima ancora delle direttive del 2008, avesse già anticipato in
parte la gerarchia dei rifiuti così come definita dall'Europa.
L'adozione delle determinazioni presentate dall'Assessore
Zublena e approvate dalla Giunta regionale per definire il nuovo
sistema di trattamento dei rifiuti, in applicazione del Piano
regionale di gestione dei rifiuti, prevista dalla legge n. 31/2007,
sono (le vado ad elencare):
"- di propendere per una valorizzazione energetica dei
rifiuti tenuto conto delle risultanze dello studio di
comparazione;
- di non procedere al momento alle operazioni di
smantellamento della discarica controllata di Brissogne in
considerazione del fatto che l'azione di contenimento degli impatti
connessi con la discarica stessa può essere attuata ricorrendo a
tecniche di messa in sicurezza senza attivare un "landfill mining"
con il conseguente avvio dei rifiuti estratti ad un impianto di
termovalorizzazione;
- di avviare la sperimentazione di tecnologie innovative per
la produzione di un combustibile di rifiuto di alta qualità da
destinare alla valorizzazione energetica anche in impianti di
cogenerazione e teleriscaldamento che possano garantire un
ulteriore contenimento dell'impatto ambientale su scala
regionale;
- di potenziare le attività finalizzate a perseguire livelli
importanti di raccolta differenziata anche volte a migliorare i
quantitativi e soprattutto la qualità delle singole frazioni in
accordo con le autorità di sotto-ambito;
- di avviare un piano di azioni volte alla riduzione e
prevenzione nella produzione dei rifiuti;
- di proseguire in azioni di informazione e sensibilizzazione
dell'utenza"
.
Non possiamo che prendere atto, cari colleghi, come queste nuove
determinazioni siano coerenti e perfettamente in linea con le
direttive comunitarie e che la delibera di Giunta approvata in data
29 maggio è stata assegnata, come è stato annunciato dall'Assessore
questa mattina, alla III Commissione che ha già convocato per
venerdì prossimo l'Assessore all'ambiente e territorio per
l'audizione in merito. La Commissione quindi reputa quanto mai
necessario avviare un confronto
"per poter valutare dal punto di
vista tecnico-funzionale l'efficacia e la reale potenzialità degli
impianti e delle tecnologie innovative"
.
Vorrei ancora ricordare che successivamente all'approvazione
dell'atto amministrativo da parte della Commissione, esso sarà
iscritto in uno dei prossimi Consigli regionali e vi sarà quindi la
possibilità di avviare una discussione e un confronto con tutti i
colleghi per la condivisione o meno della nuova impostazione per la
definizione del sistema di gestione dei rifiuti della nostra
regione. Grazie.
Presidente
- La parola al Consigliere Bertin.
Bertin (VdAV-R)
- Solo per una rapida considerazione di
tipo politico, dato che, come annunciato, presenteremo una
risoluzione sull'argomento in seguito.
Questa petizione è stata un fatto positivo: ben 3.200 persone
hanno sottoscritto tale documento dimostrando che in certi casi la
partecipazione dei cittadini è comunque attiva e indirettamente...
anzi spesso direttamente condiziona il risultato.... la non
costruzione dell'inceneritore è dovuto anzitutto a questa
mobilitazione da parte dei cittadini, oltre evidentemente a ragioni
tecniche che abbiamo già visto stamattina. Per questo c'è anche
stata l'azione delle forze politiche come la nostra, che sin
dall'inizio si sono dichiarate contrarie alla costruzione
dell'inceneritore, che, come dicevamo stamattina, era assolutamente
inadeguata alla realtà locale e che non aveva nessun senso né dal
punto di vista economico, ambientale e in disaccordo con la visione
della Valle d'Aosta che abbiamo. Siamo pertanto soddisfatti di
questo cambiamento di rotta, permane un po' questo dubbio sulla
discarica che soltanto temporaneamente, da quanto diceva anche il
Presidente Comé, non verrà toccata; speriamo che questo non
significhi un altro progetto in un secondo momento. Grazie.
Presidente
- La parola al Consigliere Lattanzi.
Lattanzi (PdL)
- Grazie, Presidente. Apprendiamo con
soddisfazione questa necessità e questa volontà che anche
l'Assessore, a nome della Giunta, ha voluto dare di porre una
riflessione su questi processi che vanno a determinare in un certo
senso il nostro futuro. Come Popolo della Libertà sono anni che
diciamo che non siamo ideologicamente né a favore, né contrari agli
inceneritori: siamo a favore della salute, quindi, qualunque sia la
decisione che andremo a prendere, dovrà tener conto di questo punto
di riferimento. Amico Bertin, la salute non è di Destra, neanche di
sinistra, si può prendere atto che alcune forze hanno maggiori
sensibilità, però senza creare quelle divisioni che, a nostro
avviso, su questi temi sono assolutamente dannosi. Ideologizzare
politicamente la salute dei nostri figli lo trovo profondamente
sbagliato. Quello che noi possiamo fare, se ci sentiamo ecologisti
- e credo che questo non sia né di Destra, né di Sinistra, ma sia
di Destra, di Sinistra, di Centro, per tutti quelli che hanno a
cuore la bellezza delle proprie risorse naturali, la difesa del
proprio patrimonio naturalistico, ma soprattutto la difesa della
propria salute -, è confrontare le idee.
Sull'inceneritore ho sentito di tutto e di più: ne ho sentito
parlare come lo strumento che faceva venire il cancro ai bambini e
come lo strumento tecnologicamente più avanzato per affrontare nel
modo moderno le conversioni dei rifiuti che noi stessi produciamo,
questo non dobbiamo dimenticarlo: che noi stessi, tutti,
produciamo... di Destra e di Sinistra. Credo che fosse sbagliata la
posizione politica di essere a favore o contrari all'inceneritore,
credo che noi dobbiamo essere a favore di una scelta di buon senso:
quella che ci garantisce, che garantisce tutti quanti, la migliore
possibile, perché qui la scienza non ce l'ha in tasca né la Destra,
né la Sinistra, ma quella che garantisca a noi e ai nostri figli,
al futuro della nostra Valle, la migliore scelta possibile per
riconvertire i rifiuti che, ripeto, tutti noi produciamo! La Valle
ha fatto una scelta in tempi non sospetti della raccolta
differenziata, credo che quella fosse stata una scelta giusta.
Ritengo che su questo terreno dobbiamo ancora lavorare moltissimo,
anche se siamo fra le Regioni più avanzate in termini di scelta
differenziata, vedo ancora molte storture - e anche qui non sono né
di Destra, né di Sinistra -, vedo ancora molti cassonetti
differenziati che vanno a finire in un unico contenitore e questo
lo trovo profondamente sbagliato; credo che su questo possiamo fare
ancora un grosso lavoro. Certo, se non riusciamo in questa regione
a ridurre a monte la produzione dei rifiuti, ossia a lavorare sugli
impacchettamenti, gli insacchettamenti, gli inscatolamenti di
confezioni che hanno una semplice merendina, tre confezioni di
plastica per proteggerla, noi faremo una battaglia persa. Sarà una
fatica di Sisifo continuare a pensare come riciclare i rifiuti
quando i rifiuti continuano ad essere prodotti. Ritengo che il
primo pilastro della riflessione che è stata giustamente posta
all'attenzione della Commissione e della maggioranza, ma credo del
Consiglio tutto, sia quello di risolvere il problema a monte, ossia
alla creazione di sistemi e processi che in questa regione evitino
la produzione di rifiuti, credo che quella sia la nostra prima
attenzione. Naturalmente poi c'è la raccolta differenziata e
l'opportunità di occuparci di quello che è riciclabile e di quello
che non lo è. Noi, come Popolo della Libertà, ribadiamo la nostra
laica posizione a favore della salute dei cittadini, non siamo su
questo ideologicamente predisposti, siamo disposti al confronto.
L'ho detto anche ai rappresentanti del Comitato promotore di tali
firme, cui va il merito di aver sollecitato un'ulteriore
riflessione, che però mi permetto di dire già c'era in questo
Consiglio, perché la decisione sull'inceneritore non era ancora
stata presa, si sta riflettendo, si stava andando in giro per il
mondo a capire come funzionava. Io voglio ringraziare i cittadini
che hanno firmato con preoccupazione quella decisione, come se
quella decisione fosse stata presa. Qui i giornali certamente
avevano avuto un ruolo di comunicazione non secondario, ringrazio
il loro interessamento e la loro sensibilità, ma credo che questo
Consiglio stesse già lavorando in termini di approfondimento;
perlomeno, per quanto ci riguarda, il nostro gruppo non aveva
assolutamente deciso di essere a favore o contro
l'inceneritore.
Terzo ed ultimo tema: abbiamo la problematica della discarica di
Brissogne, è un problema, punto, questo lo sappiamo tutti,
carotaggi non carotaggi; c'è da verificare se quella collina è
smontabile, perché, se lo è, noi lo dobbiamo fare, perché non è
accettabile di tenerci una collina che sta diventando più grande
della montagna che c'è dietro, questo credo sia nel buon senso di
tutti. Se al di là delle analisi che verranno fatte, dei carotaggi
che auspichiamo vengano fatti più presto possibile, se la collina è
smontabile a costi e a prezzi sostenibili e sopportabili, credo che
questa comunità debba fare tutto il possibile, investire le risorse
finanziarie che può per smontare, riciclare, recuperare quella zona
della Valle alla sua precedente situazione. Se non si potrà fare,
perché mancano i soldi, non è possibile, non è così pericolosa,
perché non è probabile una situazione di mala sanità e di attacco
alla salute, allora si potranno fare dei ragionamenti. Io però
faccio un invito: usciamo dalle ideologie su tali questioni,
entriamo sul pragmatismo delle scelte giuste per tutti noi,
troviamoci con informazioni, io riconosco che c'è qualcuno che su
questo tema in questo Consiglio ha approfondito il tema. Io nella
precedente legislatura mi affidavo molto alla competenza di
Venturella, che aveva studiato la questione e portava al Consiglio
tutta una competenza che abbiamo avuto modo più volte di
confrontare anche a 3.000 metri di altezza in montagna, una
competenza che derivava dal fatto che lui conosceva cose che io
ignorante non conoscevo. Su tale questione, permettetemi di dirlo,
dobbiamo rifiutare l'ideologizzazione Destra-Sinistra: questo è un
tema che riguarda tutti noi e su questo quello che possiamo fare è
mettere a disposizione le conoscenze, le culture e le informazioni
che abbiamo a disposizione per fare una scelta giusta per tutti
noi. Prego solo gli interlocutori... ho visto che il Comitato
rifiuti zero è stato in questa fase disponibile con tutte le forze
politiche e gli va dato merito di aver risollevato la questione...
ripeto: il Consiglio se ne stava occupando, decisioni
sull'inceneritore non erano state prese, almeno a nostro avviso noi
espressioni non ne avevamo date proprio perché non ci sentiamo con
la verità in tasca su questo tema -, rifuggiamo
dall'ideologizzazione politica su questi temi e allora credo che la
comunità valdostana avrà da questo Consiglio una dimostrazione di
capacità.
Presidente
- La parola al Consigliere Donzel.
Donzel (PD)
- Care colleghe e cari colleghi, credo che in
questa fase vada dato merito a tutti gli attori che si sono
occupati della questione di aver dimostrato che, con un metodo
diverso di lavoro, si possa dare un minimo di credibilità alla
politica, si possa dimostrare da una parte e dall'altra che ha un
senso la discussione quando non ci si "chiude a riccio" sulle
proprie posizioni, ma ci si confronta con gli altri con la voglia
di imparare qualcosa, con la voglia di ascoltarsi reciprocamente.
Va dato atto ai cittadini di aver voluto partecipare alla
discussione di una questione che li riguarda, va dato atto ai
cittadini di essere stati in grado di organizzarsi, di formare
comitati: sono cose apprezzabili che danno lustro alla democrazia e
bisogna ringraziare anche le istituzioni che ascoltano questi
cittadini, che li incontrano. Per quanto ci riguarda, noi abbiamo
sollecitato questo metodo di lavoro e quindi più che limitarsi a
dire: "superiamo le barriere ideologiche", è importante che si
costruisca il metodo di lavoro e ci si confronti su dati, su
elementi concreti. Condivido molto quello che è stato detto in
quest'aula oggi. Certamente se noi ragioniamo su una questione che,
intendiamoci, è una questione che si affronta anche essa a livello
europeo, non è una questione nostra, locale: è un tema all'ordine
del giorno in Europa e all'ordine del giorno in Italia con
situazioni davvero difficili in molte realtà del nostro Paese...
ecco, se noi ci limitiamo a guardare tale problema quando esso si
trova a valle, come diceva poc'anzi il collega, è chiaro, noi
vediamo un mucchio di "mondezza", un mucchio di rifiuti e diciamo:
come facciamo sparire questa cosa? Credo sia assai difficile
trovare la soluzione corretta a tale problema. Come peraltro la
Valle d'Aosta e molte nostre realtà locali hanno già cominciato a
fare, diventa sempre più evidente la necessità di lavorare a monte,
quindi sulla riduzione della produzione del rifiuto. Devo dire che
noi qui potremmo essere davvero luogo di sperimentazioni
interessanti: immagino cose che si stanno tentando in alcuni rifugi
alpini, perché proprio situati in zone particolarmente delicate, ma
proprio in questi luoghi dovremmo tentare sperimentazioni che
vadano nell'indirizzo di ridurre il più possibile la produzione del
rifiuto e che servano come luoghi sperimentali per poi essere
estesi a tutti i cittadini, che se ne appropriano via via anche
loro.
Riduzione dei rifiuti, differenziazione della raccolta: è chiaro
che la differenziazione della raccolta è un processo culturale
complesso, ma guardate che c'è una grande risposta delle nuove
generazioni, lo sa l'Assessore che avrà probabilmente incontrato
anche istituzioni scolastiche, lo sanno gli Assessori la risposta
che viene dalle nuove generazioni rispetto a queste problematiche;
certo che poi questa raccolta differenziata deve tradursi in un
fatto concreto. Abbiamo appreso come uno sforzo enorme e anche
costoso di raccolta differenziata può essere vanificato se poi
tutto quello che si è differenziato viene riammucchiato insieme
perché ci sono o degli errori materiali nella raccolta, o
semplicemente non si sa che cosa farne del prodotto differenziato.
Dobbiamo quindi lavorare per perfezionare uno sforzo che comincia
ad esserci, ma se quello sforzo il cittadino non lo vede
trasformato in qualcosa di concreto e reale, dice: "ma perché mi
sforzo di differenziare se poi giù nella discarica rimettono tutti
i pezzi assieme?", non è proprio così, ma c'è questo rischio. Mi
piace molto l'impostazione dell'atteggiamento premiante, ossia
bisogna premiare il cittadino che è virtuoso e quindi in qualche
modo ridurre la tassazione per il cittadino virtuoso, che quindi si
sente premiato della sua virtuosità in questo senso. Non bisogna
poi rinunciare a fare quelle cose che sono le cose più difficili,
ma che devo dire nel bistrattato capoluogo cittadino sono state
tentate anche con molta caparbietà: la raccolta dell'umido, per
esempio, che è sicuramente uno degli elementi che fa la differenza,
che segna la differenza nella raccolta differenziata, perché
probabilmente è uno degli elementi più difficili, ma allo stesso
tempo quello che dà più risultati se viene adoperato correttamente,
perché consente di fare compostaggio da una parte e dall'altra
consente di avere il rifiuto di qualità: quello di cui abbiamo
sentito parlare qui prima, ossia consente di arrivare ad un CDR di
qualità. Sappiamo poi che al termine di questi percorsi vi è il
riciclaggio, il riutilizzo e qui arrivo alla questione di oggi: in
particolare alla fine può esserci anche un recupero energetico, una
valorizzazione energetica. Questa è, secondo me, la questione che
rimane e che è molto delicata e bisogna avere il coraggio però di
dire ai cittadini cos'è il recupero energetico, la valorizzazione
energetica, ossia si tratta di passare alla combustione del CDR di
qualità, questo è tradotto per i cittadini... non è che gli
raccontiamo... valorizzazione energetica... sì, brucia, è questo il
succo di tale percorso...
(interruzione del Presidente della Regione, fuori
microfono)
... però, Presidente, semplicemente traduciamo, perché qualcuno
potrebbe non avere gli stessi nostri strumenti. Con questo non è
scandaloso che si arrivi... se tutto questo percorso è costruito in
modo virtuoso, tutte le tappe sono percorse a monte e non prese a
valle, non "aggredendo" il mucchio di rifiuti per mettersi
all'ultimo minuto a differenziare e quant'altro, perché lì diventa
costosissimo fare quella operazione, è lì che ci sono dei costi
enormi, è lì che abbiamo montagne di rifiuti di cui non veniamo a
capo. Se andiamo a ridurre normalmente la quantità di rifiuto che
arriva e abbiamo un combustibile di qualità, è chiaro che si può
riprendere in mano la questione e affrontarla in modo profondamente
diverso da come eravamo partiti. Credo che se all'inizio di un
percorso c'era un'immagine che era di un certo tipo, oggi arriviamo
ad una visione che, a mio parere, è profondamente diversa e vale la
pena di continuare su questa strada.
Ancora una battuta: certamente non dovremmo dimenticarci della
cosiddetta questione della "montagna di rifiuti", che è stata forse
all'origine di una partenza affrettata su tale tema del
termovalorizzatore o inceneritore. La sanità... si diceva: "non si
può usare la questione della salute pubblica per fare dei
ragionamenti ideologici nei confronti dell'inceneritore"; chiunque
di noi anche in questo Consiglio sa che, fuori da discorsi
ideologici, la salute pubblica è sempre il punto di partenza di
ogni ragionamento, tant'è che poi parlando della discarica sfugge
ad un oratore che bisogna tener conto anche della salute dei
cittadini rispetto alla discarica, quindi poi tutti passiamo a
parlare di sanità, l'importante è che lo depuriamo dal fattore
ideologico, ma in un caso o nell'altro viene tirata in ballo sempre
la salute del cittadino.
Rispetto ai dati che ci arrivano, almeno quelli che abbiamo fino
ad oggi, sappiamo che dovremo tener conto dei costi di operazioni
fatte su quella discarica, sapendo che la società che la gestisce
continua a ribadire che non crea ad oggi problemi di sicurezza. Ci
sono problemi di bonifica, ma la parola "bonifica" anche qui è una
parola che può avere tantissimi significati: può significare lo
smontaggio della discarica, oppure può significare lasciarla in
quelle condizioni, ma naturalmente intervenendo con altri tipi di
misure, anche qui la parola "bonifica" può significare di tutto e
di più. Anche qui bisognerà vedere dei conti, bisognerà vedere
delle cifre e credo che, se si continuerà con questo tipo di
rapporto, si potrà fare molta strada nell'interesse dei cittadini
valdostani, sapendo che comunque c'è la necessità di arrivare ad un
piano definito in tempi anche relativamente brevi, perché
effettivamente c'è una pressione temporale rispetto alle scelte da
fare. Non è quindi che possiamo continuare a girare intorno a
questo problema, è un problema che ad un certo punto dovrà vedere
una proposta concreta e sono sicuro che continuando su questa
strada sarà la più condivisa possibile dai cittadini.
Presidente
- Se nessun altro intende prendere la parola,
dichiaro chiusa la discussione generale.
La parola all'Assessore al territorio e ambiente, Manuela
Zublena.
Zublena (UV)
- Un breve...
(interruzione di un Consigliere, fuori microfono)
... ma non c'è proponente...
Presidente
- ... ho chiesto se qualcuno voleva
intervenire, se nessun Consigliere vuole intervenire, non posso
obbligare nessuno ad intervenire e alla fine devo chiudere la
discussione generale, il Regolamento prevede questo. Vi è poi una
risoluzione e quindi c'è tutto il tempo per intervenire, perché
adesso siamo in tema di discussione generale sulla petizione
collegata alla risoluzione, quindi...
Zublena (UV)
- ... posso parlare?
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente. Il mio intervento non
era per ritornare su aspetti tecnici, che sono stati da parte della
maggioranza e da me in Commissione consiliare descritti e
illustrati, così come poi ripresi dalla Giunta regionale e peraltro
ampiamente e dettagliatamente illustrati nella relazione del
Presidente della III Commissione che voglio ringraziare per la
conduzione dei lavori su questo tema. Lavori che hanno voluto dare
un ampio spazio al dibattito, con un coinvolgimento di tutti e
tanti soggetti che sono portatori di idee, di punti di vista, di
posizioni e di interessi su tale argomento, questo proprio
nell'ottica di favorire al massimo il confronto. Da tale punto di
vista, ossia metodologico di lavoro, credo che questa Giunta abbia
voluto intraprendere con una certa chiarezza e decisione un metodo
di coinvolgimento, di confronto e di dibattito. Voglio ricordare
come già da qualche mese è operativo anche l'Osservatorio regionale
sui rifiuti, che la Giunta ha recentemente approvato, il quale è
una delle sedi più interessanti e principali dove tutti questi temi
possono essere analizzati e dibattuti da diversi portatori di
interessi: ci sono infatti anche rappresentanti dei consumatori, le
imprese, le amministrazioni, non solo regionale, ma anche quelle
locali, che sono direttamente coinvolte nella gestione dei rifiuti.
Credo sia corretto e giusto che l'approccio ad un problema così
complesso che, come è stato ricordato dal collega Lattanzi, non
individua univocamente una scelta, altrimenti non ci sarebbe nessun
dibattito, cerchi di formulare una decisione attraverso ampi
approfondimenti, proprio privilegiando delle valutazioni di tipo
tecnico, delle misurazioni, degli approfondimenti che devono
costituire la base essenziale, imprescindibile su cui fondare la
scelta politica, tralasciando assolutamente approcci di tipo
ideologico, ma soprattutto preconcetti. Penso che stiamo conducendo
un percorso all'insegna della partecipazione e soprattutto della
trasparenza, una trasparenza e una chiarezza certamente nei termini
e nel linguaggio, nel messaggio e, da questo punto di vista, il
testo della delibera che la Giunta ha approvato mi sembra vada in
tale direzione; si possono poi declinare le singole fasi, ma mi
sembra che con una certa chiarezza si sia descritto un
percorso.
I temi evocati della salute pubblica e non solo - ricordo anche
un'adeguata tutela dell'ambiente: la salute pubblica passa anche
attraverso la salute dell'ambiente - evidentemente devono condurre,
e stanno conducendo, a una scelta in merito a questo tema così
complesso e articolato, consapevoli però che siamo di fronte a
delle scelte su tecnologie e impianti veramente complessi, che non
possiamo illuderci che abbiano impatto zero sull'ambiente. Si va
nella direzione di impianti e di tecnologie che dovranno essere
individuate fra quelle che minimizzano e riducono gli impatti
sull'ambiente e sulla salute umana.
Detto questo, rimando per altre considerazioni alla discussione
sulla risoluzione e soprattutto alla discussione che avremo, sempre
in questa Assemblea, sull'atto della Giunta su cui siamo chiamati
ad esprimerci ed eventualmente ad aggiungere degli aspetti nella
direzione della trasparenza e del chiarimento.
Presidente
- Ci sono altri interventi? Se non ce ne sono,
passiamo all'esame della risoluzione presentata dal gruppo Vallée
d'Aoste Vive-Renouveau.
La parola al Consigliere Bertin.
Bertin (VdAV-R)
- Vista la petizione presentata da ben
3.200 cittadini e appresa anche l'intenzione della Giunta di
abbandonare il progetto riguardante la costruzione
dell'inceneritore e a quanto pare - almeno momentaneamente - quello
di incenerire la discarica, considerato appunto che su alcuni
passaggi esistono ancora diverse incognite, ad esempio sulla parte
riguardante la costruzione di un centro per il compostaggio o il
sistema di pre-trattamento dei rifiuti e anche quello che riguarda
lo smaltimento della frazione che rimane dopo il trattamento, non
si è ancora definito chiaramente quali saranno le scelte finali,
l'intenzione è quella di impegnare il Governo regionale affinché si
utilizzino tecnologie veramente innovative ed effettivamente in
grado di tutelare l'ambiente e che non comportino gli aggravi di
emissioni di CO2 e di altri inquinanti in atmosfera, oltre che
auspicare che si prenda in considerazione il fatto di attuare
pienamente le normative europee attraverso: la riduzione dei
rifiuti a monte, come si diceva prima, con il coinvolgimento della
popolazione (altrimenti queste politiche sono inevitabilmente
destinate al fallimento); soprattutto il raggiungimento di livelli
elevati di raccolta differenziata, creando un sistema virtuoso:
dalla tassa alla tariffa, premiando chi ha dei comportamenti che
vanno nella direzione di una maggiore sensibilità ambientale; la
raccolta dell'umido nella città di Aosta e lo sviluppo del
compostaggio domestico nella parte rurale della regione.
Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente. Ho letto la
risoluzione, ma devo dire che sui contenuti non posso che
compiacermi, perché questi sembrano copiati dalla delibera di
Giunta. In particolare, nel primo punto degli impegni si chiede di
impegnare il Governo regionale e il Presidente della Regione
"ad
operare affinché si utilizzino tecnologie innovative in grado di
tutelare effettivamente l'ambiente e che non comportino un aggravio
delle emissioni di CO2 e di altri agenti inquinanti..."
.
Ebbene, questo punto è già contenuto nel deliberato della delibera
n. 1500 del 29 maggio scorso ed è il punto n. 2 del deliberato,
quindi è già contemplato.
Per quanto riguarda i punti degli auspici, tra cui un piano di
riduzione dei rifiuti, siamo assolutamente convinti che debba
essere redatto un piano di azioni concrete, volte ad una
prevenzione nella produzione dei rifiuti e questo è già contenuto
nel deliberato della citata delibera, così come il punto dove si
parla di livelli elevati di differenziata: nella delibera noi
parliamo di livelli importanti di raccolta differenziata, credo che
non si debba sottilizzare sull'aggettivo perché l'intenzione è la
stessa. Per quanto riguarda l'incentivazione della raccolta
dell'umido e del compostaggio domestico, con una delibera della
Giunta già adottata il 5 dicembre 2008, la n. 3586, si è attuato
questa parte che avete auspicato, ossia di incentivare la
realizzazione del compostaggio domestico, tant'è che in questa
delibera, che si intitola: "Approvazione degli ulteriori criteri
per individuare le componenti di costo della tariffa di riferimento
per la gestione dei rifiuti urbani", si prevede che nel passaggio a
tariffa le autorità di sub-ATO, ossia le comunità montane, potranno
introdurre un incentivo che va sino al 50 percento della quota
variabile della tariffa per chi effettua il compostaggio. Alla luce
di queste considerazioni, pur comprendendo la volontà di affermare
alcuni principi, vi chiederei, se possibile, di ritirare la
risoluzione, perché è un po' superata dalla delibera di Giunta, che
a breve discuteremo in questa Assemblea.
Presidente
- La parola al Consigliere Louvin.
Louvin (VdAV-R)
- Grazie, Presidente. Qualche piccola
considerazione ulteriore che viene anche a supportare il fatto che
non sia poi del tutto superata e peregrina un'idea che il Consiglio
manifesti già fin d'ora un suo orientamento, pur in attesa di
esaminare il deliberato della Giunta regionale. A noi preme che una
petizione di 3.200 cittadini intanto non esca da questo Consiglio
con una presa d'atto, se non c'è una nostra parola né di adesione,
né di reiezione dei contenuti, si esce da questo Consiglio con una
semplice presa d'atto che il Presidente Lanièce annuncerebbe fra
qualche minuto e non credo vi sia da prendere atto del fatto che ci
sono 3.200 cittadini che hanno ritenuto utile che la questione
fosse affrontata approfonditamente dalle istituzioni regionali.
Come già è avvenuto anche per le vicende che riguardano
l'aeroporto, ma come credo sempre più in futuro avverrà per
qualsiasi questione che ha un grande impatto sociale, un grande
impatto sulle comunità interessate, le semplici decisioni
amministrative non bastano più, occorre spiegarle, condividerle,
dare piena trasparenza a tutto il procedimento che le riguarda ed è
qui che è ancora deficitaria la nostra Regione ed è qui che sono
ancora deficitarie le nostre istituzioni comunali, perché
dappertutto riscontriamo come, a fronte dell'esigenza di prendere
decisioni di grande portata, abbiamo sempre più il rischio che
tutto venga consegnato nelle mani dei tecnici, sui quali qualche
volta la componente politica può buttare l'occhio, spesso le
progettazioni, spesso progetti decisionali interi vanno avanti
senza che vi sia l'adeguata attenzione; questo avviene nel cambio
di maggioranze, questo avviene nel cambio di amministratori, questo
avviene spesso nella distrazione o nella mancanza di sensibilità su
grandi partite. Non credo sia casuale che ci siamo trovati poco più
di un mese fa di fronte ad una retromarcia così evidente: se tale
discussione fosse avvenuta in quest'aula due mesi fa, Presidente
Comé, lei non avrebbe tenuto la stessa relazione, lei avrebbe
sicuramente messo in dubbio - come era stato messo fortemente in
dubbio durante l'audizione del Comitato rifiuti zero - la
legittimità o, meglio, la fondatezza di determinate argomentazioni.
I colleghi che erano presenti avevano in larga misura fondato le
loro convinzioni: parlo di colleghi di altre forze rispetto alla
nostra, che è sempre stata risolutamente schierata per una
revisione di questa decisione dell'incenerimento della discarica e
di non realizzazione dell'impianto di termovalorizzazione per come
era stato immaginato, c'è stato un cambiamento di rotta, è stato
deciso al vertice della Giunta regionale e dall'Assessore
competente, è stato comunicato in corso d'opera, ma a questo
cambiamento di rotta non possiamo dire che sia estraneo o soltanto
incidentale il fatto che la cittadinanza si sia mossa, che vi sia
stata una sensibilità nuova intorno a queste problematiche, sulle
quali molti sono venuti ad interrogarsi. Devo dire anche con molto
piacere ho visto giovani e persone esperte che si sono civicamente
impegnati, non ideologicamente come è stato detto e non sulla base
di un "a priori", di un partito preso, ma si sono seriamente
attivati per prospettare scenari nuovi e soluzioni diverse. Credo
che a loro con una parola il Consiglio regionale deve rendere
merito di questo loro impegno e di questa loro azione.
Vi è poi un secondo aspetto che credo dimostri l'interesse di
una parola di questo Consiglio, anche prima che si venga a
discutere poi della deliberazione proposta dalla Giunta regionale:
mi riferisco al fatto che sulle ipotesi alternative, ma lo ha già
detto anche l'Assessore, sono in corso ampi approfondimenti, non
c'è nessuna blindatura, "non c'è..." - aggiunge l'Assessore - "...
nessun impatto zero", quindi si tratta di minimizzare. Naturalmente
siamo consapevoli che non esiste una soluzione magica e miracolosa
e penso che di questo siano ormai coscienti tutti, ma che vi siano
varie soluzioni e che ve ne siano di migliori e di meno opportune
per la nostra realtà credo che dobbiamo esserne tutti consapevoli e
lo dobbiamo anche scrivere. Perché? Perché non vorrei che il fatto
di avere semplicemente messo in circuito l'operazione di
valorizzazione... adesso non si parla più di termovalorizzazione,
ma di un utilizzo di combustibili con tecnologie innovative... ecco
non vorrei che vi fosse semplicemente un rivolgimento che mette in
connessione questo smaltimento del rifiuto semplicemente con il
teleriscaldamento. Ora, non è perché utilizziamo per il
teleriscaldamento questi rifiuti che automaticamente facciamo
un'operazione più virtuosa, noi vogliamo andare a fondo in queste
cose, vogliamo dire a questi 3.200 cittadini valdostani che ce lo
chiedono che, prima di prendere un'altra decisione - qualunque sia
-, noi andremo fino in fondo.
Del fatto poi che le direttrici di questa risoluzione vadano in
parallelo, almeno a grandi linee, con quanto la Giunta regionale ha
affermato nella sua proposta di delibera non possiamo che
rallegrarcene, però credo che le premesse abbiano tutta la loro
importanza e siano doverose come momento di interlocuzione con dei
soggetti che si sono attivati, hanno passato giornate sotto la
pioggia a raccogliere firme di nostri concittadini, hanno studiato,
sono venuti a discutere con noi, hanno dato un apporto
qualitativamente notevole ad una crescita di democrazia
partecipativa. Per noi questo va sottolineato, per noi questo
merita dieci righe di risposta. Sono risposte che, da quanto sento
dall'Assessore, non sono in contrasto, in conflitto con la visione
che ha affermato la Giunta e questo ci fa magari anche ben sperare,
ma le nostre speranze sono delle speranze soggette a verifica, ad
accertamento, che si individui effettivamente la modalità di
trattamento più opportuna. Abbiamo sentito a lungo parlare in
Commissione del trattamento meccanico biologico, non sappiamo se e
in che misura anche questa soluzione verrà presa in conto, noi
vorremmo che tutto il sistema di smaltimento sia soggetto ad
un'attentissima analisi. Insistiamo quindi affinché questa
risoluzione sia accolta, chiediamo con forza ai colleghi di essere
su tale punto uniti alla nostra opinione, perché la riteniamo
un'interlocuzione giusta, doverosa nei confronti di chi ha
contribuito, in questo caso possiamo sì dirlo, in modo decisivo al
cambiamento di rotta che è stato apportato. Grazie.
Presidente
- La parola al Consigliere Lattanzi.
Lattanzi (PdL)
- Grazie, Presidente. Prendo atto che
l'invito fatto nel mio intervento precedente - che poi era stato
anche raccolto dai colleghi del Partito Democratico devo dire con
grande onestà politica, ma anche dall'Assessore, quindi dalla
Giunta stessa - di affrontare questa tematica scevri dall'ideologia
e dalla voglia irrefrenabile di mettere il marchietto - aggiungo
del Galletto - su questa operazione non ha avuto successo, me ne
dispiaccio, prof. Louvin, perché credo che i 3.200 cittadini che
hanno sollecitato il Consiglio su questo tema di tutto abbiano
bisogno meno che il Galletto voglia fare il protagonista! Penso che
loro abbiano un obiettivo diverso, che non è solo dei 3.200
cittadini che hanno raccolto le firme, a cui va il merito di aver
avvalorato e dato il loro contributo a questo dibattito, ma anche
delle tante famiglie che sono preoccupate, che hanno voglia di
avere delle risposte su tale tema, che hanno le preoccupazioni che
tutti noi condividiamo ed esprimiamo. Credo che di tutto abbiano
bisogno meno che dell'ideologia del marchietto... fra l'altro, a
campagna elettorale chiusa, quindi se questo aveva un senso prima,
dopo le parole dette in quest'aula qualche minuto fa veramente
suona male.
Dalle cinque firme che vedo su questa risoluzione... casualmente
solo le vostre... l'invito al ritiro dell'Assessore non può che
essere condiviso: ritirate questo documento per onestà
intellettuale! Mi appello al vostro buon senso politico, perché
l'obiettivo dei 3.200 cittadini di sensibilizzare ulteriormente...
ripeto: ulteriormente, perché non sarebbe dignitoso dare a questi
3.200 cittadini l'esclusivo merito della preoccupazione e
dell'approfondimento, perché, mi consentirà il collega Louvin, qui
c'è gente che da anni si sta occupando di questa cosa, che, eletta
dai cittadini, più di quei 3.200, da migliaia di cittadini, ha
voluto preoccuparsi di tale tema, ha voluto approfondirlo
tecnicamente, ha voluto impegnarsi scientificamente su di esso, non
ideologicamente e con le diverse sensibilità ha voluto affrontare
il problema! Credo quindi che voi cinque non facciate un regalo a
questi 3.200 cittadini, ma che voi facciate loro un torto,
"appropriandovi" di quei 3.200 cittadini voi fate un torto alla
causa per la quale noi tutti ci stiamo battendo! Io vi invito a
ritirare la risoluzione per onestà intellettuale e per correttezza
politica se credete che quest'aula sia realmente onestamente
convinta di questo tema, come anche il collega Donzel ha appena
espresso... della volontà di quest'aula di approfondire questo tema
scevri dai condizionamenti politici, altrimenti farete la figura di
quelli che tentano di mettere il loro marchietto a tutti i costi:
brutta cosa! Ritirate questo documento, fateci una cortesia e date
a tale tema la dignità che merita!
Presidente
- La parola al Consigliere Donzel.
Donzel (PD)
- Non darò consigli, mi limiterò a dire qual
è la posizione del Partito Democratico rispetto a questo voto. Dopo
aver fatto l'elogio del metodo della concertazione, del parlarci
tutti assieme, è abbastanza antipatico ricevere una risoluzione che
non sia frutto di un lavoro di Commissione. Ci siamo confrontati,
come capita, anche duramente in campagna elettorale con il
Consigliere Comé che ha presieduto la Commissione, ma su questo
tema devo riconoscergli che ha dato ampio ascolto a tutte le forze,
ha permesso alla Commissione di lavorare, di sentire, di rimettersi
in viaggio, di rivisitare luoghi e situazioni; quindi, al di là
delle diverse opinioni politiche, va dato atto che c'era la volontà
di approfondire il tema. Pensavo che i 3.200 cittadini fossero
cittadini, non fossero militanti di nessuna forza politica, per
questo ognuno con le sue capacità ha cercato di ascoltare la loro
voce. Penso che sia riduttivo dei lavori dei Commissari, che sono
andati in Commissione, che hanno fatto uno sforzo di mediazione,
eccetera, arrivare adesso con un documento che mette in discussione
il lavoro fatto - anche in modo oscuro - da alcuni Commissari. Oggi
è dato a me il privilegio di parlare qui, a nome del Partito
Democratico, ma le persone che di questo partito hanno lavorato con
intensità, hanno scritto sul nostro giornale non sono qui in
quest'aula. Se parlo, parlo con competenze che altri mi hanno
fornito con i loro resoconti, eccetera, con dibattiti che noi
abbiamo fatto all'interno del partito, di cui ringrazio tutti per
la collaborazione. Non sono un esperto di tali questioni, sono un
politico e quindi mi dispiace che tutto questo lavoro effettuato da
tali persone venga sminuito, per cui, rispetto a questo documento,
noi ci asterremo ma - ripeto - le cose che vi sono contenute sono
esattamente le cose che pensiamo anche noi. La lotta per la
riduzione delle emissioni di CO2 non è proprietà di nessuno, in
particolare vorrei ricordare lo straordinario sforzo che sta
facendo Al Gore, del Partito Democratico americano, per fare una
battaglia mondiale su queste tematiche. Questa cosa è quindi un
patrimonio comune ed è giusto che tale rimanga e che si continui a
lavorare in tale direzione.
Presidente
- La parola al Consigliere Comé.
Comé (SA-UdC-VdA)
- Solo per fare alcune riflessioni a
seguito dell'intervento del collega Louvin. Devo dire che avevo
apprezzato fortemente gli interventi dei colleghi nella discussione
generale. Avevano tutti sostenuto che su una questione così
importante bisognava staccarsi dalla posizione ideologica, prendere
una posizione laica, era stato sottolineato, mentre vedo che la
risoluzione, come è stato illustrato dall'Assessore, è una
ricopiatura della posizione dell'atto di Giunta. Fra l'altro,
vorrei solo ricordare che fa parte della stessa Commissione un
componente del vostro gruppo, il quale ha sottoscritto, votato la
relazione che è stata poi presentata in Consiglio. Vorrei
sottolineare anche una dichiarazione fatta dal Consigliere Louvin:
"certamente una petizione di 3.200 persone avrebbe necessità di non
concludersi con una presa d'atto", mi pare che sia quasi 20 anni
che è qui, di petizioni ne ha discusse e devo dire che sono state
quasi tutte concluse con delle prese d'atto, tranne forse qualche
piccola particolarità e qualche rarità. Dice poi che la posizione
del Presidente della III Commissione sarebbe stata diversa, che ha
avuto un cambiamento di rotta: beh, ritengo che il fatto di poter
eventualmente modificare alcune posizioni sia un segno di grande
intelligenza; ho visto delle persone negli ultimi anni che hanno
fatto dei cambiamenti di rotta pesanti dal punto di vista politico,
eppure nessuno ha gridato allo scandalo su tale questione! Se vi
fosse da parte vostra la volontà di ritirare questa risoluzione,
effettivamente potreste dare un grosso contributo a tutta la
comunità, perché qui c'è la volontà di portare avanti una questione
delicata che sta a cuore a tutti e per il bene della Valle d'Aosta
vogliamo portarla avanti insieme e non attraverso delle piccole
prese di posizione singole.
Presidente
- La parola al Consigliere Prola.
Prola (UV)
- Solo per testimoniare il lavoro che abbiamo
fatto in III Commissione nell'esaminare questa petizione, che
arriva in Consiglio dopo essere stata sviscerata per due mesi al
suo interno; ritengo offensivo banalizzare il lavoro della
Commissione dicendo: "il Consiglio prende semplicemente atto". Sia
a livello di Commissione, sia a livello di maggioranza, sia come
Esecutivo noi abbiamo discusso di questo problema e i risultati si
vedono chiaramente con l'atto amministrativo che la Giunta ha
deliberato con una serie di indirizzi che seguono esclusivamente la
direttiva comunitaria; assolutamente non siamo usciti fuori dai
binari degli indirizzi della comunità, quindi assolutamente il
fatto di essere una presa d'atto o una piccola decisione... che i
3.200 cittadini devono ricevere una risposta.... ma la risposta che
ricevono i 3.200 cittadini è contenuta nell'atto amministrativo che
la Giunta ha deliberato, assolutamente! Mi sembra quindi quasi una
presa in giro sentire un teatrino di questo genere all'interno del
Consiglio, dove si dice: "semplicemente una presa d'atto", ma
scherziamo! Coscientemente e responsabilmente i Commissari della
III Commissione hanno discusso di tutto questo aspetto, si sono
confrontati e hanno deliberato all'unanimità tale tipo di atto,
condividendo la posizione della Giunta. Mi pare quindi di
sottolineare che bisogna evitare, come diceva il Consigliere
Lattanzi, di mettere i marchietti, o le stelle al merito su un
problema che è condiviso da tutti, su un problema che dovrebbe
essere al di sopra di tutti.
Presidente
- La parola al Presidente della Regione,
Rollandin.
Rollandin (UV)
- I colleghi hanno già ampiamente
illustrato qual è stato il lavoro della Commissione competente nel
merito della petizione a suo tempo presentata. Oggi nella
discussione è emerso a complemento l'indirizzo che da parte
dell'Amministrazione regionale nel frattempo è stato elaborato per
giungere ad alcune direttive. Questo fatto non può e non deve
essere letto come conseguenza di un atteggiamento correttissimo di
una petizione che si inserisce in un discorso altrettanto chiaro;
questo è l'errore con cui si vuole assolutamente cercare di
evidenziare un aspetto, che è sicuramente valido: il fatto di
impegnarsi per raggiungere un obiettivo, per discutere di un
programma e necessariamente vedere una soluzione prospettata come
la conseguenza di... Se è sbagliato il pensare che una petizione
sia in qualche modo sottovalutata... perché così non è stato ma,
sotto questo profilo, condivido soprattutto l'osservazione di chi
ha detto che le famiglie, le persone coinvolte, interessate al
discorso dei rifiuti non sono solo le 3.200 che hanno firmato, ma
tutte le famiglie di questa Valle e non solo. Sotto questo profilo,
quando avevamo presentato nel programma di legislatura una
soluzione da dare al problema dei rifiuti, si era voluto a tutti i
costi da parte di qualcuno leggere: "lì c'è scritto...", quello che
non c'era scritto...
(interruzione di un Consigliere, fuori microfono)
... no, non è stato detto. Basta rileggere i verbali. Il
problema di fondo è che, sotto questo profilo, noi durante questo
periodo abbiamo tenuto nella massima considerazione il lavoro
svolto fino a ieri, il lavoro svolto nell'ambito
dell'approfondimento dell'analisi e quello che è stato fatto nella
discarica esistente, l'analisi fatta delle procedure e la
Commissione competente ha fatto tutta una serie di sopralluoghi per
evidenziare le strutture, le possibilità, le tecniche che possono
favorire una soluzione adeguata. La proposta che è stata presentata
è la risposta, questa risoluzione non è la risposta ai cittadini,
perché questa risoluzione va ad impegnare... dove sbaglia è dove va
ad impegnare il Consiglio regionale su delle situazioni che sono
già state, come è stato detto, non solo sviluppate, ma ampiamente
sviluppate, dette e sottoscritte. Il volere allora oggi dire che si
conclude il lavoro della Commissione e si dà esito alla petizione
solo se si approva questo... è un falso, perché non si aggiunge
nulla e non si toglie nulla alla petizione che ha avuto sicuramente
il suo pregio, che è stata considerata come un punto di riferimento
nel dibattito che c'è stato in questo periodo. Le soluzioni di cui
è inutile che anticipiamo adesso la discussione che faremo a breve
nell'esaminare la proposta al Consiglio nel merito... credo che di
fondo oggi questa risoluzione non possa essere votata, ma non
perché non vi sia una considerazione di quello che viene detto, ma
- lo ribadiamo - perché quello che viene detto è già stato fatto.
Il fatto di ribadirlo allora mi sembra una situazione che
assolutamente non è ipotizzabile e le altre considerazioni che sono
state fatte dai colleghi le sottoscriviamo, quindi mi sembra che,
se si insiste sulla votazione, noi ci asterremo dal votare questa
risoluzione per le ragioni che abbiamo detto, con tutto il rispetto
per chi ha raccolto le firme, con tutto il rispetto per chi vorrà
fare ulteriori dibattiti come se ne faranno sul tema dello
smaltimento dei rifiuti e per tutto quello che sarà
l'approfondimento che nel frattempo tecnicamente verrà fatto. È
evidente che c'è la possibilità di avere un'attenzione molto
particolare ai lati tecnici... però le scelte poi sono politiche e
queste sono scelte politiche che sono state fatte. Mi dispiace per
qualcuno, che ha sempre la voglia di evidenziare degli aspetti
negativi o comunque di evidenziare la non sensibilità nei confronti
di... quando c'è invece da prenderne atto, si va a cercare di
trovare un qualcosa per evidenziare quello che non è evidenziabile,
perché c'è già. È stato letto e scritto, c'è già su documenti
ufficiali, quindi il ripeterlo mi sembra un esercizio poco probante
dell'intelligenza che viene riconosciuta a chi partecipa a questo
Consiglio.
Presidente
- Qualche altro intervento? Se nessun altro
vuole intervenire, chiudo la discussione generale.
La parola al Consigliere Louvin.
Louvin (VdAV-R)
- Molto brevemente, perché non abbiamo
nessuna intenzione di polemizzare, ma abbiamo evidentemente diverse
sensibilità e diversi apprezzamenti. Qui abbiamo ricevuto lezioni
di onestà intellettuale, di intelligenza, di serietà, ma credo che
una volta di più permettersi di dire la nostra e di chiedere al
Consiglio di esplicitare determinate posizioni non debba essere
sempre e costantemente indicato come la pellagra o come una delle
peggiori malattie che si possono contrarre. Noi abbiamo
semplicemente desiderato fare delle sottolineature perché ci dà
anche un po' fastidio ogni tanto che si abbia l'impressione poi di
essere tutti d'accordo fino in fondo, che vi sia un atto di fede.
Noi avremmo anche un nostro dovere di opposizione - scusate se ci
permettiamo ogni tanto di assolverlo - che è quello di tenere
aperti degli spazi di discussione e di approfondimento, che in
parte sono già stati indicati onestamente dall'Assessore Zublena
nel suo intervento, ho apprezzato la sua onestà nel dire che
c'erano ancora e ci sono dei margini di approfondimento e di
definizione tecnica. Ci siamo permessi, colleghi, cosa volete...
abbiamo questa sfrontatezza di "mettere nero su bianco" l'idea che
si debba ancora puntare a dare perfezionamento alle decisioni che
sono in corso su questa materia. A noi dà fastidio che vi sia
questa idea, che c'è un occhio del falco che guarda più lontano di
tutti, che ha già capito e già intravisto, quando ci siamo misurati
in una campagna elettorale dicendo cose diverse su queste cose e
non è un secolo fa, è un anno fa, su queste cose...
(interruzione del Consigliere Lattanzi, fuori
microfono)
... su queste cose... e sono state dette e scritte da alcuni e
non solo dal nostro gruppo politico, ma anche da altre forze
alleate, sono state dette determinate cose che hanno anticipato in
larga misura una decisione che poi è venuta con una correzione di
rotta, necessaria, doverosa rispetto ad un andamento che è ormai
quasi consolidato, evviva! Abbiamo semplicemente la presunzione di
ritenere utile che si scriva qualcosa in più, lo abbiamo fatto con
il garbo di chi non dà in testa a nessuno, non c'è nessuna accusa
né di incoerenza, né di incompletezza di azione.
Presidente Comé, noi abbiamo apprezzato e partecipato con i
nostri mezzi al lavoro che era in corso in Commissione, ma lei era
presente come me quando in Commissione moltissime preoccupazioni e
note negative sono state avanzate di fronte ai proponenti di questa
petizione. Evidentemente c'era un clima politico-culturale che non
era di tutto favore e questa è una correzione che c'è stata nelle
scorse settimane. Voi poi forse avete una visione diversa dalla
nostra, perché fate parte di una maggioranza, avete luoghi, modi e
momenti di discussione diversi dai nostri, ma questo è un dato
concreto che tutti hanno percepito. Semplicemente dire quindi che
questa strada va approfondita e che queste cose devono ancora
ritenere la nostra attenzione e non si deve mettere... ecco su
questo noi non siamo dell'avviso del Presidente Rollandin, di dire:
"è già tutto fatto"; secondo noi, siamo in corso di opera su questo
e in corso d'opera noi continueremo a lavorare. La nostra
risoluzione è mantenuta checché se ne dica sull'onestà
intellettuale di chi la propone, ma è mantenuta convintamente,
perché riteniamo doveroso che su questo il Consiglio si esprima.
Grazie.
Presidente
- La parola al Consigliere Lattanzi.
Lattanzi (PdL)
- Grazie, Presidente. Alla luce delle
ultime dichiarazioni, noi eravamo per l'astensione su questa
risoluzione, invece voteremo contro perché è evidente la disonestà
politica.
Presidente
- Pongo in votazione la risoluzione, che
recita:
Risoluzione
Vista la petizione popolare presentata in data 17 febbraio
2009 contro la costruzione di un inceneritore in Valle d' Aosta,
chiara manifestazione di interesse e partecipazione sottoscritta da
3200 cittadini:
Appreso dell'intenzione della Giunta regionale di abbandonare
il progetto riguardante la costruzione di un inceneritore e il
conseguente incenerimento della discarica di Brissogne;
Considerato che sulle ipotesi alternative sono presenti
ancora diverse incognite, per quanto riguarda la costruzione di un
centro di compostaggio, riguardo al sistema di pre-trattamento dei
rifiuti che si intende utilizzare e riguardo allo smaltimento della
frazione residua dopo il pre-trattamento;
Il Consiglio regionale
Impegna
il Governo regionale e il Presidente della Regione ad operare
affinché si utilizzino tecnologie innovative in grado di tutelare
effettivamente l'ambiente e che non comportino un aggravio delle
emissioni di C02 e di altri agenti inquinanti in atmosfera;
Auspica inoltre che la Regione proceda ad attuare pienamente
le normative europee attraverso:
- un serio piano di riduzione dei rifiuti alla base con ampio
coinvolgimento della popolazione locale;
- il raggiungimento di più livelli elevati di raccolta
differenziata, incentivando economicamente le pratiche virtuose nel
passaggio da tassa a tariffa;
- la raccolta dell'umido in città e negli alti centri a forte
densità di popolazione e l'incentivo al compostaggio domestico
nelle zone rurali.
F.to: Bertin - Giuseppe Cerise - Chatrian - Louvin - Patrizia
Morelli
Consiglieri presenti: 32
Votanti: 8
Favorevoli: 5
Contrari: 3
Astenuti: 24 (Agostino, Caveri, Comé, Crétaz, Donzel, Empereur,
Carmela Fontana, Hélène Impérial, Isabellon, La Torre, André
Lanièce, Lavoyer, Maquignaz, Marguerettaz, Pastoret, Prola, Rigo,
Emily Rini, Rollandin, Rosset, Salzone, Laurent Viérin, Marco
Viérin, Manuela Zublena)
Il Consiglio non approva.
Presidente
- Il Consiglio prende atto della petizione e
della documentazione ad essa relativa.
