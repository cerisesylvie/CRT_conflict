Classificazione
TURISMO E INDUSTRIA ALBERGHIERA
Professioni turistiche



Oggetto del Consiglio n. 2281 del 5 aprile 2023 - Resoconto
OGGETTO N. 2281/XVI - Interpellanza: "Tempistiche per
l'operatività sul territorio regionale della nuova figura
professionale di accompagnatore di media montagna".
Marguerettaz (Presidente) -
Punto n. 57 all'ordine del
giorno. Per l'illustrazione, ha chiesto la parola il collega
Brunod.
Brunod (LEGA VDA) -
Come altre iniziative presentate dai
colleghi, anche questa è ormai datata perché risale ai primi di
gennaio per i motivi che sappiamo tutti.
Prendendo atto che in data 6 ottobre 2022 venivano riportate sul
portale ANSA le seguenti notizie: "Turismo verso l'istituzione
dell'accompagnatore di media montagna".
Tenendo conto che nel DEFR 2023-2025, approvato nella seduta del
Consiglio regionale avvenuta in data 30 novembre-1° dicembre 2022,
nella sezione 1.8 Assessorato beni culturali, sport e commercio, in
modo particolare nella parte relativa al turismo vengono riportate
le seguenti informazioni: "l'importanza degli operatori del turismo
è di tutta evidenza ma è necessario che alcune figure siano
potenziate e/o riviste e in quest'ottica, ormai quasi a termine, il
testo di legge con il quale si prevede l'istituzione della nuova
figura dell'accompagnatore di media montagna, che sarà versatile
trasversale rispetto alle funzioni della guida alpina e dei maestri
di sci". La nuova figura professionale è fortemente richiesta dalla
clientela interessata dalla montagna ma non sufficientemente
preparata da ascese di tipo alpinistico, potrà operare anche oltre
i confini nazionali, proponendo itinerari transfrontalieri, con
conseguente potenziale ampliamento non solo delle opportunità
lavorative e di nuovi professionisti, ma anche dell'offerta
turistica valdostana nel suo insieme. Il territorio oggetto di
attività riguarderà la fascia di media montagna, porzione molto
ampia del territorio valdostano e consentirà di sviluppare
un'offerta lungo tutto l'arco dell'anno, in quanto non strettamente
legata a particolari condizioni ambientali. Attraverso
l'istituzione della nuova figura, che ben si integra con le altre
professioni turistiche della montagna: guide alpine, maestri di
sci, maestri di
mountain bike
, si fa pertanto un ulteriore
passo verso una destagionalizzazione del turismo valdostano.
Evidenziato che in data 2 dicembre, sempre sul sito ANSA, in
riferimento all'Assemblea dei maestri di sci, apprendiamo le
seguenti affermazioni: "Beppe Cuc, confermato presidente dei
maestri di sci della Valle d'Aosta. Da Regione sì all'istituzione
della figura di accompagnatore di media montagna"; tenendo conto
che negli ultimi anni vi è stata una grande crescita, uno sviluppo
e promozione delle attività
outdoor
in generale e
considerato che il territorio della nostra Regione si presta
perfettamente per una maggiore valorizzazione e sviluppo a 360
gradi di tali attività, rimarchiamo che sarebbe quindi necessario
portare a compimento questo percorso nel più breve tempo possibile
in modo tale da poter disporre di una nuova figura professionale
che possa ampliare, potenziare e valorizzare maggiormente l'offerta
turistica della Regione Valle d'Aosta a livello nazionale e
internazionale.
Rileviamo ovviamente che essendo, come abbiamo detto prima,
datata quest'iniziativa... il disegno di legge 93
sull'accompagnatore di media montagna con le modificazioni alle
leggi n. 7/1997 e 1/2003, presentato in data 31 gennaio 2023, è
stato assegnato alla IV Commissione per l'avvio del suo iter.
Inoltre anche nel programma approvato dalla nuova maggioranza
nella parte relativa agli interventi di continuità
politico-amministrativa si apprende che, per quanto riguarda il
settore turistico, un'attenzione particolare dovrà essere riservata
al fine di poter dare delle risposte alle istanze formulate dagli
Enti locali e dal settore nelle sue diverse articolazioni, alle
norme in materia di attività di accompagnatore di media
montagna.
Dopo queste premesse, si interpella l'Assessore competente per
conoscere se si intenda procedere tempestivamente per portare
quanto prima a compimento questo iter e, in particolare, con quali
tempistiche, al fine di poter avere operanti sul territorio le
nuove figure professionali di accompagnatore di media montagna.
Presidente -
Per la risposta, la parola all'assessore
Grosjacques.
Grosjacques (UV) -
In ottemperanza a quanto previsto dal
DEFR, così come ha correttamente illustrato il collega Brunod nella
sua illustrazione, gli uffici hanno predisposto il disegno di legge
istitutivo della nuova figura professionale degli accompagnatori di
media montagna, a seguito di un confronto che è durato oltre un
anno con l'Unione guide di alta montagna e con l'Associazione guide
escursionistiche naturalistiche della Valle d'Aosta (l'AGENVA),
individuata con la deliberazione di Giunta regionale 557 del 17
maggio 2021 quale associazione di categoria maggiormente
rappresentativa.
A seguito dell'acquisizione dei necessari pareri di competenza
della struttura Affari legislativi e aiuti di Stato, afferente al
Dipartimento legislativo aiuti di Stato e della struttura
Programmazione bilancio, nella sua seduta del 24 gennaio ultimo
scorso la Giunta regionale ha adottato la deliberazione di proposta
del disegno di legge al Consiglio regionale. La proposta di legge è
stata quindi trasmessa alla Presidenza del Consiglio e al Consiglio
permanente degli Enti locali per conoscenza, senza che fosse
necessario il rilascio del parere in quanto non previsto per la
tematica in questione. A conclusione dell'iter consiliare e
successivamente all'adozione della legge dovranno essere definiti
gli aspetti tecnici relativi alla nuova figura professionale,
quali, ad esempio, lo
status
e lo standard formativo in
termini di durata, articolazione ai contenuti, nonché le modalità
di transito delle guide escursionistiche naturalistiche attualmente
inserite nel relativo elenco professionale regionale, istituito ai
sensi della legge regionale 1/2003 di disciplina delle professioni
turistiche e interessate alla nuova professione degli
accompagnatori di media montagna, nel nuovo elenco speciale,
gestito dall'Unione valdostana guide di alta montagna, guide alle
quali competeranno altresì le attività di formazione e gli
adeguamenti statutari e regolamentari necessari per accogliere i
nuovi professionisti.
Vorrei sottolineare che in sede di definizione dei contenuti
della proposta legislativa è stata prestata molta attenzione non
soltanto, come è ovvio, alla figura di nuova istituzione, ma anche
alla salvaguardia della posizione delle guide escursionistiche
naturalistiche attualmente iscritte nell'elenco professionale
regionale operanti sul territorio, professionisti che rappresentano
un tassello importante dell'offerta turistica regionale. Il loro
transito nei ruoli degli accompagnatori di media montagna è stato
previsto unicamente su istanza dell'interessato e in tal modo
coloro che vorranno continuare a svolgere l'attività di guide
escursionistiche naturalistiche saranno nelle condizioni di poterlo
fare senza alcun pregiudizio o vincolo.
Nelle more dell'organizzazione del primo corso di formazione
completo, vale a dire per coloro che non hanno competenze
pregresse, si procederà innanzitutto con l'istituzione dell'elenco
speciale degli accompagnatori di media montagna e secondo le
modalità che saranno definite anche in un'ottica di valorizzazione
delle competenze già acquisite dalle guide escursionistiche
naturalistiche con l'iscrizione dello stesso delle guide
interessate a transitare nei ruoli degli accompagnatori di media
montagna, così da avere i primi professionisti operanti sul
territorio in questa nuova veste.
Analogamente nei giorni scorsi ho incontrato il Presidente
dell'Associazione maestri di sci, il quale mi ha sottoposto le
stesse sollecitazioni con riguardo alla figura del maestro di sci,
che ha inserito nelle sue prerogative tutta una serie di competenze
che ovviamente saranno bypassate all'atto della richiesta dei
maestri di sci di iscrizione a quest'albo. Coloro che vorranno
invece intraprendere tale professione senza avere alcuna competenza
professionale pregressa dovranno seguire i corsi completi che
saranno organizzati dall'Unione valdostana delle guide di alta
montagna sulla base dello standard formativo individuato e che
richiederanno, per ovvie ragioni formative e organizzative, tempi
più lunghi.
Tenuto conto dei quaranta giorni di interruzione delle attività
delle Commissioni che sono riprese a inizio marzo, rispetto alle
tempistiche che mi vengono chieste, posso confermare, come ho già
ricordato nelle premesse, che il disegno di legge n. 93 rappresenta
una priorità per la maggioranza regionale e la sua
calendarizzazione si è avviata nella seduta della IV Commissione,
come ha ricordato il collega Brunod, di giovedì 16 marzo con la
nomina a relatore del disegno di legge del collega Rollandin.
Nelle prossime sedute in programma la prossima settimana il
Presidente della IV Commissione mi ha informalmente comunicato che
quasi certamente sarà calendarizzata l'audizione del sottoscritto e
successivamente dei portatori di interesse sulla tematica in
questione, percorso che contiamo di concludere nel più breve tempo
possibile per consentire alle nuove figure professionali di poter
operare celermente, potendo così mettere a disposizione
dell'offerta turistica valdostana ulteriori e qualificate
risorse.
Presidente -
Per la replica, la parola al collega
Brunod.
Brunod (LEGA VDA) -
Grazie Assessore per avere ripercorso
tutto questo iter molto dettagliato, molto preciso, ovviamente
condividiamo pienamente l'importanza di arrivare al risultato
finale nel più breve tempo possibile, perché comunque questa figura
professionale può far fare quel salto di qualità a livello di
promozione e valorizzazione del nostro territorio e non solo,
perché comunque guarda anche il livello internazionale, quindi noi
speriamo che, come lei ha ben detto, parta prima possibile.
Ovviamente ci saranno dei tempi tecnici che bisogna rispettare ma
ci auspichiamo di avere a disposizione queste figure, ovviamente
sarebbe il
top
per la primavera 2024 che possano già essere
operanti, perché comunque essendo una figura che punta alla
destagionalizzazione del turismo, nella primavera 2024 sarebbe
l'ideale poterli avere operanti sul campo. Monitoreremo quindi la
cosa e con piacere noi abbiamo molta attenzione per questa
figura.
