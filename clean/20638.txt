Classificazione
COMMERCIO
DEMANIO E PATRIMONIO REGIONALE
INDUSTRIA



Oggetto del Consiglio n. 672 del 10 giugno 2004 - Resoconto
OGGETTO N. 672/XII - Disegno di legge: "Interventi per il
patrimonio immobiliare regionale destinato ad attività produttive e
commerciali".
Articolo 1
(Oggetto)
1. La Regione disciplina con la presente legge il
conferimento ad una società di capitali di beni facenti parte del
patrimonio immobiliare regionale destinato ad attività produttive e
commerciali.
Articolo 2
(Modalità di intervento)
1. La Giunta regionale è autorizzata ad effettuare
conferimenti ad una società di capitali, a totale capitale
regionale, esistente o ad una società per azioni da costituire
mediante apposito mandato a Finaosta s.p.a., ai sensi dell'articolo
5 della legge regionale 28 giugno 1982, n. 16 (Costituzione della
società finanziaria regionale per lo sviluppo economico della
Regione Valle d'Aosta), come modificato dall'articolo 4 della legge
regionale 16 agosto 1994, n. 46.
2. In caso di costituzione di nuova società, il capitale
iniziale della stessa è stabilito in euro 500.000.
3. La Giunta regionale è autorizzata a sottoscrivere aumenti
di capitale della società di cui al comma 1, mediante versamenti in
denaro, ai sensi della l.r. 16/1982, per un importo massimo di euro
500.000 per l'anno 2004 e per un importo massimo di euro 1.000.000
annui per gli anni 2005 e 2006.
4. La società di cui al comma 1 provvede, in particolare, ad
acquisire in proprietà il patrimonio immobiliare regionale
destinato ad attività produttive e commerciali, nonché gli impianti
e le attrezzature correlati, curandone la valorizzazione, la
gestione e l'eventuale alienazione.
Articolo 3
(Conferimento dei beni regionali)
1. La Giunta regionale è autorizzata a conferire, entro il 31
dicembre 2005, anche in più soluzioni, alla società di cui
all'articolo 2, comma 1, beni facenti parte del patrimonio
immobiliare regionale destinato ad attività produttive e
commerciali, nonché gli impianti e le attrezzature correlati, ad un
valore determinato da un perito estimatore indipendente e a
sottoscrivere, a tal fine, i relativi aumenti di capitale.
2. La valutazione peritale si basa sul criterio misto
patrimoniale-reddituale.
3. Gli oneri inerenti al conferimento dei beni, a carico
della Regione, sono valutati in complessivi euro 15.000.000, di cui
euro 5.000.000 nell'anno 2004 e euro 10.000.000 nell'anno
2005.
4. La Giunta regionale è autorizzata, inoltre, a trasferire
le proprie quote di partecipazione della società di cui
all'articolo 2, comma 1, a Finaosta s.p.a., ai sensi dell'articolo
5 della l.r. 16/1982.
5. Restano comunque fermi i diritti di godimento spettanti a
terzi, sino al termine di scadenza previsto nel corrispondente
titolo.
6. La società di cui all'articolo 2 assicura l'adempimento
degli obblighi posti a carico della Regione dai contratti in essere
alla data di entrata in vigore della presente legge e provvede a
finanziare gli interventi sui beni immobili alle condizioni
previste nei medesimi contratti.
Articolo 4
(Indirizzi strategici)
1. Il Consiglio regionale approva, su proposta della Giunta
regionale, gli indirizzi strategici e gli eventuali programmi di
dismissione dei beni della società che la Regione intende
presentare in assemblea per il tramite del rappresentante di
Finaosta s.p.a..
2. Il Presidente della Regione, entro trenta giorni
dall'approvazione del bilancio della società, relaziona al
Consiglio regionale sull'attività della società e sull'attuazione
dei programmi di cui al comma 1.
Articolo 5
(Disposizioni finanziarie)
1. L'onere derivante dall'applicazione della presente legge è
determinato complessivamente in euro 5.500.000 per l'anno 2004, in
euro 11.000.000 per l'anno 2005 e in euro 1.000.000 per l'anno
2006.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2004 e di quello pluriennale per il triennio
2004/2006:
a) nell'obiettivo programmatico 1.3.3. (Oneri fiscali,
legali, assicurativi e contrattuali) al capitolo 33100 (Spese per
tributi fondiari, imposte e tasse);
b) nell'obiettivo programmatico 2.1.4.02. (Partecipazioni
azionarie e conferimenti) al capitolo 35620 (Spese per la
costituzione del fondo di dotazione della Finaosta s.p.a. per gli
interventi della gestione speciale);
c) nell'obiettivo programmatico 2.1.6.01. (Consulenze e
incarichi) al capitolo 21820 (Spese per incarichi di
consulenza).
3. Al finanziamento dell'onere di cui al comma 1 si provvede
mediante utilizzo:
a) dello stanziamento iscritto nell'obiettivo programmatico
3.1. (Fondi globali) al capitolo 69000 (Fondo globale per il
finanziamento di spese correnti) per l'anno 2004 per euro 500.000 e
per gli anni 2005 e 2006 per annui euro 1.000.000 previsto al punto
B.1.2. (Gestione immobili industriali) dell'allegato n. 1 ai
bilanci annuale e pluriennale;
b) degli stanziamenti iscritti nell'obiettivo programmatico
3.2. (Altri oneri non ripartibili) al capitolo 69300 (Quota
interessi per ammortamento di mutui e prestiti da contrarre) per
euro 5.000.000 per l'anno 2005 e al capitolo 69320 (Quota capitale
per ammortamento di mutui e prestiti da contrarre) per annui euro
5.000.000 per gli anni 2004 e 2005.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio, ivi comprese quelle
necessarie per l'attuazione delle disposizioni di cui all'articolo
3, comma 4.
Président - Je rappelle que la IVe Commission ainsi que la IIe a
donné son avis favorable. Nous votons sur le texte présenté par la
IIe Commission.
La parole au Conseiller Frassy sur l'article 1er.
Frassy (CdL) - Pensiamo che sia il caso, dopo la discussione
generale e dopo la replica conclusiva alla discussione generale
effettuata dall'Assessore, soffermarci puntualmente sui vari
articoli di questo disegno di legge, per evidenziare in maniera
puntuale come le affermazioni generiche fatte dall'Assessore a
commento della legge nel suo complesso siano smentite dagli
articoli che andiamo a votare.
Dice l'Assessore che questa legge individua un oggetto e non
trova differenza fra il fatto che si possa costituire una società
"ex novo", al fatto che si possa utilizzare una società già
costituita. Le dico che l'articolo 1 è di una indeterminatezza che
sarà foriera di problemi applicativi e gestionali, una volta che
sarà costituita la società o sarà affidata la società al
conferimento dei beni. Voi dite che conferite una società di
capitali; ma io evidenzio "in primis" che società di capitali, come
lei sa, ce ne sono di diversi generi: potrebbe essere una S.r.l.
con un socio unico o una S.p.a., e non è dissertazione accademica
perché nell'ambito delle società regionali partecipate, "Vallée
d'Aoste Structure" mi sembra di ricordare che sia una S.r.l.;
perciò non tutte necessariamente sono state costituite nella forma
della S.p.a.. Questo implica già delle differenze di tipo
gestionale in seno alla società stessa che dovesse essere
costituita o alla quale dovrebbe essere conferito il
patrimonio.
Al di là di questa definizione forse sottile e di diritto
economico, c'è una definizione ben più preoccupante, che è "il
conferimento di beni facenti parte del patrimonio immobiliare
regionale destinato alle attività produttive e commerciali". Allora
qui dovremmo capire qual è la logica, perché se aveste scritto che
il conferimento sarà di tutti i beni del patrimonio immobiliare,
quanto meno potevamo dedurre che avevate fatto una scelta di campo
netta, ed era quella di non gestire più, come Amministrazione
regionale, i beni destinati ad attività produttive e commerciali.
Nella maniera in cui è stato scritto questo capoverso, avete
utilizzato una formula ambigua che consentirà all'Amministrazione
regionale di decidere che alcuni beni andranno conferiti su
valutazioni, che potranno essere relative ai beni stessi o forse
relative addirittura a chi occupa o dovrà occupare quei beni. Non
avete individuato un criterio univoco e, di conseguenza, pretendete
che con questa legge il Consiglio vi dia una delega in bianco,
delega in bianco non solo per la gestione del patrimonio
immobiliare, ma anche per i criteri a monte di conferimento dei
beni stessi.
E le altre attività, Assessore? I locali di altre attività, che
non rientrano in attività prettamente produttive e commerciali?
Nell'avere esaminato le varie problematiche inerenti il patrimonio
regionale, siamo stati sommersi di dati relativi ad associazioni,
relativi ai soggetti più disparati, che occupano locali regionali.
Allora, se il problema era strategico di dire: "non ce la facciamo
con le nostre strutture a gestire il patrimonio", avreste dovuto
quanto meno adottare una conclusione che fosse coerente con il
problema evidenziato, anche perché lei, Assessore, ha evidenziato
che il problema sta in questo. Lei ha detto: "il problema del
patrimonio sta nell'impossibilità dell'Amministrazione regionale di
poterlo gestire e farlo fruttare". Se questa era la filosofia che
doveva stare alla base di questa legge, l'oggetto doveva essere
precisato in maniera più puntuale e consentire chiarezza su quelli
che sarebbero stati i cespiti da dismettere dal patrimonio
immobiliare.
Una società di capitali "a totale capitale regionale", si legge
poi nel prosieguo dell'articolato; noi, più volte, abbiamo
enunciato la suggestione anche sulla "Casino S.p.a." di una scelta
diversa, che potesse essere quella di coinvolgere i privati o che
potesse essere quella di coinvolgere la comunità valdostana
attraverso quel meccanismo virtuoso dell'azionariato diffuso, per
cui i cittadini che dovessero acquisire una partecipazione
azionaria in quella società saranno tanto più propensi a dare un
giudizio positivo della gestione pubblica, tanto più le quote
detenute di quella partecipazione azionaria gli conferiranno un
utile in termini di cedola annuale da staccare a vantaggio dei soci
della società stessa.
Chiudendo questa riflessione su questo primo articolo del
disegno di legge n. 21, pensiamo di aver evidenziato dalla lettura
dell'articolo 1 un'indeterminatezza che lascia un'ampia
discrezionalità politico-amministrativa nel gestire e nell'avviare
il trapasso di tutti i beni patrimoniali dalla gestione diretta
regionale alla gestione che verrà affidata a questa società.
Pensavamo che questa riflessione andasse fatta, soprattutto per
evidenziare come - al di là delle affermazioni generiche - quello
che lei ha detto non trovi riscontro nella legge, che lei chiede a
questo Consiglio e alla sua maggioranza di votare e che sembrerebbe
che lei non abbia scritto e che comunque non abbia
approfondito!
Président - La parole au Conseiller Comé.
Comé (SA) - Intanto voglio ringraziare l'Assessore per la sua
risposta fiume. Spero che questa risposta fiume porti dell'acqua
limpida, tale che possa rinfrescare un sistema che, invece, pare
sia un po' rigido; spero che quest'acqua non vada a mescolarsi con
del fango, che rischierebbe di creare del pantano e, quindi, delle
difficoltà superiori!
L'Assessore ha ripreso l'osservazione mossa sull'urgenza:
sappiamo benissimo che questo provvedimento è all'attenzione delle
commissioni da mesi, ma non è da parte nostra che ci sono stati
eventuali ritardi. Sappiamo bene che sono state presentate delle
proposte, anche da parte di componenti della maggioranza, su
un'impostazione diversa rispetto a quella che oggi andiamo ad
approvare: questo, forse, ha un po' frenato l'iter; quindi non è da
imputare sicuramente a noi, se c'è del ritardo.
L'Assessore ha detto - ma non ci ha convinti - che oggi la
burocrazia, le norme, impongono, anche negli enti privati, un
aumento di personale, quindi rientrando nel nostro caso il
personale indicato e che oggi ha il compito di svolgere queste
attività, domani sarà sicuramente impiegato per altre mansioni. Non
vorrei che questa fosse una strategia da parte dell'Amministrazione
la quale, non potendo o non volendo aumentare il personale,
trasferisce tutte le competenze ad altri soggetti, chiaramente
aumentando i costi per la Regione.
Come ho espresso nel mio intervento precedente, non ci ha
convinto la risposta dell'Assessore. In modo particolare, la legge
che abbiamo abrogato prima era una legge su cui sia gli industriali
sia gli enti che facevano parte di cooperative non hanno dichiarato
la loro insoddisfazione; hanno detto invece che quel testo
legislativo era per loro valido, ma che il sistema burocratico non
permetteva di applicarlo. Allora, anziché abrogare la legge, si
doveva guardare qual era il meccanismo che non portava
l'Amministrazione regionale a dare delle risposte ai vari soggetti!
Per questi motivi non possiamo dare il nostro appoggio a questa
legge.
Président - La parole au Conseiller Fiou.
Fiou (GV-DS-PSE) - Assistiamo sovente al fatto che una
iniziativa consiliare venga utilizzata per riflessioni su tutti gli
aspetti della politica regionale... riflessioni sicuramente utili,
però qualche volta questo esercizio ci fa perdere di vista gli
obiettivi veri, concreti delle iniziative stesse.
Il disegno di legge n. 21 è stato pensato per superare una
situazione di gestione problematica del patrimonio immobiliare
della Regione e credo che sia da questa considerazione che dobbiamo
partire. La Regione è proprietaria di aree, di strutture, di
infrastrutture con finalità produttive, che sono state strumenti
strategici per la programmazione di politiche economiche e per
rendere operative scelte di indirizzo a supporto dello sviluppo
produttivo della nostra realtà; quindi mi pare che questo
patrimonio abbia un significato di peso nella politica
regionale.
Sono emersi problemi, come dicevo, nella gestione della
locazione di questi beni. La legge n. 1/1998, checché se ne dica,
ha determinato una situazione di fatto di grande precarietà:ha
evidenziato difficoltà di applicazione che mi pare sia estremamente
semplicistico addebitare, come è stato fatto anche nelle audizioni,
solo alle rigidità dei funzionari. Il problema vero è che molti
contratti non erano in essere per difficoltà di applicazione di
tale legge per difficoltà, di interpretazione, checché ne dica
"Forza Italia". "Forza Italia" sta dicendo, insieme
all'Associazione industriali: "bellissima legge", ma che di fatto
ha creato difficoltà tali per cui abbiamo tutta una serie di
locazioni non definite. Credo che, di fronte a questo, si dovesse
intervenire. La legge n. 1/1998 poteva anche essere in
contraddizione con le normative europee, cosa di cui ci dobbiamo
preoccupare.
Altro elemento di difficoltà: il rapporto diretto
Regione/aziende nella contrattazione delle locazioni ha più volte
messo la Regione in situazioni di ricatto (la "vicenda Billia" di
questi giorni insegna, anche se su un altro piano). La minaccia:
"se mi chiedi l'affitto, licenzio, metto in cassa integrazione", è
uno strumento discutibile e che è stato messo in atto parecchie
volte. Superare queste "impasse" ha richiesto di mettere insieme
due esigenze, che sono contemplate in questo disegno di legge: la
prima, mantenere in capo alla Regione tutte le decisioni relative
all'utilizzazione dei beni, ai fini della promozione dello sviluppo
economico e produttivo - (questo era un punto fondamentale) -;
l'altra, era relativa all'individuazione di strumenti più snelli
nella definizione dei contratti di locazione, che non fossero in
conflitto con le normative europee e non alla mercé di momenti di
pressione estranei alla definizione dei contratti legittimi.
Una società che funzioni con le regole del diritto privato nel
gestire la parte contrattuale, ma di proprietà interamente
regionale, dovrebbe garantire questi due aspetti: da un lato, la
società deve funzionare con le regole delle società, quindi secondo
il Codice civile (pertanto da questo punto di vista siamo coperti);
dall'altro, la proprietà interamente regionale della società e il
mantenimento in capo alla Regione delle competenze relative agli
indirizzi e ai programmi garantisce le finalità programmatorie di
tali beni. Qualche perplessità posso esprimerla sul "passaggio
Finaosta" per costituire la società, non per disconoscere la
validità di questo strumento operativo che è "Finaosta", ma non
vorrei che questo diventasse un filtro per gli indirizzi che
spettano al Consiglio: qualche altra volta "Finaosta", da questo
punto di vista, ha rappresentato qualche "impasse".
Ripeto: mi sembra che così risolviamo sia la preoccupazione di
definire chi ha in mano gli indirizzi, sia la preoccupazione di una
gestione snella delle questioni patrimoniali. Qui mi pare anche
risolta una preoccupazione sollevata dal Consigliere Curtaz in
merito all'attività ispettiva. In questo senso: il Consiglio
mantiene le sue prerogative, le sue competenze, che sono quelle di
indirizzo, ed è lì che dobbiamo esercitare l'attività ispettiva del
Consiglio. Il controllo sull'attività della società, che va avanti
in termini privatistici, è regolato dal Codice civile.
Termino con una battuta sulle risorse umane: credo che questa
sia una preoccupazione di cui dobbiamo farci carico, nel momento in
cui sempre più utilizziamo strumenti di esternalizzazione di
attività, quando riteniamo che questa esternalizzazione abbia senso
e validità. Per andare incontro anche a questa preoccupazione,
credo che, nel momento in cui verrà ripensato tutto il ruolo e il
funzionamento della "macchina", si vada anche a fare ragionamenti
sull'adeguatezza delle piante organiche relative ai vari settori,
in base a ciò che questi settori tengono in mano e gestiscono.
Président - La parole au Conseiller La Torre.
La Torre (FA) - È evidente che gli interventi che mi hanno
preceduto su questo argomento - mi rivolgo in particolare agli
interventi del Consigliere Frassy e Comé - evidenziano che su
questo tema ci sono due visioni politiche diverse.
Sebbene posso anche comprendere, sotto il profilo personale,
alcune delucidazioni che mi data il Consigliere Comé, non comprendo
sotto quello politico l'atteggiamento, il senso degli interventi
che hanno svolto, perché se è chiaro che esiste una situazione di
difficoltà del comparto industriale, artigianale e commerciale, è
altrettanto chiaro che dobbiamo avere la capacità di analizzare
questi problemi con obiettività, su una base di calma e di
ragionevolezza. Se ci muoviamo su questo terreno, comprendiamo
immediatamente che questa legge può avere dei risvolti positivi su
un settore che - come abbiamo detto - attraversa un momento di
particolare difficoltà.
Certo, è più facile affrontare la questione sul piano critico,
perché esistono degli elementi che possono rinforzare anche una
visione critica, il comparto non funziona; però io credo sia più
giusto e più utile e, in questo caso - raccogliendo l'invito
dell'Esecutivo -, anche più responsabile, ragionare in termini
costruttivi su questa legge. È una legge che - pur riconoscendo che
la legge precedente non ha raggiunto gli scopi pienamente - cerca
di proporre e di sostenere delle soluzioni, anche contrattate con
le parti sociali, forse non sempre in accordo, ma diversi sono i
ruoli di un ente pubblico e diversi sono i ruoli e gli obiettivi
che si danno le altre parti sociali, in questo caso le associazioni
di categoria. D'altronde, parliamo delle associazioni di categoria,
che so che è un argomento che interessa.
Qualcuno ha parlato di "agevolazioni"; io preferisco parlare di
"incentivazioni", credo che non sia sbagliato parlare di
incentivazioni. Allora, che incentivazioni vogliono le aziende
valdostane? Le aziende valdostane vogliono meno vincoli, vogliono
più semplificazione e questa è una legge che va in tale direzione,
se affrontiamo con calma il ragionamento. Queste sono
incentivazioni legittime, sono agevolazioni legittime; poi,
possiamo aggiungere che forse vorremmo che questa legge favorisse
totalmente le aziende valdostane, perché anche le esperienze che
abbiamo fatto negli ultimi anni - vedi Zincocelere - non sono state
positive. Bisogna prendere atto di queste cose, ma questa è una
legge che cerca di andare verso quelle semplificazioni, che sono
necessarie.
Apprezziamo il ringraziamento da parte dell'Assessore riferito
ad alcune forze politiche; in questo caso, siccome in commissione
siamo stati gli unici che abbiamo approvato la legge, crediamo che
l'apprezzamento sia stato fatto nei nostri confronti; ma
raccogliamo soprattutto l'indirizzo dell'Esecutivo a questo senso
di responsabilità e, proprio perché raccogliamo questo indirizzo,
vogliamo dare detto sostegno. Questo è il motivo per cui, pur
contravvenendo al contraddittorio che abbiamo fatto io e lei prima,
quindi comprendendo le sue ragioni personali, sotto un profilo
politico riconosciamo l'importanza di questa legge e la
voteremo.
Président - Une résolution concernant la Convention européenne
est parvenue à la Présidence, à la signature de l'Assesseur Caveri
et de tous les Chefs de groupe du Conseil.
La parole au Conseiller Tibaldi.
Tibaldi (CdL) - Chiediamo l'iscrizione di 2 risoluzioni, che vi
consegniamo.
Président - Je soumets au vote l'article 1er:
Conseillers présents: 33
Votants: 30
Pour: 24
Contre: 6
Abstentions: 3 (Curtaz, Riccarand, Squarzino Secondina)
Le Conseil approuve.
Président - A l'article 2 il y a l'amendement n° 1 de "La Casa
delle Libertà", dont je donne lecture:
Emendamento
"Dopo il primo comma dell'articolo 2 è inserito il
seguente:
1.bis Sia nell'ipotesi di costituzione di nuova società sia
nell'ipotesi di società a totale partecipazione regionale già
esistente, lo statuto sociale e ogni successiva modificazione del
medesimo sono approvati con deliberazione del Consiglio
regionale".
La parole au Conseiller Tibaldi.
Tibaldi (CdL) - Si demanda la futura gestione del patrimonio
immobiliare regionale ad uso produttivo ad una costituenda società
o ad una società costituita, naturalmente con tanto di
presentazione dell'Assessore, che ci ricorda quella che è la
missione della Regione, di una Regione che vuole essere più
leggera, una missione che deve essere programmatica, deve essere
diversa rispetto ad un passato che lui sembra disconoscere o al
quale non ha quasi mai partecipato.
In certe occasioni, Assessore, mi sembra un po' come "Eta Beta",
quell'alieno che piove da un altro pianeta, dal cosmo, ed è cascato
lì, su quella poltrona, come se nulla fosse, nulla conoscesse del
passato. Dall'8 luglio 2003 Marguerettaz si è seduto lì e di tutto
ciò che appartiene al passato cosa ne sa lui, mica è appartenuto a
nessun movimento, mica ha mai avuto un ruolo politico in passato!
Un alieno piovuto dal cosmo su quella poltrona, che ignora
completamente ciò che è accaduto negli anni precedenti, magari
dimenticando che lei è stato Presidente del partito di maggioranza
relativa, allora, quindi ha condiviso scelte con l'allora Giunta
nella programmazione economica regionale.
Per tornare alle sue dichiarazioni, lei dice che questa S.p.a.
va a risolvere il problema di certe rigidità introdotte dalla legge
n. 1/1998 e pensa di risolverle togliendo al Consiglio regionale -
come è già stato ribadito da più parti - la competenza e la
conoscenza della gestione del patrimonio. Lei, in realtà, sa bene
che sta fingendo di alleggerire la Regione di questo "peso", perché
lo trasferisce in maniera consistente a questa S.p.a. che sarà
dominio esclusivo di pochi, non più di un'Assemblea legislativa e
politica regionale, ma un dominio esclusivo solo di alcuni di voi,
"in primis" lei, che regge le sorti di quel super-assessorato
dall'8 agosto scorso!
È naturale che dal nostro punto di vista vorremmo introdurre dei
correttivi a questa proposta di legge! Voi avete fatto un tentativo
molto blando in commissione; noi vorremmo mettere un correttivo più
marcato, come peraltro ha fatto un predecessore del Presidente
Perrin, il Presidente Viérin, quando venne costituita la "Casino
S.p.a.". Quando venne costituita la "Casino S.p.a.", una società
che ha una valenza particolare sotto il profilo economico nel
panorama regionale, vennero stabilite alcune limitazioni ad uno
strapotere che poteva crescere e costituirsi all'interno di questo
ente privato: uno di questi, è che la nuova società doveva avere
uno statuto sociale - e poi anche un disciplinare - che fosse
definito dal Consiglio regionale; questo, in primo luogo, per non
espropriare il Consiglio di qualsiasi funzione e, in secondo luogo,
per evitare degli eccessi di potere nella costituenda società.
Attraverso questo ragionamento introduciamo, dopo il 1° comma
dell'articolo 2, un comma 1 bis, che riassume questo principio e lo
trasferisce nella legge regionale n. 21, ovvero sia nell'ipotesi di
costituzione di nuova società, sia nell'ipotesi di società già
esistente, lo statuto sociale e ogni successiva modificazione del
medesimo sono approvati con deliberazione del Consiglio regionale.
Ci sembra un primo emendamento di garanzia necessario e
migliorativo di questa impostazione giuridica, contenuta nel
disegno di legge n. 21, che appare alquanto lacunosa e genera non
poche perplessità.
Président - Je soumets au vote l'amendement:
Conseillers présents: 31
Votants: 4
Pour: 4
Abstentions: 27 (Borre, Caveri, Cerise, Cesal, Charles Teresa,
Curtaz, Ferraris, Fey, Fiou, Fosson, Isabellon, Lavoyer, Maquignaz,
Marguerettaz, Nicco, Pastoret, Perrin, Perron, Praduroux,
Riccarand, Rini, Salzone, Sandri, Squarzino Secondina, Vicquéry,
Viérin Adriana, Viérin Laurent)
Le Conseil n'approuve pas.
Président - Je soumets au vote l'article 2:
Conseillers présents: 31
Votants: 29
Pour: 24
Contre: 5
Abstentions: 2 (Curtaz, Riccarand)
Le Conseil approuve.
Président - La parole au Conseiller Frassy, sur l'article 3.
Frassy (CdL) - Sull'articolo 3 vorremmo un supplemento di
risposta a quanto l'Assessore ci ha detto relativamente agli oneri
complessivi, valutati in 15 milioni di euro, perché riteniamo che
ci sia qualcosa che non quadra in questa combinazione di tipo
finanziario.
La lettura combinata degli articoli 2 e 3 evidenzia che il
capitale della società è stimato in 500.000 euro, con possibilità
della Giunta regionale di sottoscrivere aumenti di capitale negli
anni 2005-2006 per complessivi 2 milioni di euro. Ci troviamo di
fronte a una società di capitali che nel 2006 dovrebbe avere, come
capitale sociale, al massimo 2,5 milioni di euro.
Lei dice che i 15 milioni di euro sono una stima degli oneri
tributari generati dal conferimento, nel senso che ipotizza che le
varie tasse - catastali e quant'altro - relative alle operazioni di
compravendita - perché immaginiamo che vengano venduti dalla
Regione alla società di capitali questi beni - diano un onere per
l'Amministrazione regionale di 15 milioni di euro; ci domandiamo
con quali risorse la società di capitali costituenda o esistente
possa far fronte agli acquisti stimati in milioni e milioni di
euro, anche perché, se la stima dell'incidenza fiscale è
quantificata in 15 milioni di euro, immaginiamo che il valore di
quel patrimonio sia di gran lunga maggiore! Non pensiamo che questo
sia un aspetto di poco conto, perché è snodale nel capire i
meccanismi e, di conseguenza, le risorse che verranno impegnate per
gestire questa operazione.
Gradiremmo perciò avere un supplemento di risposta rispetto a
quanto da lei detto in sede di replica conclusiva.
Président - La parole au Conseiller Tibaldi.
Tibaldi (CdL) - A tale quesito ne aggiungo un secondo, la cui
risposta probabilmente l'Assessore l'ha già data nella sua replica,
però non mi è parso di sentirla.
Qui si fa riferimento al comma 3 di oneri inerenti al
conferimento dei beni a carico della Regione complessivi in euro 15
milioni, poi suddivisi nel biennio 2004-2005. Se ho capito bene, si
tratta di oneri inerenti i tributi sul trasferimento della
proprietà... da un cenno del capo dell'Assessore deduco che ho
capito bene. Allora, nell'articolo 1 si fa riferimento alla Regione
che conferisce i beni ad una società di capitali - si presume
gratuitamente - e si accolla l'onere di pagare i tributi per 15
milioni di euro.
Vorremmo capire questo meccanismo: noi, Regione, conferiamo il
patrimonio immobiliare a questa società costituenda o costituita,
da un lato; dall'altro, paghiamo gli oneri fiscali conseguenti. Non
mi è parso che nel suo intervento lei abbia approfondito in maniera
particolare tale passaggio.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'alieno cercherà di fare un po' di ordine
nella confusione dei Consiglieri della "Casa delle Libertà".
L'affermazione che ho sentito prima mi porta ad immaginare che
forse ci sono alcuni passaggi non inutili sulle società di
capitali. Ora, dire che una S.p.a. o una S.r.l. modificano la loro
gestione in virtù della loro forma giuridica, mi pare che sia una
forzatura. Può darsi che sia una nuova dottrina, perché poi la
dottrina è in continua evoluzione, ma in realtà la differenza fra
una S.p.a. e una S.r.l. la vediamo nei rapporti che ci sono fra
soci, e qui non c'è un particolare problema perché il socio è
unico, dopodiché ci sono dei problemi nell'ambito della gestione
amministrativa e delle situazioni esattamente comparabili fra di
loro; quindi, assolutamente pretestuosa, dal punto di vista di
parte del patrimonio precedente, ma semplicemente perché non può
essere trasferito tutto il patrimonio industriale. Vi sono zone
industriali che sono gestite direttamente dalla Regione: se lei va
nell'area di Chavonne, troverà che il mio collega Vicquéry ha tutta
un'area industriale che viene gestita per le esigenze istituzionali
della Regione, quindi dicendo che noi conferiamo tutto il
patrimonio regionale avremmo fatto una fesseria! La conforto: non
c'è disattenzione.
Nel momento in cui si parla di "conferimento", lì, si sarebbe
dovuto fare un ragionamento puntuale. Quando vi è un conferimento,
questo si compone di un conferimento di beni per avere una
contropartita in quote o azioni, a seconda se è una S.r.l. o una
S.p.a.; il capitale sociale con un conferimento va quindi ad
incrementarsi esattamente per il valore del conferimento. Non sono
delle vendite, ciò nonostante il conferimento dà origine alle
imposte indirette di registro ipotecarie e catastali, che sono in
capo al conferente, mentre la società conferitaria ha, all'interno
del suo bilancio, un aumento del capitale sociale e il conferente
ha un aumento del suo patrimonio in virtù delle quote. Il capitale
sociale, 500.000 euro, piuttosto che 1 milione di euro, va quindi
per il finanziamento delle attività, questo è il conferimento in
numerario; per il resto, invece, parliamo di un conferimento che
viene gestito in modo diversificato, ecco perché ci sono due poste
diverse...
(interruzione del Consigliere Tibaldi, fuori
microfono)
... però non posso mettermi a fare delle lezioni di diritto
commerciale: il conferimento non avviene a titolo gratuito, ma con
una contropartita, che sono le quote! Il proprietario del bene si
priva del bene e, in cambio, ha una partecipazione in una società.
Ora, se questo è un conferimento gratuito, devo dire che non so
come risponderle!
Président - Je soumets au vote l'article 3:
Conseillers présents: 27
Votants: 25
Pour: 20
Contre: 5
Abstentions: 2 (Curtaz, Riccarand)
Le Conseil approuve.
Président - A l'article 4 il y a deux amendements de la "Casa
delle Libertà", dont je donne lecture:
Emendamento
"Il secondo comma dell'articolo 4 è sostituito dal
seguente:
2. Al fine di garantire analoghe condizioni di accesso agli
immobili oggetto di locazione da parte delle imprese private, siano
essere di natura industriale, artigianale o commerciale, la società
di cui all'articolo 2 predispone, entro 90 giorni dall'avvio
dell'attività, uno specifico regolamento da sottoporre
all'approvazione del Consiglio regionale".
Emendamento
"Dopo il secondo comma dell'articolo 4 è inserito il
seguente:
3. Il Presidente della Regione presenta annualmente, entro 30
giorni dal deposito del bilancio d'esercizio della società di cui
all'articolo 2, una relazione al Consiglio regionale sull'andamento
della gestione, sull'aggiornata consistenza degli immobili
appartenenti al patrimonio sociale, sul loro stato di manutenzione
e di obsolescenza, sui beni che sono oggetto di dismissione e sui
ricavi preventivati o conseguiti, sui contratti di locazione in
essere e sulla regolarità della loro esecuzione".
La parole au Conseiller Tibaldi.
Tibaldi (CdL) - Li illustro congiuntamente, visto che si
innestano sullo stesso articolo.
L'articolo 4, nella nuova formulazione del disegno di legge,
contiene quei correttivi che apprezziamo anche, ma che sono, a
nostro avviso, insufficienti. Il 1° comma dell'articolo 4, che
demanda al Consiglio regionale l'approvazione degli indirizzi
strategici e degli eventuali programmi di dismissione dei beni, è
comunque un punto fermo che va conservato, peraltro evidenziato
dallo stesso Assessore. Noi riteniamo però che il 2° comma sia
blando nella sua formulazione, perché si limita a far sì che il
Presidente della Regione, entro 30 giorni dall'approvazione del
bilancio, relazioni al Consiglio sull'attività generica della
società e sull'attuazione dei programmi di cui al comma
precedente.
Vorremmo inserire un comma più preciso, ovvero: lasciamo al
Presidente della Regione - che comunque rappresenta l'ente pubblico
e quindi anche la proprietà dei beni, in questo caso conferiti alla
società - l'onere e l'onore di presentarci annualmente, entro 30
giorni dal deposito del bilancio di esercizio, una relazione al
Consiglio regionale, ma non sull'andamento generico di una
gestione, bensì anche sulla consistenza degli immobili che
appartengono al patrimonio sociale, al loro stato di manutenzione
ed obsolescenza, ai beni che sono oggetto di dismissione sulla base
del programma approvato al comma precedente, sui ricavi
preventivati o conseguiti, sui contratti di locazione in essere,
sulla regolarità della loro esecuzione. Sono tutti punti
importanti, in alcuni casi "dolenti", di cui abbiamo visto negli
anni precedenti che è necessario un monitoraggio costante e
continuo: ecco perché chiediamo che il Presidente della Regione
relazioni su questi punti e, naturalmente, sull'attività nel suo
complesso, ma non tralasci tali passaggi.
Il secondo comma poi è ancora più importante. L'Assessore diceva
che per superare l'eccessiva rigidità della legge n. 1/1998 occorre
una gestione più flessibile dei rapporti di locazione con i vari
imprenditori. Non vorremmo che questa "gestione flessibile" fosse
poi una gestione non paritaria, che crea disparità di trattamento
fra i vari soggetti che possono accedere alla locazione di un
immobile; ovvero: magari un soggetto imprenditoriale ha un
trattamento di un certo tipo, magari più favorevole, e un altro
soggetto imprenditoriale, a parità di condizioni, si trova invece
in situazione di svantaggio.
Per garantire un po' di equità, sia nell'accesso alla locazione,
sia nella regolare esecuzione del contratto, vorremmo che fosse
definito uno specifico regolamento da sottoporre all'approvazione
del Consiglio: questa è una condizione di garanzia irrinunciabile -
a nostro avviso -, viste le vicissitudini della legge regionale del
1998 che è stata applicata in maniera discontinua e con le
criticità evidenziate anche dagli imprenditori industriali, e per
far sì che - come richiedevamo nella nostra legge - artigiani,
imprenditori commerciali e imprenditori industriali siano trattati
su un medesimo piano e non vi siano quelle iniquità che potrebbero
sorgere a seguito di favoritismi non disciplinati, ma che possono
emergere durante le varie fasi di trattativa.
Noi chiediamo un regolamento chiaro. Voi non avete previsto una
regolamentazione; demandate genericamente alla società questi
poteri, ma sappiamo bene che poi un soggetto privato può trattare
medesime situazioni in maniera diversa, e non ci sembra questa
quella condizione di equità che, peraltro, abbiamo chiesto con il
progetto di legge n. 18 in maniera molto chiara!
Président - Je soumets au vote l'amendement n° 2:
Conseillers présents: 28
Votants: 6
Pour: 6
Abstentions: 22 (Borre, Caveri, Cerise, Cesal, Charles Teresa,
Ferraris, Fey, Fiou, Fosson, Lavoyer, Maquignaz, Marguerettaz,
Nicco, Pastoret, Perrin, Perron, Praduroux, Rini, Salzone,
Vicquéry, Viérin Adriana, Viérin Laurent)
Le Conseil n'approuve pas.
Président - Je soumets au vote l'amendement n° 3:
Conseillers présents: 28
Votants: 6
Pour: 6
Abstentions: 22 (Borre, Caveri, Cerise, Cesal, Charles Teresa,
Ferraris, Fey, Fiou, Fosson, Lavoyer, Maquignaz, Marguerettaz,
Nicco, Pastoret, Perrin, Perron, Praduroux, Rini, Salzone,
Vicquéry, Viérin Adriana, Viérin Laurent)
Le Conseil n'approuve pas.
Président - Je soumets au vote l'article 4:
Conseillers présents: 29
Votants: 27
Pour: 23
Contre: 4
Abstentions: 2 (Curtaz, Riccarand)
Le Conseil approuve.
Président - Je soumets au vote l'article 5:
Conseillers présents: 29
Votants: 27
Pour: 23
Contre: 4
Abstentions: 2 (Curtaz, Riccarand)
Le Conseil approuve.
Président - La parole au Conseiller Frassy, pour déclaration de
vote.
Frassy (CdL) - A conclusione del dibattito su questi 3 disegni
di legge, vogliamo evidenziare alcune situazioni contraddittorie
che sono emerse; in particolare, vorremmo dare una risposta
all'affermazione dell'Assessore Marguerettaz sul fatto che la legge
n. 1/1998 non fosse stata una legge di tipo agevolativo.
Premettendo che richiamo per intero il ragionamento svolto dal
collega Tibaldi sulla base della lettera di Confindustria, in cui
si dice in maniera chiara che la legge non ha funzionato, ma non si
dice che era una legge destinata a non funzionare, si prende atto
che il livello politico non è stato in grado di gestire quello
strumento legislativo che aveva predisposto. Premesso questo,
vorrei ricordare che la legge n. 1/1998 non nasce dal niente, nasce
proprio sulla necessità di definire quelle stipulazioni
contrattuali che, in base all'applicazione delle convenzioni
stipulate all'atto dei singoli insediamenti industriali, non
avevano ancora trovato modo di concretizzarsi; perciò la legge n.
1/1998 nasce per una esigenza di far chiarezza, se l'Assessore
rifiuta il termine "agevolazione".
Bisogna però considerare anche l'articolo 30 della legge n.
13/2003, che viene comunque citato nelle norme da noi esaminate; in
maniera inequivocabile dice che il meccanismo della legge n. 1/1998
era agevolativo, perché si dice che il canone di locazione
applicabile alle imprese - nell'aprile 2003 si dice questo - è
stabilito nella misura indicata dall'articolo 2 della legge n.
1/1998 e, di conseguenza, si lascia intendere che si fa riferimento
a quel valore di patrimonio aggiornato solo al 31 dicembre 2000:
perciò è l'evidenza che la legge n. 1/1998 era una legge di tipo
agevolativo! Ancor di più lo è il comma 2, che dice che le
indennità per l'occupazione inerenti periodi antecedenti la
sottoscrizione del contratto - perché i contratti non erano
sottoscritti - avranno, come riferimento, il valore del conto di
patrimonio al 31 dicembre 1997; è quindi evidente che la legge n.
1/1998 era una legge di agevolazione!
Il collega La Torre dice: "non è una legge di agevolazione, è
una legge di incentivazione". Forse è un sofisma inutile, ma per
certi versi è l'evidenza di come la volontà politica della
maggioranza politica, che si era costituita nel periodo storico in
cui è stata adottata la legge n. 1/1998 e la modifica dell'articolo
30 della legge n. 13/2003, aveva l'intendimento di individuare dei
parametri oggettivi per quanto possibile, di tipo incentivante per
alcuni, agevolativi per altri. Questo è innegabile ed è
significativo fra l'altro che il collega La Torre, nel suo doppio
ruolo di amministratore, ma anche di rappresentante di quel mondo
industriale, abbia sottolineato in aula tale aspetto!
Incentivazioni per l'uno, agevolazioni per l'altro? Sicuramente
una legge che cercava di andare a definire con criteri oggettivi.
Il problema è questo, Assessore: avete fatto tabula rasa dei
criteri oggettivi! Con questa legge i criteri li andrà a decidere,
avendo abrogato gli emendamenti sul regolamento, il Consiglio di
amministrazione, ma non il mercato, perché il mercato della
politica è quello che voi praticate, che è cosa diversa dal mercato
dell'economia, sono due concetti diversi! Stamani ne abbiamo avuto
ancora l'evidenza con la vicenda della "Casino S.p.a.", "Billia"
e... dintorni! Il mercato della politica è la negazione del mercato
dell'economia e con queste S.p.a. voi perseguite questa strada!
È una strada al massacro, Assessore! La "Casino S.p.a.", a
distanza di 2 anni, ci sta dando ragione nei fatti del giorno per
giorno di come le nostre critiche fossero fondate, perché i fatti
sono quelli che tutti noi conosciamo leggendo sui giornali quello
che accade, avendo le relazioni che lei, in maniera avara, porta
all'attenzione delle commissioni! Questa vicenda finirà nella
stessa maniera; qui, porterà qualcuno con responsabilità politiche
a rispondere di danno erariale in capo alle responsabilità di tipo
economico che gli competono per gli incarichi che svolge! Questa è
la verità che voi vi rifiutate di voler riconoscere!
Con questa legge avete effettuato una fuga dalle responsabilità
politiche, avete deciso che il patrimonio pubblico può essere
gestito ad uso politico, al di fuori dei sistemi di controllo che
la politica impone per una questione di trasparenza, per una
questione di equità! Avete deciso che su un settore così importante
come quello produttivo, le regole le volete gestire voi, giorno per
giorno: questo, per noi, Assessore, è inconcepibile! Se aveste
ipotizzato effettivamente di far riferimento all'economia del
mercato, avreste fatto ciò che è stato fatto ad altre latitudini
politiche, dove certi servizi sono stati affidati in gestione a
soggetti che hanno natura privatistica; qui giochiamo, ancora una
volta, sul concetto di S.p.a., dunque di privato, ma il 100% di
questo capitale è pubblico!
Allora mi deve spiegare - ma non lo ha detto e non può dirlo -
qual è il senso, se il capitale è pubblico al 100% della Regione,
che vi porta a gestire con un capitale interamente pubblico i beni
patrimoniali. È evidente! È la "deregulation", è l'assenza di
leggi, di criteri, di regolamenti, di controlli che l'ente pubblico
è obbligato ad accettare! Questa è stata l'operazione, caro
Assessore! Non ha avuto il coraggio di dichiararlo lei, non ha
avuto il coraggio di dichiararlo il relatore del disegno di legge,
ma questa è l'evidenza che si appalesa su detta materia!
Le preannuncio fin d'ora che torneremo su questa problematica
nel prossimo Consiglio regionale con delle iniziative ispettive,
per capire alcuni passaggi che non voglio inserire sulla
dichiarazione di voto, anche perché il tempo non me lo consente e
perché lei non mi darebbe delle risposte, ma le faremo delle
domande precise, sulle quali vorremmo avere delle risposte
precise!
Président - Je soumets au vote la loi dans son ensemble:
Conseillers présents: 30
Votants: 28
Pour: 23
Contre: 5
Abstentions: 2 (Curtaz, Riccarand)
Le Conseil approuve.
Président - Sur ce point nous terminons nos travaux de la
matinée.
Le Conseil est convoqué à 15 heures 30.
La séance est levée.
---
La séance se termine à 13 heures 3.
