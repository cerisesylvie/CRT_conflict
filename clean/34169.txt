Classificazione
TRASPORTI E VIABILITÀ
Aeroporti



Oggetto del Consiglio n. 2076 del 23 novembre 2011 - Resoconto
OGGETTO N. 2076/XIII - Interpellanza: "Attivazione di
collegamenti aerei tra Aosta e le principali città italiane e
europee".
Interpellanza
Richiamata l'interpellanza n. 1265/XIII del 23 giugno 2010,
avente come oggetto "Attivazione di voli di linea e voli charter da
e per l'aeroporto regionale C. Gex", nella quale il gruppo
regionale del Partito Democratico chiedeva informazioni sul
ripristino dei voli sulla rotta Aosta-Roma, sulla possibilità di
estendere tale volo ad un aeroporto calabrese e sulla fattibilità
dell'attivazione di voli charter dalle principali città inglesi e
da altre località europee, almeno durante il periodo
invernale;
Ricordata la risposta dell'Assessore regionale al turismo,
sport, commercio e trasporti, in particolare sulla possibilità di
intraprendere azioni promozionali - con cofinanziamento dei costi -
con vettori privati quali Ryanair per attivare collegamenti aerei
tra Aosta e alcune città europee;
Considerato che, malgrado siano ormai da anni terminati i
lavori di allungamento della pista, non è stato ancora attivato il
volo di linea sulla tratta Aosta-Roma, mentre l'unico collegamento
charter operativo (almeno parzialmente) è attualmente quello con la
cittadina francese di Angers;
Preso atto, infine, dell'estenuante braccio di ferro in seno
alla società di gestione dell'aeroporto AVDA tra la Regione, socio
di minoranza, e i soggetti privati che gestiscono il pacchetto di
maggioranza, con conseguente blocco di ogni azione di promozione e
sviluppo dello scalo valdostano;
i sottoscritti Consiglieri regionali
Interpellano
l'Assessore al turismo, sport, commercio e trasporti per
sapere:
1) quando sarà finalmente attivato un regolare servizio aereo
sulla tratta Aosta-Roma;
2) se siano state intraprese, e con quali risultati, o se si
intendono intraprendere azioni promozionali con vettori privati con
l'obiettivo di attivare collegamenti charter, soprattutto nella
stagione invernale, da e verso le maggiori città italiane e
europee;
3) a che punto sia il braccio di ferro tra la Regione e gli
azionisti privati in seno alla società di gestione dell'aeroporto
Corrado Gex.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente.
Con questa interpellanza vogliamo evidenziare che malgrado siano
ormai da anni terminati i lavori di allungamento della pista, non è
stato ancora attivato il volo di linea sulla tratta Aosta/Roma,
mentre l'unico collegamento charter è operativo, almeno
parzialmente, quello con la cittadina francese di Angers.
Preso atto, infine, dell'estenuante braccio di ferro in seno
alla società di gestione dell'aeroporto AVDA tra la Regione, socio
di minoranza, e i soggetti privati che gestiscono il pacchetto di
maggioranza, con conseguente blocco di ogni azione di promozione e
sviluppo dello scalo valdostano, volevamo sapere dall'Assessore
quando sarà finalmente attivato un regolare servizio aereo sulla
tratta Aosta/Roma; se siano state intraprese, e con quali
risultati, o se si intendono intraprendere azioni promozionali con
vettori privati con l'obiettivo di attivare collegamenti charter,
soprattutto nella stagione invernale, da e verso le maggiori città
italiane e europee; a che punto sia il braccio di ferro tra la
Regione e gli azionisti privati in seno alla società di gestione
dell'aeroporto Corrado Gex. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Devo ringraziare la collega Fontana, perché mi dà l'opportunità
di dare una buona notizia, direi fresca fresca, perché il 21
novembre scorso abbiamo ricevuto dall'ENAC - poi le lascio la copia
- che si conferma che la scrivente ha autorizzato la pubblicazione
della procedura strumentale per l'aeroporto di Aosta e che la
stessa verrà pubblicata il 1° dicembre con data di entrata in
vigore il 12 gennaio 2012. Con questa autorizzazione abbiamo
chiesto all'ENAC e al Ministero di poter procedere per l'appalto,
che potrebbe avere una durata di qualche mese, quindi contiamo, se
non ci sono altri intoppi - i lavori sono finiti, la procedura è
approvata - di avere il ripristino del collegamento nel corso del
secondo semestre del 2012. Questa credo sia una buona notizia e
finalmente gli impegni che erano stati assunti dalla società sono
stati per questa parte onorati, sebbene con ritardo.
Sulla seconda domanda, è una domanda che ci ha già visti
confrontati; rispetto a questo stiamo cercando di fare un'azione
promozionale su una serie di mercati ed effettivamente ci sono
delle richieste, ma - come abbiamo cercato di dire per i
collegamenti e per l'aiuto pubblico sui collegamenti - possiamo
agire solo se siamo nell'ambito di oneri di servizio pubblico, per
il resto sono azioni promozionali che facciamo e che devono essere
gestite direttamente da AVDA.
Riguardo alla terza domanda, vorrei spendere due parole per
circoscrivere: non è che la Regione ha entusiasmo
nell'intraprendere un contenzioso e delle vertenze legali, la
Regione interviene per difendere gli interessi della comunità
valdostana. Rispetto a questo ci sono diversi punti che leggerò, ce
ne sono 14, abbiamo 14 situazioni di contenzioso, però ripeto non è
un braccio di ferro, non è che noi, chissà per quale motivo, siamo
a difendere l'Amministrazione regionale. Allora gliele riporto per
completezza:
- impugnazione della delibera dell'assemblea di AVDA di revoca
del Presidente del collegio sindacale, rag. Girardi: il Tribunale
di Aosta ha annullato la deliberazione e condannato la società al
pagamento di 5.000 euro di spese legali, oltre IVA e previdenza,
ritenendo evidente che la delibera impugnata sia stata assunta in
violazione di legge e statuto; impugnazione della delibera
dell'assemblea di AVDA in data 8 marzo 2010 con cui venivano
nominati tre membri del collegio sindacale, promossa istanza per la
revoca del Presidente del collegio sindacale rag. Girardi: il
Tribunale di Aosta ha annullato la revoca del Presidente Girardi,
ha riconosciuto la fondatezza della domanda per l'annullamento
della nomina di tre membri del collegio sindacale, non l'ha accolta
in ragione della sopravvenuta cessazione alla carica dei sindaci
stessi per scadenza del mandato e, di nuovo, ha condannato la
società AVDA e Air Vallée al risarcimento di circa 7.000 euro di
spese legali. Poi ci sono i ricorsi in corso, c'è l'azione di
responsabilità ex 2393 bis nei confronti del Presidente di AVDA
Michele Costantino: la causa è in fase di istruttoria e sono
fissate le udienze il 24 gennaio 2012 ed il 2 febbraio 2012;
impugnazione da parte dei consiglieri di amministrazione Leonardi e
Mazzocchi della delibera del consiglio di amministrazione avente ad
oggetto l'approvazione del bilancio per l'esercizio 2009 e
conferimento di nuova ulteriore delega al Presidente Costantino: la
causa è stata trattenuta in decisione dal Tribunale di Aosta dopo
il deposito di comparse conclusionali e repliche, la Regione è
intervenuta nel giudizio a sostegno dell'atto di citazione
presentato dai consiglieri di amministrazione; impugnazione del
bilancio di AVDA 2009 e della ratifica della nomina dei componenti
del collegio sindacale: si è svolta udienza per la precisazione
delle conclusioni il 10 novembre 2011 e il giudice ha assegnato i
termini di legge per il deposito di comparse conclusionali e
successive repliche in scadenza rispettivamente il 9 e 29 gennaio
2012; impugnazione di bilancio di AVDA 2010...ecco, le dico
impugnazione di questi bilanci, perché in questi bilanci compaiono
dei crediti a nostro avviso inesistenti nei confronti della
Regione, cioè il bilancio di AVDA si regge perché ha milioni di
crediti nei confronti della Regione, che noi non riconosciamo come
tali, e secondo noi quel bilancio è falso, era falso quello del
2009 e riteniamo sia falso quello del 2010, quindi abbiamo
impugnato i bilanci. Poi c'è l'arbitrato attivato da AVDA S.p.A. ai
sensi della convenzione per la gestione trentennale dell'aeroporto:
la prima seduta è fissata il 24 novembre. E ancora: impugnazione da
parte di AVDA, Air Vallée, Helops di delibera che recava
l'approvazione di bozza di protocollo d'intesa (questa impugnazione
è pendente in appello avanti il Consiglio di Stato); appello presso
il Consiglio di Stato avverso la sentenza n. 5220 del TAR della
Valle d'Aosta pronunciata su ricorso di AVDA avverso la DGR n.
3686/2009; contenzioso RAVDA, AVDA e Ediltevere e altri per i
lavori di allungamento della pista, perché anche lì c'erano delle
riserve. La prima udienza più volte differita per permettere la
chiamata in causa delle rispettive assicurazioni da parte del
progettista dei lavori e del raggruppamento temporaneo, si è svolta
il 20 ottobre 2010, il giudice si è riservato la decisione su
alcune questioni preliminari avanzate dagli intervenienti;
impugnazione da parte di AVDA S.p.A. della DGR n. 822/2011 con cui
si negava la rideterminazione del corrispettivo previsto; esposto
querela nei confronti dei membri della Giunta regionale avanzata da
Michele Costantino per il reato di diffamazione per informazioni
contenute nella delibera con cui è stato deciso di avviare
l'obbligatoria azione di responsabilità nei confronti del
Presidente Michele Costantino. Rispetto a questo esposto il
tribunale ha archiviato; impugnazione da parte di AVDA, Air Vallée,
Helops con cui si è revocata nuovamente la DGR n. 1499 che recava
approvazione di bozza di protocollo d'intesa e infine impugnazione
da parte di AVDA per l'annullamento dei vari provvedimenti del
Comune di Saint-Christophe e di una nota interlocutoria della
Regione attinente all'intervento abusivo di costruzione di un
fabbricato in legno ad uso terminal provvisorio passeggeri presso
l'aeroporto di Aosta.
Capite che per difendere gli interessi dell'Amministrazione
regionale, abbiamo una serie infinita di cause...e in numerose
occasioni è stato dato ragione agli interessi della
Regione...comunque le lascio l'elenco di questo.
Presidente
- La parola alla Consigliera Carmela
Fontana.
Fontana (PD)
- Finalmente una bella notizia! Ringrazio
l'Assessore per la risposta molto puntuale, che poi leggerò
attentamente, perché abbiamo una buona notizia...ma vedo che
abbiamo altri mille problemi!
Il nostro auspicio era quello di risolvere una volta per tutte e
far ripartire questo aeroporto, ma vedo che è una telenovela, non
si finisce mai. Comunque una buona notizia l'abbiamo, ma chiedo un
impegno maggiore all'Assessore anche sulla questione di investire,
se riparte l'aeroporto, sul turismo e di fare delle convenzioni.
Capisco che adesso con AVDA ci sia questa problematica, ma si può
lavorare per risolvere questo problema, per dare un servizio ai
nostri cittadini, in un momento in cui si vedono privare di
tutto.
Grazie Assessore. Aspetto che mi dia una copia di quella
lettera.
