Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 425 del 13 luglio 1982 - Resoconto
OGGETTO N. 425/VII - DISEGNO DI LEGGE CONCERNENTE:
"INTERVENTI PER OPERE PUBBLICHE DESTINATE ALL'ASSISTENZA DELLE
PERSONE ANZIANE, INABILI ED HANDICAPPATE".
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
Le finalità di questo provvedimento,
indicate nella relazione allegata, sono integrative di quei
provvedimenti che erano già inclusi nella legge n. 47 del
20.6.1978, dove si prevedono interventi per opere pubbliche
destinate all'assistenza delle persone anziane, inabili ed
handicappate.
In più occasioni si è individuato in una carenza di strutture la
difficoltà nell'applicazione di norme vigenti; in particolare
l'insufficienza di strutture di sostegno ha determinato
l'impossibilità nell'attuazione della legge 180 e nell'attuazione
della legge 47 per intero, per cui era necessario intervenire con
fondi regionali per l'adeguamento delle strutture zona per zona,
distretto per distretto, sulla base delle esigenze locali e delle
richieste provenienti dai distretti stessi.
Difatti, dopo un'indagine che ormai durava da anni nella
sollecitazione dei Comuni che a livello di Associazioni
individuassero un punto di riferimento, quindi una struttura che
potesse servire agli scopi di cui dicevo prima, si è giunti
finalmente alla previsione di un quadro abbastanza dettagliato per
l'intervento settore per settore in questa direzione ed in ogni
distretto.
Con il provvedimento che viene proposto si intende finanziare
queste opere individuando due tipi di azione, una verso strutture
che già sono di proprietà regionale, e che devono essere adeguate
alla finalità delle presenti legge, ed un altro verso l'acquisto e
la identificazione di strutture che pur essendo di proprietà di
terzi, possono venire comunque acquistate ed essere sistemate per
queste finalità.
Riteniamo che nel 1982 la somma messa a disposizione, che fa
riferimento al bilancio regionale, e cioè i due miliardi e mezzo
che già erano previsti e che qui trovano le modalità applicative,
possono essere impiegati celermente, tenuto conto dell'indagine
conoscitiva che è già stata portata avanti d'accordo con il
Comitato di zona. Riteniamo che questo progetto sia un ulteriore
passo avanti nella realizzazione degli interventi verso gli inabili
e le persone anziane.
Va detto che la Commissione che è stata recentemente istituita,
ha esaminato favorevolmente questo disegno di legge, per vedere di
impostare correttamente l'attività nell'anno in corso e in quelli
successivi. Difatti con questo provvedimento non si esaurisce
l'attività già in cantiere in questo settore, bensì si programmano
le opere che poi devono continuare nel tempo per la realizzazione
definitiva, per il completo adempimento dei disposti di legge.
Giudichiamo buono il lavoro svolto dalle Commissioni, che hanno
esaminato con attenzione i dettati della legge in oggetto;
riteniamo che con il piano che verrà sottoposto in autunno e che
completerà questo piano di finanziamento, si avrà finalmente il
quadro completo della programmazione, che porterà risvolti
triennali su quelle che sono le attività da compiere in questo
settore, per dare un definitivo assetto alle esigenze delle persone
inabili ed handicappate.
Questo provvedimento, insieme a quelli che già sono stati
esaminati in questa seduta che riguardano l'inserimento lavorativo
ed il superamento delle barriere architettoniche, va nella
direzione che ci siamo prefissi, sia nelle dichiarazioni che sono
state fatte lo scorso anno con l'anno internazionale
dell'handicappato, e soprattutto tenendo nella debita
considerazione l'impegno che è stato preso da tutte le forze
politiche di non ridurre a quest'anno solare lo sforzo in questa
direzione, bensì di prevedere in questo settore - come in quello
delle persone anziane - una attività programmatoria, che coinvolga
tutte le forze politiche e sociali nell'avvicinare questi tempi con
la dovuta correttezza e sollecitudine.
L'impegno finanziario previsto potrà coprire gran parte di
quelle che sono le esigenze, tenuto conto delle difficoltà che ci
sono ancora in alcuni settori, dovute alla messa in opera dei
progetti per le ristrutturazioni degli stabili. Il programma, che è
già stato avviato e che tiene conto delle individuazioni portate
avanti dai comuni, prevede una serie di interventi che riguardano
gran parte dei distretti. Per quanto riguarda i lavori su stabili
di proprietà della Regione, si prevedono interventi di
ristrutturazione alla Casa de Matteis di Châtillon come centro di
emergenza e di sostegno per handicappati, all'ex infermeria di
Cogne e di La Thuile, all'ex colonia "Tana del Lupo" di Brusson, ed
infine l'acquisto dell'albergo Regina di Gaby e la ristrutturazione
del dispensario antitubercolare di Verrès.
Per quanto riguarda invece gli interventi su strutture che sono
da acquistare, oppure su proprietà di terzi, abbiamo il progetto di
Arvier che è già stato portato avanti da tempo, facendo anche la
domanda della Cassa Depositi e Prestiti; Gressoney-Saint-Jean con
la micro-comunità per anziani; Gignod con la micro-comunità
Pensionato per anziani. Ad Aosta vengono portate avanti varie
ristrutturazioni d'accordo con l'Assessorato alla Sanità del Comune
che sono ancora in fase di progetto in esame perché sono state
modificati i precedenti interventi, soprattutto per quanto riguarda
le micro-comunità. Al momento della designazione verrà completato
questo programma soprattutto per Aosta, che è un punto importante
tenuto conto del numero di abitanti. Abbiamo ancora in programma
Torgnon con la micro-comunità per anziani e il progetto che sta per
essere ultimato ad Hône; era in previsione un progetto a Nus, ma
che, a seguito di sopralluogo, è risultato inattuabile.
E' stata esaminata la costruzione di una struttura in Comune di
Perloz; ma i problemi sono ancora irrisolti, nel senso che la
proprietà, dagli atti che ci sono stati consegnati a seguito delle
riunioni che sono state fatte con i rappresentanti locali, è ancora
riconosciuta come IPAB. A seguito della sentenza del Consiglio di
Stato con cui si ridava alla IPAB la potestà iniziale con la
ristrutturazione del Consiglio di Amministrazione, rimane ancora in
piedi il discorso legale per cui sono stati interessati gli uffici
regionali per cercare di superare questo scoglio e per addivenire o
all'acquisto o comunque all'utilizzo dell'area.
Con questi progetti a cui adesso ho fatto cenno per sommi capi,
ma che saranno portati in Consiglio con le osservazioni di merito
circa a possibilità di posti letto per ognuna di queste
micro-comunità e con i costi di ogni ristrutturazione, pensiamo di
poter programmare per un triennio e quindi dare un assetto
definitivo alle strutture di appoggio in tutta la Regione per
anziani, inabili ed handicappati.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Premetto che in
linea di massima sono d'accordo con questo disegno di legge, nel
senso che si costruiscano in Valle tutta una serie di punti di
appoggio e di strutture per micro-comunità, dove possano trovare
assistenza e collocazione persone inabili, handicappate e anziane.
Vorrei però sottolineare un aspetto che non è necessariamente
contraddittorio con questa politica d'intervento, ma che dovrebbe
essere complementare e, in ogni caso, tenuto presente. Normalmente
anche per le persone anziane, inabili ed handicappate, il luogo
dove si sta meglio è la propria casa, per cui una politica che
tende a risolvere i problemi di queste categorie di persone deve
badare innanzitutto a creare del personale qualificato capace di
intervenire dando un'adeguata assistenza dove queste persone
normalmente risiedono, in modo da non sradicarle dalla loro sede
naturale e da consentire loro di mantenere in continuazione quei
rapporti umani ed esistenziali, con le persone "normali", evitando
così di costruire dei piccoli ghetti, magari dorati. Ribadisco che
questa è una raccomandazione che faccio, non sono assolutamente
contrario a questo disegno di legge; inviterei però, nella
formulazione delle ipotesi d'intervento per assistere queste
categorie di persone, a tener conto soprattutto di questa esigenza
elementare, per cui gli sforzi dovrebbero essere indirizzati
essenzialmente verso la creazione di strutture mobili, in grado di
intervenire lì dove sono le persone anziane, inabili,
handicappate.
PRESIDENTE:
Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Senz'altro gli interventi previsti da
questo disegno di legge potranno, se gestiti bene, incidere
notevolmente sull'assistenza alle persone anziane, inabili della
nostra Regione. Gli interventi proposti sono di 5 miliardi in 3
anni ed è una cifra ragguardevole.
Condivido senz'altro quanto detto prima dal Consigliere
Carlassare, sul fatto che gli interventi verso le persone anziane,
inabili debbano puntare prima di tutto al loro mantenimento nel
proprio ambiente di vita. Credo che qui si tratti di verificare
sempre più come ci si sta avvalendo della legge 47, che ha come
scopo principale proprio questo tipo di intervento. Bisogna
ricordare che la legge 47 non dà delle grosse possibilità di
intervento sulle strutture, ma prevede finanziamenti per interventi
di assistenza domiciliare, per fornitura di pasti caldi, per
soggiorni marini, per altri servizi. Quindi questa legge potrebbe,
se gestita correttamente ovviare alle notevoli carenze della legge
47.
Il problema che ho sollevato in altre occasioni ed anche
ultimamente nella Commissione per la terza età, è quello che non ci
sia solo la preoccupazione da parte dei distretti di avere dei
finanziamenti per costruire nuo
ve
strutture o per adeguarne
altre esistenti, ma soprattutto la sensibilità di operare per il
reale inserimento delle persone che hanno bisogno di assistenza.
Credo che ci dovrà essere più di un livello di assistenza; il primo
senz'altro è l'intervento verso l'anziano o l'inabile nel proprio
domicilio. Ma la realtà ormai ci insegna che sono necessari altri
tipi di intervento che possono soddisfare queste esigenze, con la
micro-comunità, con le comunità alloggio.
La raccomandazione che ancora facciamo oggi con l'approvazione
di questa legge è che siano sensibilizzati i distretti sanitari là
dove ce ne fosse bisogno, perché il tipo di intervento sia globale
e non mirato solo alla costruzione di nuove strutture. Non abbiamo
purtroppo una conoscenza precisa perché non ci è possibile avere
tutta la documentazione che i distretti sanitari inviano
all'Assessorato, per cui vorrei chiedere all'Assessore Rollandin se
ci può usare la cortesia di farci avere l'elenco delle richieste
fatte dai vari distretti, in modo di permetterci di approfondire il
problema e di dare un giudizio più preciso quando ci verrà proposta
in Consiglio l'approvazione del piano sanitario regionale.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
Concordando con quanto ricordato dai
Consiglieri che sono intervenuti, vorrei solo precisare che il
presente disegno di legge non è sostitutivo degli intenti della
legge 47, quindi non è sostitutivo dell'assistenza domiciliare.
Però è dimostrato che, tenuto conto della orografia della nostra
Valle, non dappertutto è possibile attivare un'assistenza
domiciliare adeguata, per cui è necessario ricorrere a sistemi di
strutture aperte, che possono essere il punto di riferimento adatto
per i casi di necessità. Chiaramente l'assistenza domiciliare ha le
sue finalità che devono essere perseguite, però nel caso in cui
questa non sia più sufficiente, è necessario avere un punto di
appoggio. E' proprio questo che è nelle intenzioni di questo
provvedimento che
è
stato sollecitato anche da tutti i
Comuni interpellati.
Le richieste che sono state formulate dal Consigliere Péaquin
riguardano la conoscenza di quanto viene avanzato da parte dei
distretti; al riguardo informo che verrà portato all'attenzione
della Commissione per la terza età questo argomento, per discuterlo
prima ancora di affrontarlo in sede di programma definitivo.
PRESIDENTE:
Passiamo all'esame dell'articolato.
Do lettura dell'art. l.
Art. 1
(Finalità della legge)
La Regione Valle d'Aosta interviene per la realizzazione di
opere pubbliche destinate all'assistenza alle persone anziane,
inabili ed handicappate. L'intervento della Regione si attua
mediante la diretta assunzione di spese ovvero mediante la
concessione di contributi in conto capitale, a fondo perduto, agli
enti locali, per la progettazione, l'acquisto, la costruzione,
compresa l'acquisizione di aree, la ristrutturazione, l'ampliamento
di stabili da adibire a centri diurni e notturni di assistenza, a
micro-comunità, di cui agli artt. 7 e 8 della legge regionale
20.6.1978, n. 47, a centri di sostegno per handicappati.
PRESIDENTE:
Metto in approvazione l'articolo 1 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 2.
Art. 2
(Programma di intervento)
Per l'attuazione delle finalità della presente legge, è
autorizzata la spesa complessiva di cinque miliardi, ripartiti in
ragione di lire duemiliardicinquecentomilioni per l'esercizio
finanziario 1982, di lire unmiliardocinquecentomilioni per
l'esercizio 1983 e di lire unmiliardo per l'esercizio finanziario
1984.
PRESIDENTE:
Metto in approvazione l'articolo 2 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 3.
Art. 3
(Contributi agli enti locali)
I contributi agli enti locali, di cui al precedente articolo
1, possono essere concessi fino ad un importo massimo del 90% della
spesa ritenuta ammissibile.
I contributi sono cumulabili con quelli previsti dalla L.R.
25.8.1980 n. 38, recante interventi regionali per favorire
l'accesso al credito della Cassa Depositi e Prestiti.
Le domande di contributo devono essere presentate
all'Assessorato regionale alla Sanità ed Assistenza Sociale,
corredate dalla seguente documentazione:
a)
domanda in carta legale sottoscritta dal legale
rappresentante dell'ente locale e copia dell'atto autorizzativo
alla presentazione della domanda;
b)
planimetria e stima delle aree - nel caso di loro
acquisizione -, progetto esecutivo dell'opera;
c)
documentazione dimostrativa degli oneri con
l'indicazione delle modalità con le quali l'ente intende far fronte
alla quota di spesa a proprio carico.
PRESIDENTE:
Metto in approvazione l'articolo 3 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 4.
Art. :4
(Piano annuale di intervento)
Il piano annuale delle opere da realizzare direttamente dalla
Regione e da ammettere ai contributi di cui all'articolo
precedente, è approvato, previo parere della Commissione consiliare
per la sicurezza sociale, dal Consiglio regionale, su proposta
della Giunta regionale.
Nel piano annuale sono fissati i criteri, le condizioni e le
modalità di erogazione dei contributi agli enti
beneficiari.
PRESIDENTE:
Metto in approvazione l'articolo 4 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 5.
Art. 5
(Rinvio)
All'esame e all'approvazione dei progetti, all'appalto dei
lavori e all'obbligo del rendiconto per le opere di cui alla
presente legge, si applicano, in quanto compatibili con la presente
legge, le disposizioni di cui agli arti. 4, 5, 8 e 9 della L.R.
26.5. 1982, n. 10.
PRESIDENTE:
Metto in approvazione l'articolo 5 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 6.
Art. 6
(Norme finanziarie)
Le spese derivanti dall'applicazione della presente legge,
graveranno sugli istituendi capitoli n. 42560 e 42570 del bilancio
preventivo della Regione per l'anno 1982 e sui corrispondenti
capitoli per gli esercizi successivi.
Alla copertura degli oneri di cui al comma precedente, si fa
fronte:
- per l'anno 1982 mediante prelievo della somma di lire
duemiliardicinquecentomilioni dal cap. 50050 "Fondo globale per il
finanziamento di spese per l'adempimento di funzioni normali (Spese
di investimento)" - allegato 8 del bilancio di previsione della
Regione per l'esercizio finanziario 1982;
- per gli anni 1983 e 1984 mediante utilizzo per lire
duemiliardicinquecentomilioni delle disponibilità relative al
programma 2.2.3.04 "Servizi Sociali" del bilancio pluriennale
1982/1984 della Regione.
PRESIDENTE:
Metto in approvazione l'articolo 6 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 7.
Art. 7
Le somme stanziate ai sensi della presente legge non
impegnate nell'esercizio di competenza possono essere utilizzate
negli esercizi successivi.
PRESIDENTE:
Metto in approvazione l'articolo 7 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 8.
Art. 8
Al bilancio di previsione della Regione per l'esercizio
finanziario 1982 sono apportate le seguenti variazioni:
PARTE SPESA
Variazione in diminuzione
Cap. 50050 - "Fondo globale per il finanziamento di spese per
l'adempimento di funzioni normali (Spese di investimento)
".
£. 2.500_000.000
Variazione in aumento
Cap. 42560 (di nuova istituzione)
- "Spese per la costruzione e ristrutturazione di presidi
residenziali socio-assistenziali"
£. 1.250.000.000
Cap. 42570 (Di nuova istituzione)
- "Contributi per la costruzione e ristrutturazione di
presidi residenziali socio-assistenziali"
£. 1.250.000.000
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e farla
osservare come legge della Regione Autonoma Valle d'Aosta.
PRESIDENTE:
Metto in approvazione l'articolo 8 testè
letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Metto in approvazione la legge nel suo
complesso per votazione segreta.
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
