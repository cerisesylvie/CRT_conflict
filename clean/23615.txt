Classificazione
TRASPORTI E VIABILITÀ
Viabilità



Oggetto del Consiglio n. 2687 del 9 maggio 2007 - Resoconto
OGGETTO N. 2687/XII - Interventi per il miglioramento della
sicurezza stradale nel territorio della Regione.
(Interpellanza)
Interpellanza
Ricordati i numerosi episodi di incidenti stradali con
lesioni, avvenuti in Valle d'Aosta negli ultimi mesi, nonché le
plurime osservazioni evidenziate di eccessi di velocità, di guida
in stato di ebbrezza, di insufficienza della segnaletica stradale
orizzontale e verticale, di inadeguatezza delle misure di
protezione nelle autostrade e nelle strade urbane, particolarmente
a protezione dei pedoni;
Preso atto che, malgrado, le sollecitazioni già espresse in
precedenti sedute consiliari, la Giunta regionale non ha raggiunto
sufficienti risultati né nei confronti delle concessionarie
autostradali, né nei confronti dell'ANAS, né delle proprie
strutture di manutenzione della viabilità di competenza, né delle
Amministrazioni comunali, per l'elevazione degli standard di
sicurezza del traffico sul territorio regionale;
Evidenziato che la scarsa coscienza che le lesioni da
incidenti del traffico non sono diverse quelle da altri effetti
violenti, dolosi o colposi, e che quindi meritano il più alto
livello di attenzione da parte delle autorità pubbliche;
i sottoscritti Consiglieri regionali
Interpellano
il Governo regionale per conoscere se intenda:
1) intervenire al miglioramento della sicurezza stradale in
autostrada, richiedendo ai concessionari la totale separazione
delle corsie di marcia, al fine di evitare il contromano,
l'adeguamento dei guard-rail agli standard atti a contenere anche i
mezzi pesanti, il monitoraggio sistematico e la repressione degli
eccessi di velocità sia nei tratti liberi, che nei tratti soggetti
a cantiere, ed ogni altra misura utile;
2) promuovere, d'intesa con l'ANAS e con gli enti Locali, una
totale revisione della segnaletica stradale verticale ed
orizzontale, nonché degli altri mezzi per la regolazione del
traffico (rotatorie, semafori, dissuasori, ecc.) con l'obiettivo di
ridurre la possibilità di eccessi di velocità e di garantire
maggiore sicurezza ai pedoni;
3) promuovere una campagna di sensibilizzazione, sia verso la
popolazione generale, che verso le autorità competenti, per
aumentare la coscienza del grave impatto sul benessere fisico e
sociale che ha la circolazione stradale, soprattutto quando si
accettino comportamenti irresponsabili o deviati.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Devo dire che questa interpellanza è
stata fatta prima... chi è che risponde? L'Assessore Cerise? Avrei
preferito che rispondesse il Presidente Caveri, visto che in Piazza
Chanoux qualche giorno fa il Presidente, e non l'Assessore Cerise,
aveva fatto quel sano "pistolotto" sul problema della sicurezza
stradale, quella bella manifestazione, che poi ha comportato il
giorno successivo alla "Croix Noire" una grande manifestazione più
ampia che si è rivelata un "bluff", perché la partecipazione è
stata molto scarsa. Il problema è questo: dal punto di vista della
sicurezza stradale, l'Amministrazione regionale parla, ma non
agisce, quindi volevamo capire se volevamo seriamente affrontare
alcuni temi essenziali.
Il primo problema lo avevamo già posto tempo fa in questo
Consiglio ed è il problema della separazione delle corsie in
autostrada. Si sono verificati soprattutto lo scorso anno alcuni
gravissimi incidenti alle porte della Valle d'Aosta, vediamo ancora
che le entrate e le uscite dei caselli non sono separate da
opportuni mezzi di divisione del traffico, vi è lo spazio per farlo
perché quei "jersey" di plastica collegati possono essere
tranquillamente messi e sono messi laddove esistono delle necessità
dal punto di vista finanziario. Ad Aymavilles in cui i "jersey"
servono per evitare che la gente non paghi il biglietto in uscita
ci sono per separare... ma proprio lì è avvenuto un altro incidente
contromano, quindi credo sia importante mettere dei contromano
seri.
Il secondo problema riguarda l'adeguamento del "guard-rail", i
concessionari delle autostrade hanno incassato l'aumento dei
biglietti e hanno smesso di rimettere a posto il "guard-rail". Ci
hanno fatto vedere che hanno fatto quel "tot" di lavori per potersi
garantire il ritorno economico, dopodiché i "guard-rail" sono lì e
questo è pericoloso perché l'altezza media delle autovetture che
girano in autostrada è aumentata per questa mania dei "SUV" e i
vecchi "guard-rail" che erano tarati per macchine alte 1,45 metri
non tengono delle auto che sono alte 1,70-1,80 metri.
Vi sono altre questioni su cui volevamo sapere se c'era
l'intenzione di regolare il traffico e di educare gli automobilisti
e reprimere i comportamenti scorretti. In autostrada è facile
incontrare auto che viaggiano a 160-200 km./h o, ancora peggio, che
viaggino a 110-120 km./h laddove ci sono dei cantieri e dove è
prevista una velocità di 90 km./h. Dato che di cantieri fra Aosta e
Pont-Saint-Martin ve ne sono ormai di fissi 2 o 3, passare quei
cantieri è sempre un pericolo perché ti sfrecciano delle auto ad
alta velocità. Per quanto riguarda le dissuasioni, abbiamo avuto
dei gravi incidenti anche per colpa dei pedoni, però sulla statale
in accesso ad Aosta e in altre zone la velocità media è molto alta.
Occorre trovare dei metodi non solo per separare le carreggiate ed
evitare i frontali, ma anche per ridurre gli eccessi di velocità,
il che significa fare delle modificazioni dal punto di vista
strutturale, ma anche fare delle campagne oggettive di controllo
della velocità e, infine, promuovere delle campagne di
sensibilizzazione, perché oggi la circolazione stradale quando
viene gestita male diventa una violenza stradale e questo è grave,
perché, se non ci comportiamo correttamente, ossia non facciamo
un'attività forte da tale punto di vista avalliamo certi
comportamenti. Mi ha fatto sorridere il Presidente Caveri quando in
quella conferenza stampa ha detto: "andremo nelle scuole, lo hanno
ripetuto i vari responsabili delle forze armate, a spiegare ai
ragazzini quali sono le norme del Codice della strada, i
comportamenti sicuri...", eccetera. Basterebbe che il Prefetto
mandasse la polizia, i vigili urbani a fare una verifica sui
motorini parcheggiati fuori e ci si renderebbe conto che sono tutti
illegali; noi avalliamo da sempre il fatto che un ragazzino a 14
anni prende un motorino, all'uscita del concessionario già il
motorino non viaggia più a 45 km./h, ma va già a 80-90 km./h! Noi
allora garantiamo cosa? Insegniamo che in Italia e in Valle
d'Aosta, che è italiana quanto tutte le altre Regioni, si può fare
la legge e poi non rispettarla! È chiaro che aumentano tutta una
serie di comportamenti anomali, ma perché noi non facciamo
rispettare la legalità! Questa quindi non solo è educazione
stradale, ma anche educazione alla legalità andando a colpire
laddove c'è. Credo che, da questo punto di vista, si possa fare
molto. Volevamo capire come il Governo voleva muoversi su tali
direttive.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Chiederò scusa al collega Sandri se
risponderò al posto del Presidente, ma non era certo per diminuire
l'importanza della sua interpellanza, era per una questione di
competenza almeno per quanto riguarda l'aspetto connesso alle
infrastrutture stradali. Non ci risulta una particolare situazione
di aumento dell'incidentalità nell'ultimo periodo nel territorio
della Regione, tuttavia concordiamo che sia una tematica importante
considerate le ripercussioni che gli incidenti stradali e il
corretto svolgimento della viabilità hanno nel tessuto sociale,
economico e sanitario della Regione. L'attenzione della Giunta
regionale è constante sia nei confronti degli altri soggetti
coinvolti, "in primis" le concessionarie autostradali, l'"ANAS" e
le forze dell'ordine, sia nel confronto delle proprie strutture che
eseguono comunque una continua attività di manutenzione delle
strade... mi faccia la cortesia, collega Sandri, capisco lei
sovente ci richiama ad essere più riguardosi come comportamento, io
la inviterei ad essere altrettanto non dico riguardoso, ma ad avere
un minimo di rispetto, perché, se devo cercarla nella sala, mi
viene difficile... grazie. D'altra parte è un rimprovero costante
che ci viene fatto dalle forze di opposizione, che investiamo
troppo sulle strade. Faccio presente che non abbiamo fatto un
chilometro di strade regionali in più...
(interruzione del Consigliere Sandri, fuori
microfono)
... diciamo allora dell'opposizione storica... dicevo sulle
strade regionali con degli investimenti anche significativi. Lei ha
posto diverse richieste, cercherò di dare una risposta organizzata,
anche se non sarà così lineare come forse lei pensava.
Per quanto riguarda il pericolo di imboccare l'autostrada
contromano, problematica tra l'altro già esaminata nel corso di una
precedente interpellanza, posso dire che la "SAV" società
concessionaria ha evidenziato che, dove gli spazi lo consentono, i
flussi di traffico sono separati da guardavia e negli altri tratti
da doppia riga bianca come previsto dal Codice della strada...
(nuova interruzione del Consigliere Sandri, fuori
microfono)
... ho capito, però superare la linea bianca è una grave
violazione al Codice della strada. La "SAV" comunque aveva già
provveduto nel passato a chiudere tutti i "by-pass" esistenti lungo
l'arteria al fine di evitare le conversioni a "U" e l'immissione in
direzione opposta rispetto al traffico. In ogni caso tutti gli
svincoli sono realizzati in conformità alle norme vigenti, così
come i percorsi per l'immissione in autostrada dagli svincoli,
dalle aree di servizio e da quelle di parcheggio, sono indicati con
la segnaletica richiesta dal Codice della strada e dal relativo
regolamento, opportunamente rafforzata in corrispondenza delle
cuspidi divisorie da segnali visibili anche di notte.
Per quanto riguarda l'adeguamento dei "guard-rail" al fine del
contenimento dei mezzi pesanti, nel tratto autostradale gestito
dalla "SAV" lungo circa 60 km. sono state già installate le nuove
strutture protettive spartitraffico conformi alle attuali normative
per un'estensione di circa 22 km. di autostrada e sono in corso i
lavori per il tratto rimanente, programmati nel tempo per renderli
compatibili con le esigenze di fluidità del traffico. D'altra parte
abbiamo esigenze di fare i lavori e contestualmente di assicurare
l'agibilità delle strutture.
Per quanto riguarda l'attività di controllo da parte delle forze
dell'ordine, questa viene svolta regolarmente compatibilmente con
il personale a disposizione, ma a tale riguardo vi è una lamentela
completamente opposta, ossia si dice che su queste autostrade vi è
molta più sorveglianza da parte della polizia stradale rispetto a
quello che avviene fuori, quindi quanto meno da questo punto di
vista è accertato che vi sia una certa serietà e una certa
sorveglianza.
Nel tratto autostradale di competenza "RAV" la società evidenzia
che su tutta l'arteria è prevista la separazione delle corsie di
marcia. I "guard-rail", essendo l'autostrada di recente
costruzione, sono quelli di ultima generazione di tipo "H3" per i
rilevati e "new jersey" in calcestruzzo "H4" per i viadotti;
chiaramente tutti rispondono ai più alti criteri di monitoraggio.
Per il monitoraggio dell'autostrada "RAV" è attiva "H24" sia
tramite un sistema di videocamere collegate a un centro di
controllo, sia tramite pattugliamento del personale addetto alla
viabilità. Anche qui gli eccessi di velocità sono rilevati dalla
Polizia stradale che sorveglia la tratta "H24" con una propria
pattuglia che all'uopo utilizza dei mezzi messi a disposizione
della società concessionaria. Voglio ricordare l'autorizzazione
dichiarata dal Ministro Di Pietro nella sua visita circa il divieto
di sorpasso su alcuni tratti di autostrada come richiesto dal
Presidente Caveri.
Per il miglioramento della sicurezza, l'Amministrazione
regionale negli incroci a raso, anche se regolati a mezzo di
impianti semaforici, ha da alcuni anni privilegiato la
realizzazione di rotatorie o altri tipi di innesto perlopiù con
precedenza interna, che si sono dimostrate efficaci per ridurre gli
incidenti o comunque la gravità degli stessi e nel contempo per
conseguire l'obiettivo di un rallentamento della velocità dei
veicoli in prossimità delle intersezioni. A tale proposito la
Regione ha sottoscritto con l'"ANAS" un accordo di programma in
data 27 settembre 2005 con la realizzazione di 50 possibili
intersezioni a rotatoria da realizzarsi lungo l'asse della strada
statale n. 26 della Valle d'Aosta tra Pont-Saint-Martin e
Courmayeur. Il termine "rotatoria" è persino un po' banale, nel
senso che in alcune di queste messe in sicurezza si fanno degli
interventi strutturali molto delicati e complessi, perché si tratta
di mettere in relazione ai piani stradali che sono diversi anche
come quota. In aggiunta al piano anzidetto la Regione ha eseguito
altre 12 rotatorie per regolare incroci tra strade regionali o con
strade comunali e ne ha in programma altre 4. Altri sistemi di
rallentamento della velocità, quali semafori o dissuasori tipo i
dossi artificiali, sono di più difficile impiego a tale fine. I
semafori, ai sensi del Codice della strada, dovrebbero regolare
esclusivamente gli incroci o eventualmente gli attraversamenti
pedonali, mentre i dossi artificiali sono vietati nelle strade
principali o comunque che costituiscono itinerari preferenziali per
i servizi di soccorso e pronto intervento. È vero che abbiamo
previsto nell'ultima legge regionale la possibilità che il
Presidente della Regione, previo accordo con le forze dell'ordine e
i mezzi di soccorso, possa adottare la realizzazione di questi
dossi; in pratica possono essere utilizzati solo su strade
residenziali, parcheggi, eccetera, in mancanza di questi
accordi.
Relativamente all'adeguamento della segnaletica orizzontale e
verticale, fermo restando che sussiste l'obbligo per tutti gli enti
proprietari di strade e per i Comuni per quanto di loro
competenza... per le strade non comunali... di provvedere
all'installazione e alla corretta manutenzione della stessa, la
Regione, anche in funzione delle direttive ministeriali in corso di
emanazione, potrà sollecitare gli enti preposti a una ricognizione
della situazione esistente e all'eventuale messa a norma nel caso
in cui gli impianti segnaletici si rivelassero obsoleti. Lungo le
strade regionali, comunque, ogni anno viene rifatta la segnaletica
orizzontale e periodicamente vengono sostituiti i segnali verticali
non più idonei.
Circa le iniziative per sensibilizzare la popolazione e i
soggetti proposti alla gestione e al controllo delle strade,
l'Amministrazione regionale provvede normalmente a segnalare
all'"ANAS", ai Comuni e alle forze dell'ordine la necessità di
intensificare, nelle forme dovute, tutte le attività di
manutenzione e di sorveglianza soprattutto in occasione di
particolari festività legati a forti volumi di traffico, al periodo
invernale, eccetera. Tra le altre iniziative ricordo che le
istituzioni scolastiche si occupano dell'organizzazione dei corsi
per il conseguimento del "patentino" per la guida dei ciclomotori,
svolgendo quindi un'azione di sensibilizzazione in materia di
sicurezza stradale rivolta ai giovani in modo da educarli a un
comportamento responsabile durante la guida. Nelle scuole medie
inferiori, inoltre, nell'ambito della materia di educazione civica,
normalmente un certo numero di ore viene dedicato alla tematica
della sicurezza stradale. Si è svolta la "Settimana della sicurezza
stradale" da lei richiamata, dobbiamo prendere atto che alcune
iniziative sulle quali si contava per avere una certa
partecipazione purtroppo non hanno dato questi risultati. Ne
prendiamo atto, vuol dire che dovremo rivedere l'impostazione della
manifestazione.
Per sottolineare come vi sia un'attenzione particolare da parte
di tutti, vorrei ricordare la questione della galleria di Dolonne,
dove, anche di fronte a minime incertezze circa le condizioni di
sicurezza, si è provveduto con tutti gli accorgimenti per dare la
massima sicurezza a tutti gli utenti: questo per dire che c'è
un'azione a vasto raggio a più mani che va in tale direzione.
Lei sollecita un intervento più puntuale per quanto riguarda i
vigili comunali perché i motorini hanno una valenza di trasporto
urbano, noi ne facciamo buon uso e provvederemo in questo senso a
fare un'opera di sollecitazione nei confronti delle autorità
comunali affinché provvedano a vigilare in questo senso.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore perché sulla
questione dell'educazione dei giovani mi ha dato pienamente
ragione, non vi rendete nemmeno conto della realtà e un corso per
il patentino vi libera la coscienza, quando è evidente che,
guardando il parco dei motorini posteggiati dietro le scuole di
ogni ordine e grado, ci si rende conto che largo numero delle
marmitte collegate a tali motorini sono segno di elaborazione e di
sottrazione dei dispositivi di limitazione della velocità a 45
km./h. Su quello quindi chiedo che l'Amministrazione non solo
inviti i vigili urbani, ma credo che debba mobilitare i grandi
"commis" delle forze armate valdostane, in particolare la Polizia
stradale e i Carabinieri che, tra l'altro, sono quelli che
constatano circa l'80% degli incidenti in Valle, quindi che hanno
una particolare specializzazione in questo settore.
Per quanto riguarda il resto, mi dispiace dover smentire la
"RAV", ma non è vero che le corsie di marcia sono separate nel
tratto della "RAV", perché ad Aymavilles, che è il cosiddetto
"casello Aosta ovest", abbiamo solo una divisione di 2 linee
bianche per terra, quindi la possibilità di notte che qualcuno
perché ha bevuto troppo o perché distratto imbocchi contromano
l'autostrada. Mi sembra un costo minimo mettere dei "jersey" anche
di plastica, che consentirebbero a chi tende a superare quella
linea bianca di poter essere richiamato all'attenzione per separare
i flussi e poi non ho mai visto una pattuglia della stradale che
controlli la velocità sui cantieri in autostrada, mai! Gli
"autovelox" ci saranno, ma casualmente sono sempre nello stesso
posto, ossia la discesa o salita di Arnad...
(interruzione dell'Assessore Marguerettaz, fuori
microfono)
... sui cantieri? Abbiamo una testimonianza dell'Assessore
Marguerettaz, ci fa piacere, noi non avevamo avuto questa
sensazione. Credo che quello sia un segnale positivo, non ho una
percezione pari di questa cosa, per cui ritengo che un richiamo
ufficiale da parte del Presidente Caveri o da altro membro della
Giunta affinché su tali temi vi sia una maggiore attenzione si
debba fare. Non credo vi siano chissà quali motivazioni di politica
dietro, questo è un problema di sicurezza stradale, di sicurezza
delle persone, di difesa della vita delle persone e questo
significa anche fare delle verifiche strette sulla velocità delle
strade di accesso ad Aosta o di alcuni rettilinei esistenti in
bassa e in alta Valle. Ho visto che l'intervento del Comune di
Donnas è stato positivo, sono stati messi dei cartelli con la
segnalazione della velocità a cui vanno i veicoli mentre passano,
vi è un richiamo immediato, mi piacerebbe vedere questa cosa anche
da altre parti, invece sulla circolazione di Nus, quella di Quart,
sulla circolazione di Saint-Vincent, sulla Via Roma e Via Parigi ad
Aosta, sul rettilineo di Morgex si incontrano macchine che
viaggiano molto al di sopra... e quindi un richiamo che deve essere
repressivo si deve assolutamente fare. Proprio perché le cose
grandi richiedono tanto tempo, ma le cose piccole che richiedono
poco tempo possono avere meno impatto, ma almeno avercelo e dare
delle risposte, chiedo all'Assessore o al Presidente di chiedere
alla "RAV" e alla "SAV" di separare le vie di accesso alle rampe
dell'autostrada in modo completo a partire dai caselli per
prevenire qualsiasi possibilità di cambio di carreggiata che
potrebbe avvenire - fra l'altro, speriamo che ciò non succeda, dato
che sono più frequenti nella stagione estiva - proprio nei prossimi
mesi.
