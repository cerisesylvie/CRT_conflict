Classificazione
ACQUE
Acque pubbliche



Oggetto del Consiglio n. 377 del 5 febbraio 2019 - Resoconto
OGGETTO N. 377/XV - Interpellanza: "Stato dell'iter di
approvazione del piano di tutela delle acque".
Rini (Presidente)
- Punto n. 26 all'ordine del giorno.
Per l'illustrazione, la parola al collega Bertin.
Bertin (RC-AC)
- In ragione dell'ora e dei tanti punti
ancora da discutere, sarò estremamente breve nell'illustrare questa
interpellanza, che, tra l'altro, riprende un argomento già
affrontato in varie occasioni: il piano di tutela delle acque,
strumento di programmazione estremamente importante che avrebbe
dovuto trovare la sua fine naturale nel 2017. Ad un anno e passa di
distanza siamo ancora lontani dal vedere la fine di questa
procedura. In ragione anche di questo ritardo, il Piano è stato
affrontato anche in III Commissione qualche giorno fa, ci si
chiedeva quando si può prevedere la chiusura dei lavori di questo
piano, anche perché sappiamo che dovrà ancora affrontare la
valutazione, la cosiddetta "VAS", che richiederà dei tempi
decisamente lunghi ed è una procedura che coinvolge anche diversi
soggetti esterni, pertanto sarebbe anche interessante far conoscere
all'esterno di quest'aula la tempistica: quando finiranno i lavori
e si potrà approvare questo piano di tutela delle acque. In ragione
di questo piano, gli anni scorsi era stata approvata dalla Giunta
regionale, in due casi anche prorogata, una sorta di moratoria
rispetto alle richieste di concessione a uso idroelettrico delle
acque, proprio in ragione anche del fatto che il piano di tutela
delle acque era ancora in iter. Recentemente l'Autorità del bacino
del Po ha emesso una delibera che va a limitare notevolmente le
possibilità in questo senso, quello che ci chiedevamo è se tra la
moratoria e questa nuova iniziativa da parte dell'Autorità di
bacino vi fosse un qualche rapporto, se si era verificato il fatto
che ci garantisce lo stesso effetto rispetto all'allora cosiddetta
"moratoria". Sostanzialmente i punti sono questi, non la faccio più
lunga.
Présidente
- Pour la réponse, la parole au collègue
Assesseur Borrello.
Borrello (SA)
- La tematica è già stata affrontata
all'interno della III Commissione consiliare. Un piccolo percorso
riassuntivo: a seguito del cambio di legislatura avevamo riattivato
il percorso in commissione nel mese di novembre per quanto riguarda
l'illustrazione alla commissione competente di quelli che erano gli
argomenti inseriti all'interno del piano di tutela delle acque. Era
un procedimento che avevamo già concordato con la commissione nella
precedente legislatura in modo tale da rendere edotta la
commissione competente prima del percorso di approvazione della
VAS, con tutte le procedure amministrative che ne conseguono. Nel
mese di gennaio abbiamo avuto un'ulteriore commissione, dove ci
sono state tutte una serie di richieste di integrazione,
all'interno della quale abbiamo chiesto se c'erano delle
problematiche a procedere con il percorso. Di conseguenza, avendo
avuto il via libera da parte della III Commissione consiliare, noi
procederemo all'interazione con i portatori di interesse, che
dovrebbe proseguire fino al mese di marzo o aprile, dopodiché ci
sarà l'approvazione da parte della Giunta regionale del piano di
tutela delle acque, per poi arrivare ad affrontare quello che lei
ha anticipato: la Valutazione Ambientale Strategica (VAS), che
durerà più o meno cinque mesi. Nel momento in cui vengono
rispettati questi tre passaggi, quindi interazione con i portatori
di interesse, l'approvazione in Giunta regionale, il passaggio in
VAS, saremo disponibili successivamente a ritornare in commissione
per fare una valutazione complessiva e arrivare a compimento alla
fine dell'anno 2019 di questo tipo di percorso tortuoso. Ritengo
che fosse importante condividerlo con la commissione prima di far
avviare tutti i procedimenti di valutazione ambientale.
Per quanto riguarda invece il secondo punto, ricordo che la
cosiddetta "moratoria" sull'accoglimento delle domande di
realizzazione delle centraline elettriche è stata introdotta in
Regione Valle d'Aosta fin dal 2012 in ragione del fatto che la
pressione esercitata dai prelievi idroelettrici sui corsi d'acqua
della regione stava diventando eccessiva e determinava il degrado
di tutti i torrenti. La moratoria era finalizzata alla conclusione
della procedura di aggiornamento del PTA di cui sopra, abbiamo
parlato delle tempistiche, ed è stata rinnovata fino al 31 ottobre
del 2018, quindi era vigente fino a quella data. A ottobre non è
stato più possibile procedere con ulteriore proroga per ragioni
amministrative che rendevano il provvedimento non sostenibile dal
punto di vista della legittimità. Nel frattempo però, come da lei
anticipato, con la deliberazione della Conferenza istituzionale
permanente dell'Autorità di bacino distrettuale del fiume Po, la n.
3 del dicembre 2017, sono entrati in vigore gli allegati della
deliberazione del fiume Po n. 8 del 2015 riguardante - e questo è
l'aspetto tecnico, ma poi se avete bisogno, vi fornirò tutta la
documentazione necessaria - l'applicazione della metodologia Era
per la valutazione del rischio ambientale connesso alle derivazioni
idriche, avente valore vincolante a scalo di bacino per tutte le
domande di concessione di rilevazione idrica presentate a far data
dal 28 febbraio 2018. La suddetta metodologia non era ancora
applicata sul territorio valdostano in quanto c'era la moratoria,
ma da adesso che non è più confermata, e quindi non è più
prorogata, si applica questa metodologia Era all'interno
dell'allegato n. 8 del 2015, reso applicativo dalla delibera n. 3
del dicembre del 2017 dell'Autorità di bacino distrettuale, che è
molto restrittiva, perché presenta caratteristiche di rigidità tali
da vincolare fortemente la realizzazione delle derivazioni in una
realtà montana come quella valdostana e con le pressioni presenti
sui nostri corsi d'acqua. Formulerò documentazione qualora lo
ritenesse opportuno.
Presidente
- Per la replica, il collega Bertin.
Bertin (RC-AC)
- Mi auguro che i tempi previsti per
l'approvazione del piano siano rispettati perché abbiamo aggiunto
due anni di ritardo rispetto a quanto previsto. Ringrazio
l'Assessore in merito alla questione riguardante la delibera
dell'Autorità di bacino del Po e, se poi può fornire la
documentazione che è piuttosto tecnica, sarà anche occasione per
approfondire questo aspetto.
