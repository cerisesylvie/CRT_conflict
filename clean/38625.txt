Classificazione
ASSISTENZA SANITARIA E OSPEDALIERA
Personale medico e paramedico
Servizio di emergenza sanitaria (118)



Oggetto del Consiglio n. 2138 del 24 maggio 2016 - Resoconto
OGGETTO N. 2138/XIV - Interpellanza: "Avvio di un percorso di
riorganizzazione del Pronto soccorso e del 118 condiviso con il
personale".
Viérin M. (Presidente) -
Punto n. 23 dell'ordine del
giorno. La parola al Consigliere Gerandin.
Gerandin (UVP) -
Quando abbiamo sottoscritto
quest'iniziativa non sapevamo ancora dell'esito dell'incontro che
l'Assessore ha in parte già evidenziato oggi rispondendo
all'iniziativa del collega Cognetta, pertanto alcune informazioni
le abbiamo avute anche a seguito della risposta. Quello che ci
premeva sottolineare, perché, da una parte, c'è soddisfazione
nell'apprendere che c'è stato questo percorso d'intesa, non avevamo
alcun interesse a cavalcare una protesta...quello che ci premeva
era avere delle garanzie per un servizio come quello
dell'emergenza, quello del soccorso urgente e del 118, che è
basilare per l'offerta legata al servizio sanitario in Valle
d'Aosta.
Ci preme comunque fare alcune considerazioni. In una piccola
realtà come la Valle d'Aosta, quando ci si mette attorno ad un
tavolo, quando si ha la volontà di trovare delle sinergie o di
condividere un percorso, alla fine una soluzione si trova, un
percorso condiviso si trova. Noi siamo convinti che faccia male
alla politica, al sistema che la politica dovrebbe governare quando
sentiamo dire che si deve arrivare alle estreme minacce, in questo
caso addirittura a paventare il discorso dei trasferimenti per
mancata condivisione, per un'assenza di comunicazioni su un
importante servizio come la riorganizzazione del DERA. Tutto questo
con il grosso rischio di mettere in discussione l'operatività del
servizio e del sistema.
Lei è un medico e lei conosce quanto è importante per la Valle
d'Aosta avere un Pronto soccorso, avere un sistema di emergenza che
dia delle risposte immediate. La distanza è uno dei problemi su cui
il territorio valdostano esce un po' penalizzato, però noi partiamo
da un discorso del Pronto soccorso che era un po' il fiore
all'occhiello e che noi riteniamo sia legittimo cercare di
salvaguardare.
Non è pensabile che lei ci dica di aver appreso della gravità
della situazione solo dopo la richiesta di trasferimento, di questo
se n'è parlato in commissione, se n'è parlato nelle varie sedi,
c'erano degli impegni di stoppare il discorso della realizzazione
del DERA in attesa di aprire questo tavolo di confronto. Quello che
noi vorremmo capire è perché in Valle d'Aosta, dove tutti ci si
conosce, si deve arrivare alle estreme conseguenze, a minacciare in
questo caso richieste di trasferimenti per arrivare ad avere delle
risposte che poi alla fine sono opera di mediazione e di buon
senso.
L'ha detto anche il sindacato che non è un problema di persone,
per cui non abbiamo un problema legato alla qualità del personale,
ma ad un approccio non dei più corretti. Se l'approccio non dei più
corretti deve arrivare a queste estreme conseguenze, per noi
qualcosa che non funziona c'è relativamente all'
input
politico, all'organizzazione dell'azienda e ai veri operatori,
quelli che lavorano e operano sul territorio e all'interno del
Pronto soccorso. I primi due quesiti sono riferiti a questo,
premesso che quest'iniziativa è nata prima di quest'intesa che
avete trovato, di cui noi siamo più che soddisfatti.
Il terzo quesito è: "se corrisponde al vero che si sono "tolti"
chirurghi d'urgenza del Dipartimento di emergenza e pronto soccorso
per poi richiamare gli stessi chirurghi in regime di libera
Professione", LPA. Se il percorso era quello che si voleva
sostituire la chirurgia d'urgenza con il medico unico del Pronto
soccorso, vorremmo capire se c'è stato qualche malinteso, qualche
intoppo a livello organizzativo, perché se sono stati tolti dei
chirurghi d'urgenza per andare poi a richiamarli in regime di LPA,
a nostro parere, c'è qualcosa che non funziona.
Presidente -
La parola all'Assessore Fosson.
Fosson (UV) -
Nell'incontro del 13 maggio tra Presidenza,
Assessore, Direzione ASL e Responsabile del Dipartimento di
emergenza si è analizzato attorno ad un tavolo, come diceva
giustamente lei, dove dovrebbe essere sempre analizzato, tutto il
processo di riorganizzazione, che era iniziato dopo l'approvazione
dell'atto aziendale nel 2014. Tra l'altro, questa richiesta di
riunione e di incontro sindacale proprio per discutere dei problemi
- e sono perfettamente d'accordo con lei che c'è sempre una
soluzione, soprattutto laddove c'è un servizio di emergenza
talmente utile alla popolazione - era giunta proprio a seguito del
fatto che i sindacati mi avevano informato che quel tavolo, che
avevamo già istituito per un confronto, aveva avuto dei problemi di
comunicazione, per cui l'incontro è stato fissato prima che fosse
addirittura consegnata la lamentela e la protesta seria del
personale, neppure i sindacati erano a conoscenza di
quest'intenzione, che non avevamo raccolto. Certo che siamo alla
vigilia di nuovi e analoghi processi organizzativi, anche quello
del DERA non è stato l'unico processo riorganizzativo: in certi
reparti, come la Rianimazione, sono stati fatti dei progetti e dei
percorsi altrettanto complessi.
Come dicevo, a questo tavolo istituito nel dicembre 2015 era
stato proposto proprio un confronto e un percorso di verifica
imposto dalla politica, tra l'altro, nel dicembre 2015 la politica
aveva detto assolutamente "no" all'allontanamento del medico di
Donnas, perciò le indicazioni erano state molto precise della
politica su un certo percorso. Il fatto pesante per chi lavora
nell'emergenza, più che in altri reparti, è stato proprio la norma
europea del novembre 2015 che ha fatto saltare tutta
l'organizzazione; il discorso del riposo dei medici, della non
possibilità di sfondare un orario, laddove c'era tutto un servizio
d'emergenza basato sulle 12 ore, ha fatto riorganizzare tutto il
servizio e cambiare anche la realtà di molti lavoratori.
Questo tavolo è stato un tavolo positivo: si sono analizzate
tutte le problematiche e la politica ha dato delle indicazioni come
deve dare, come ha richiesto anche lei nell'interpellanza dello
scorso Consiglio. In particolare, gli OSS in servizio presso la
centrale, limitatamente ai turni di lavoro in centrale di risposta,
tornano a fare i turni di 12 ore già dal mese di giugno, cosa che
ha richiesto comunque un accordo sindacale perché prima i turni il
sindacato li voleva prevedere di 8 ore. Non è stato possibile dare
questa stessa possibilità agli autisti e ambulanzieri proprio
perché non è possibile per questo decreto sui riposi, sui turni e
sulla sicurezza. Di questo io ne ho parlato anche in modo acceso
con il Ministro della sanità chiedendo una deroga per la Valle
d'Aosta, laddove ci sarà quello che può modificare questa norma,
ossia la contrattazione nazionale, che non è ancora stata iniziata
dal Ministero, perché chiaramente è un problema anche di contratto.
È stato sottolineato e condiviso che la riorganizzazione, le
prestazioni e le turnazioni possono avvenire solo su
un'accettazione personale del personale che viene spostato. La
rotazione tra le diverse strutture segue il regolamento aziendale
vigente, ma sarà programmata in futuro solo su adesione volontaria
dei dipendenti. La politica quindi ha dato in questa
riorganizzazione delle indicazioni importanti. Si è anche convenuto
di fare un'analisi sui bisogni di personale: il famoso discorso
dell'infermiere
jolly
. Saranno effettuate delle riunioni tra
tutto il personale e la Direzione generale, che se n'è assunta la
responsabilità, delle analisi proprio sull'incompatibilità
ambientale. Questi tavoli di incontro tra personale e Direzione
generale sono già iniziati.
Per quanto riguarda il punto n. 3, il processo di
riorganizzazione dell'area dell'emergenza, come peraltro di tutta
l'azienda, nasce dall'esigenza di mantenere, soprattutto nel Pronto
soccorso, i livelli assistenziali in un contesto comunque di
ridurre gli sprechi e di utilizzare al meglio le competenze
specialistiche. In tale ambito si colloca il progetto di
riorganizzazione non solo del Pronto soccorso di Aosta, ma di tutti
i pronto soccorso, soprattutto del Piemonte, in cui viene attuato
il progetto del medico unico accettante, che ha come modello altre
realtà e accompagna l'istituzione e lo sviluppo della disciplina
della medicina e chirurgia d'urgenza: i medici in servizio sono
formati da tali scuole e hanno specialità equipollenti. Il medico
accettante unico prende in carico qualsiasi paziente senza
distinzione in sede di
triage
infermieristico delle
patologie di competenza. In ogni caso l'
équipe
di servizio
non è mai sola, è questo il fatto: noi avevamo 14 chirurghi ad
aspettare che arrivasse l'emergenza chirurgica, invece un medico
unico accettante sa valutare anche le azioni chirurgiche, poi è
all'interno di un ospedale in cui c'è sempre un chirurgo delle
varie specialità e c'è un anestesista a 50 metri di distanza,
perciò è sicuramente un servizio che non era utilizzato al massimo.
D'altronde il sintetizzare...quello che avviene per tutti i medici
sul nostro territorio, che sanno valutare sia la parte medica che
la parte chirurgica...ma qui siamo in un ospedale in cui la parte
chirurgica è comunque rappresentata in modo significativo.
Nel corso del 2015, proprio all'inizio di questo progetto, allo
scopo di aumentare la competenza del medico internista circa
l'accettazione di un paziente con problematiche chirurgiche, però è
stata effettuata una specifica formazione secondo le indicazioni
della società di medicina di emergenza e questo ha portato che
quasi tutti i medici in servizio facciano il medico unico
accettante. Inoltre, come ho già detto, l'azienda ha fatto un
concorso nel 2015 proprio per utilizzare e assumere più medici
unici accettanti, cioè medici di questa nuova specialità che in
Francia c'è da tanto tempo, della medicina d'urgenza. Questa
graduatoria è ormai ultimata e adesso si è aperto un nuovo concorso
proprio per assumere degli altri medici di medicina d'emergenza.
Tra l'altro, abbiamo due ragazzi valdostani che stanno facendo
questa specializzazione, però in via transitoria, proprio perché
l'organico del Pronto soccorso non è ancora completo, perché non
abbiamo ancora tutti i medici di medicina d'emergenza adeguati per
mantenere l'organico e tutti i turni, anche in funzione della
necessità di mantenere degli orari per cui i medici assunti lì non
possono fare dei turni ulteriori, sono impiegati dei medici e dei
chirurghi dell'ospedale con specialità equipollenti e anche dei
chirurghi non della Chirurgia d'urgenza, ma che partecipano ad
altre unità, questo proprio in via transitoria, ma solo per
completare un organico. I medici della Chirurgia d'urgenza sono
stati utilizzati invece in sala operatoria con un aumento della
soddisfazione. Proprio per sottolinearle la grande importanza e la
nostra grande attenzione, lei sa che il Responsabile della
Chirurgia d'urgenza in questo momento è il facente funzione di
tutte le Chirurgie, quindi è la nostra attenzione alla Chirurgia
d'urgenza. In pratica questi turni sono 15 turni, in un mese 20
turni, perché c'è stata anche una gravidanza, per 240 ore, quindi i
chirurghi non sono usciti dalla porta e rientrano dalla finestra,
ma è proprio solo in via transitoria per completare un organico, in
attesa che il medico accettante sia un medico specialista in
medicina di emergenza.
In commissione si è visto che il servizio di pronto soccorso è
ancora un servizio di alta qualità, i tempi di attesa, soprattutto
per i codici rossi e verdi, sono tra i più bassi di tutto il
territorio nazionale. Sui codici bianchi bisogna migliorare il
territorio e quest'esperienza dei medici di famiglia che lavorano
insieme nei poliambulatori sicuramente ci darà una mano. Io quindi
penso che la situazione dell'emergenza del pronto soccorso, con
queste verifiche e queste indicazioni date dalla politica dovrebbe
risolversi e anche nel rispetto delle norme che abbiamo dato sui
trasferimenti che saranno solo volontari effettuare quel dialogo
che lei proponeva e che noi sempre sollecitiamo.
Dalle ore 16:10 assume la presidenza il Vicepresidente
Rosset
.
Rosset (Presidente) -
La parola al Consigliere
Gerandin.
Gerandin (UVP) -
Ho ascoltato quanto ci ha comunicato
Assessore. Partendo dall'inizio, giustamente lei ha detto che il
modello riorganizzativo è nato nel 2014, per cui questo lo
sappiamo, come sappiamo l'entrata in vigore della normativa europea
che in questo momento è stata da lei citata. A margine di tutto
questo quello che stride un po' in questo processo riorganizzativo
è che la tempistica si sapeva già, non ci è stata calata dall'alto
improvvisamente: il modello riorganizzativo del 2014 era un modello
che qualche dubbio aveva già sollevato. Ne abbiamo poi discusso in
commissione, c'erano tutta una serie di impegni presi da lei, dal
dottor Visetti, dal dottor Veglio, di dire: "bene, prima di andare
avanti e proseguire con questo modello riorganizzativo, tutti
intorno ad un tavolo si condivide un percorso", allora qualcosa si
è inceppato in tutto questo, è inutile negarlo. Io l'ho detto prima
- lei lo ha giustamente sottolineato -: il Pronto soccorso è vitale
nel sistema Valle d'Aosta, parliamo di un Pronto soccorso che
abbiamo sempre detto sia in commissione, sia in questa sede essere
valido, un modello da copiare. È indubbio che, quando si mette in
piedi un modello riorganizzativo, qualcosa stride, qualche problema
c'è, ma perché non parlarne, non condividere? Perché lasciare la
politica ostaggio dell'azienda, della Dirigenza e che non ci fosse
dialogo tra la Dirigenza e chi ha messo nero su bianco i
provvedimenti? È inutile nascondere che un grave problema è stato
anche questo: non c'è stato nessun tipo di rapporto interpersonale
con chi doveva dare gambe alle decisioni dei vertici dell'azienda
ed è uscito fuori questo pasticcio. Noi pensiamo che queste
difficoltà vadano prese ad esempio per evitare - e ritorno al
discorso che dicevamo prima sul modello anziani - di fare lo stesso
sbaglio. Questo ci serva da lezione soprattutto per quello che
riguarda le garanzie, perché poi il cittadino vuole essere
tranquillizzato, come vuole essere tranquillizzato chi lavora in
questo mondo, perché nessuno ci ha mai parlato di chiedere aumenti
salariali o qualcos'altro: ha solo chiesto che il modello reggesse,
che ci fosse un po' di rispetto per chi ha dedicato o comunque ha
fatto di questo modello una scelta di vita.
La nostra volontà è proprio quella di dire che da
quest'esperienza si prosegua in futuro sul modello riorganizzativo,
non delegando la politica a chi magari giustamente deve decidere.
Sul modello organizzativo poi ci sono i vertici aziendali che
devono decidere, ma non deleghiamo in bianco. La politica deve
prendersi le sue responsabilità, perché sennò è troppo facile dire
che sono il Direttore sanitario o il Direttore i responsabili, loro
sono sicuramente i vertici, ma ci va un input politico; se ci sono
degli impegni presi in commissione, si rispettano, noi abbiamo
chiesto solo quello.
Sul momento di emergenza del Pronto soccorso è indubbio che, per
istituire quello che lei ha chiamato il "medico unico accettante",
il medico unico di Pronto soccorso, ci vada un processo di
formazione e di specializzazione. Adesso capiamo il perché, poi
vorremmo che un domani ci spiegasse in termini economici di
quest'utilizzo delle LPA, perché non vorremmo che alla fine questo
momento transitorio durasse all'infinito, e uno degli impegni che
lei ci ha detto anche in commissione è quello di diminuire il più
possibile le LPA. Non vorremmo che quello che si decide magari ad
un tavolo poi venisse smentito in un altro prendendo a scusante il
discorso dell'emergenza e dell'organizzazione.
