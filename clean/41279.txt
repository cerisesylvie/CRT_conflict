Classificazione
OPERE PUBBLICHE



Oggetto del Consiglio n. 439 del 20 febbraio 2019 - Resoconto
OGGETTO N. 439/XV - Interpellanza: "Tempistiche per la
presentazione di un disegno di legge in materia di lavori
pubblici".
Rollandin (Presidente)
- Punto 34 all'ordine del giorno.
La parola al collega Gerandin.
Gerandin (MOUV')
- La mia interpellanza vuol fare un po'
il punto della situazione in merito alla tanto auspicata legge
regionale, alla normativa riguardante la materia dei lavori
pubblici e degli appalti.
Faccio una breve cronistoria, anche se penso che quest'Aula già
la conosca, come la conoscono molto bene i cittadini valdostani e,
meglio ancora, la conoscono le imprese valdostane. Dico questo
perché con legge regionale n. 16 del 2 agosto del 2016 - quindi
parliamo di circa tre anni fa - si è provveduto a rivedere la
preesistente normativa regionale in materia di lavori pubblici
abrogando, tra l'altro, la legge regionale n. 12 del 1996, fatta
eccezione per l'articolo 40bis, 40ter, 41 e 42, con la conseguente
applicazione anche in Valle d'Aosta dei principi generali definiti
dal decreto legislativo n. 50 del 2016. Questo ha comportato per la
Valle d'Aosta oserei dire un momento di "blocco" riguardo alla
materia lavori pubblici. Avevamo in essere quello che chiamavamo
"il piano cultura", che di fatto è rimasto il piano cultura come
copertura finanziaria, ma poi di lavori non ne sono partiti o
veramente pochi, ne sono partiti rispetto alle disponibilità
finanziarie. Da allora già in quella sede si promise che la Valle
d'Aosta avrebbe comunque legiferato in materia. È una cosa tanto
attesa.
Io penso che tutte le forze politiche presenti in quest'Aula,
anche quelle non presenti in quest'Aula in quanto non votate,
abbiano fatto la campagna elettorale promettendo la nuova legge sui
lavori pubblici, sul fatto che comunque c'era una sorta di
possibilità di venire in contro al mondo imprenditoriale in grande
crisi, perché è indubbio, non è solo per la legge sugli appalti,
poiché è ovvio che quando ci sono meno risorse bisogna fare fuoco
con la legna che c'è, per cui c'è crisi per le poche risorse, ma si
è in crisi anche per una legge che non è mai decollata. Quand'ero
collega di governo con il collega Borrello, più volte gli ho detto:
"ma portiamola questa legge" e lui mi rispondeva: "no, è in
dirittura d'arrivo".
Devo dire che a me interessa più la sostanza che non la forma,
per cui io chiedo: dove siamo, a che punto siamo con questa legge
e, soprattutto, quando vogliamo portarla? Penso che sia il mondo
imprenditoriale, sia la piccola impresa e sia gli artigiani stiano
aspettando la legge a braccia aperte, perché in questo momento di
grande crisi non possiamo continuare ad andare avanti applicando il
decreto legislativo n. 50 del 2016. Tra l'altro è un decreto
legislativo ancora incompleto, perché comunque a livello di Stato
stiamo ancora aspettando l'emanazione delle direttive, i decreti
attuativi. Siamo di fronte ad un decreto legge che di fatto per il
mondo imprenditoriale valdostano è stata una mazzata. Da una parte
non ci sono le risposte e, dall'altra, noi non siamo ancora stati
in grado in questo momento di presentare questo disegno di legge.
Pertanto lo dico senza nessun tono polemico, ma penso che il tempo
sia strascaduto, perché ormai saranno quasi tre anni che andiamo
avanti con questo compromesso inapplicabile per il mondo
imprenditoriale valdostano.
Presidente
- La parola all'Assessore Borrello per la
risposta; ne ha facoltà.
Borrello
(SA)
- Sarò molto breve. Gli uffici mi
avevano preparato tutta una serie di documentazione in merito ai
margini di manovra del decreto legislativo n. 50 del 2016, ma penso
che le intenzioni dell'iniziativa siano più di carattere politico e
politicamente io le risponderò. Nel percorso che abbiamo fatto
insieme, avevamo anche condiviso alcuni passaggi rispetto a questo
tipo di iniziativa di carattere legislativo e normativo.
Posso annunciare che siamo pronti ad andare in Commissione,
visto che c'è questa necessità urgente di entrare nel merito di una
predisposizione normativa. Chiedo quindi al Presidente della
Commissione competente di andare a mettere in calendario
un'audizione in tal senso per poter illustrare alla commissione
competente il lavoro di predisposizione di questo atto normativo,
partendo dal presupposto però - e ci tengo a dirlo - della forte
volontà politica che ci deve essere da parte di quest'Aula, perché
questo disegno normativo deve avere una forte valenza politica, non
deve avere colori politici, ma deve essere trasversale. Per quale
motivo? Perché noi andiamo a recepire tutta una serie di aspetti di
carattere tecnico che già abbiamo inserito nel Piano triennale dei
lavori pubblici per quanto riguarda gli interventi e i lavori fino
al milione di euro e, parallelamente, tutta una serie di attività
di carattere politico-amministrativo per quanto riguarda la
creazione dell'elenco delle imprese. Di conseguenza, la forza di
andare a codificare a livello normativo deve essere trasversale. Io
la ringrazio per la sua iniziativa. Sono disponibile ad andare
nell'immediato, compatibilmente con il calendario della Commissione
competente, a ragionare in merito ad una normativa di settore, così
come hanno già fatto altre Regioni.
Ci tengo a sottolineare, per quanto riguarda il discorso di
tutela delle piccole e medie imprese artigiane nel mondo
dell'edilizia, che anche all'interno del DEFR - che, come ben
sapete, è a cavallo di due giunte - è stata approvata, proprio al
capitolo 5, punto 5.1, la "Tutela e valorizzazione delle imprese
valdostane" e proprio in quell'ambito c'era il discorso di una
legge specifica regionale sugli appalti. Parallelamente questa
potrebbe essere - mi riferisco in particolar modo al collega
Distort, con il quale ci eravamo confrontati più volte - la
possibilità per approfondire una tematica in fase di compimento, un
accordo con gli ordini professionali, perché molte volte ci si
concentra solo sulla legge degli appalti, ma contemporaneamente
bisogna andare anche a fare un ragionamento legato ai servizi
attinenti all'ingegneria e l'architettura. Il mondo dell'edilizia
deve essere visto a 360 gradi. Do quindi disponibilità totale per
andare nell'immediato in Commissione a discutere di questo disegno
di legge che, ripeto, non deve avere colori politici, ma spero sia
condivisa a 360 gradi.
Presidente
- La parola al collega Gerandin per la
replica.
Gerandin (MOUV')
- Grazie, Assessore Borrello. Per me
questa oggi è una bella notizia, lei sa che comunque l'avevo già
sollecitata più volte. Mi fa anche piacere capire, almeno dalle
anticipazioni che ci ha fornito, che la sua sarà una proposta
coraggiosa, chiamiamola così, una proposta che comunque andrà nella
direzione della micro, piccola e media impresa che abbiamo in Valle
d'Aosta. Lo dico perché ci sono già altre realtà che se ne sono
occupate, e lei lo ha citato. A me piace ricordare la Provincia di
Trento, la quale ha avuto sicuramente coraggio, perché ha
cominciato a scrivere che le forniture e i servizi fino a 80.000,00
euro e gli appalti fino al milione di euro al netto dell'IVA vadano
suddivisi in lotti. Io mi auguro che anche lei vada in questa
direzione, perché abbiamo davvero bisogno di avere un po' di
ossigeno per il sistema imprenditoriale valdostano. Se i
presupposti della legge di Trento erano quelli di una realtà come
quella in cui c'era tanta piccola, media e micro impresa, io penso
che il concetto valga ancora di più per una realtà come la Valle
d'Aosta. Se avrà coraggio vada tranquillo, perché - l'ho già detto
prima quando parlavo della variazione di bilancio - il concetto è
esattamente uguale: quello che va fatto nell'interesse dei
cittadini valdostani e delle imprese valdostane va portato avanti.
Pertanto vada tranquillo, l'importante è che abbia coraggio, che
non si vada verso una legge-fotocopia del decreto legislativo,
perché a noi non serve.
