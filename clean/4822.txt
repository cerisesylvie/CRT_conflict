Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 543 del 27 ottobre 1982 - Resoconto
OGGETTO N. 543/VII - DISEGNO DI LEGGE CONCERNENTE: "NORME PER
LA DIFESA DEI BOSCHI DAGLI INCENDI".
PRESIDENTE:
Ha chiesto di parlare l'Assessore
all'Agricoltura e Foreste Marcoz, ne ha facoltà.
MARCOZ - (U.V.):
Sebbene il fenomeno degli incendi in
Valle d'Aosta sia molto esiguo, in quanto la politica di
prevenzione svolta dall'Assessorato ha dato ottimi risultati,
tuttavia nel quadro della direttiva nazionale ed anche seguendo
alcune leggi fatte da altre Regioni, abbiamo ritenuto opportuno
presentare in Consiglio questa legge. La relazione introduttiva è
esplicativa dei singoli articoli e prospetta al Consiglio la legge
in termini molto chiari.
Dagli emendamenti apportati dalla Commissione, che condivido,
mancava il collegamento con la formazione dell'Ufficio della
Protezione Civile. Nel momento in cui entrerà in servizio questo
nuovo apparato, dovranno naturalmente essere apportate alcune
modifiche per coordinare gli interventi e le competenze affinché
non si creino delle discrepanze. E' una legge che dovrebbe dare
buoni risultati in quanto ha il chiaro intento di venire in aiuto
in quei casi di calamità naturale o dolosa, con mezzi idonei, per
evitare danni molto rilevanti al nostro patrimonio boschivo.
PRESIDENTE:
E' aperta la discussione generale.
Se nessuno chiede la parola, passiamo all'esame
dell'articolato.
Do lettura dell'art. l.
Art. 1
TITOLO I
Piano regionale di difesa del patrimonio forestale dagli
incendi
Ai fini della conservazione e della difesa del patrimonio
boschivo dagli incendi sarà predisposto, entro 180 giorni dalla
data di entrata in vigore della presente legge, un piano organico
nel quale saranno individuate le singole zone boscate in base al
diverso indice di pericolosità e saranno previsti i mezzi e le
opere occorrenti per la prevenzione e l'estinzione degli incendi, a
norma dei successivi artt. 2 e 3.
Il piano, elaborato dal Servizio tutela dell'Ambiente
naturale e delle foreste della Regione Valle d'Aosta, d'intesa con
il Corpo dei Vigili del Fuoco, sarà approvato con Decreto del
Presidente della Giunta regionale, previa deliberazione della
Giunta stessa, su proposta dell'Assessore regionale all'Agricoltura
e Foreste, sentite le Comunità Montane, le quali potranno formulare
eventuali osservazioni e proposte entro 30 giorni dalla
comunicazione del progetto di piano. Trascorso inutilmente tale
termine, il progetto di piano si darà per accettato dalle Comunità
Montane.
Il piano ha la durata di anni 5 ed alla scadenza verrà
sottoposto a revisione, con le modalità previste dai commi
precedenti.
Esso potrà essere oggetto di revisioni straordinarie prima
della scadenza prevista e con le medesime modalità, in occasione di
eventi di eccezionale gravità.
Al fine del coordinamento previsto dall'art. 1, secondo
comma, della legge nazionale 1.3.1975, n. 47, il piano approvato
viene comunicato al Ministero dell'Agricoltura e Foreste.
PRESIDENTE:
Metto in approvazione l'articolo l.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 2.
Art. 2
Il piano previsto dal precedente articolo è costituito da una
cartografia in scala 1:50.000 e da una relazione illustrativa. Esso
prevede:
- gli indici di pericolosità degli incendi boschivi;
- l'indicazione della consistenza e della localizzazione dei
mezzi e degli strumenti per la prevenzione e l'estinzione degli
incendi;
- la determinazione del fabbisogno di mezzi antincendio
occorrenti per il completamento di quelli già rilevati ai sensi del
punto precedente;
- l'individuazione dei dispositivi di prevenzione ed
intervento;
- l'individuazione e la localizzazione delle opere da
realizzare nelle zone a maggior indice di pericolosità;
- la localizzazione del servizio antincendio;
- gli interventi per la ricostituzione dei boschi danneggiati
dagli incendi;
- le norme per la rilevazione dei sinistri;
- i divieti e le prescrizioni.
Al piano è allegato un programma organico di ricostituzione
del patrimonio forestale già percorso dal fuoco.
PRESIDENTE:
Metto in approvazione l'articolo 2.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 3.
Art. 3
Si considerano opere e mezzi per la prevenzione ed estinzione
degli incendi boschivi:
a)
l'adozione di tecniche e l'impianto di specie
forestali atti ad assicurare al bosco le migliori funzionalità e
resistenza nei confronti degli incendi;
b)
gli interventi colturali nei soprassuoli boschivi e
le periodiche ripuliture delle scarpate delle strade di accesso e
di attraversamento delle zone boscate;
c)
l'apertura di viali frangifuoco e di strade, piste
e sentieri forestali atti a svolgere analoghe funzioni, nonché il
loro miglioramento e manutenzione;
d)
la costruzione, il ripristino e la manutenzione di
serbatoi d'acqua, invasi, canalizzazioni, condutture fisse e
mobili, nonché pompe, motori ed impianti di sollevamento d'acqua di
qualsiasi tipo;
e)
l'impiego di prodotti chimici per la prevenzione e
l'estinzione degli incendi;
f)
i posti di avvistamento con le relative
attrezzature;
g)
gli apparecchi e gli impianti di osservazione,
segnalazione e comunicazione fissi e mobili;
h)
i mezzi di trasporto e di intervento;
i)
i mezzi aerei e gli apprestamenti relativi al loro
impiego;
l)
l'addestramento e l'impiego, in economia, di
squadre antincendio;
m)
la cartografia tecnica e tematica delle zone
comprese nel piano di cui all'art. 1 della presente legge;
n)
la distribuzione di generi di conforto, di
materiale di rapido consumo, nonché l'equipaggiamento di rapida
usura, alle persone direttamente impegnate nelle operazioni di
spengimento di incendi boschivi;
o)
ogni iniziativa rivolta all'educazione del pubblico
e alla pubblicizzazione in materia di difesa dei boschi dagli
incendi;
p)
ogni altra attrezzatura o mezzo idoneo, nonché
l'impiego di imprese specializzate.
Le opere ed i mezzi di cui sopra, se compresi nel piano di
cui all'art. 1 sono a totale carico dell'Amministrazione regionale,
la quale è autorizzata all'acquisto di attrezzature speciali,
nonché al noleggio ovvero all'affitto di aeromobili, mediante
particolari convenzioni con Enti pubblici, con società o con
privati.
L'approvazione di progetti delle opere previste dal presente
articolo equivale, ad ogni effetto, a dichiarazione di pubblica
utilità, nonché di urgenza e di indifferibilità.
L'Amministrazione regionale è altresì autorizzata a concedere
contributi fino al 90% della spesa ritenuta ammissibile per la
realizzazione di opere di prevenzione e per l'acquisto di mezzi ed
attrezzature di cui alle lettere a) c) d) e) f) g) h) m) dell'art.
3 della legge nazionale 1.3.1975, n. 47, qualora non siano previsti
nel piano regionale antincendi.
PRESIDENTE:
Metto in approvazione l'articolo 3.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 4.
Art. 4
Alla ricostituzione dei boschi percorsi dal fuoco e compresi
nel piano di cui all'art. 1 della presente legge, si provvederà con
fondi regionali nonché con fondi statali, qualora resi disponibili
ai sensi dell'art. 8, 1° comma della legge nazionale 1.3.1975, n.
47, salvo il recupero della spesa a carico dei responsabili, se
individuati.
Qualora il danno causato da un incendio interessi superfici
boscate di proprietà dei Comuni, delle Consorterie di cui alla
legge regionale 5.4. 1973, n. 14, o di altri Enti, ovvero, in caso
di beni di proprietà privata, esso assuma proporzioni rilevanti a
giudizio del Servizio "Tutela dell'ambiente naturale e delle
foreste", la spesa per le operazioni di intervento è a totale
carico della Regione ed in tal caso i lavori vengono eseguiti
direttamente a cura del Servizio "Tutela dell'ambiente naturale e
delle foreste".
Per la ricostituzione dei soprassuoli forestali, danneggiati
o distrutti dal fuoco, di proprietà privata, la Regione concede ai
proprietari contributi fino al 90% delle spese necessarie,
determinate dal Servizio "Tutela dell'ambiente naturale e delle
foreste". In tal caso, le opere necessarie devono essere eseguite
entro e non oltre l'anno solare successivo a quello in cui si è
verificato l'incendio.
L'opera di ricostituzione forestale deve essere eseguita
secondo le direttive tecniche impartite dal Servizio "Tutela
dell'ambiente naturale e delle foreste", in conformità ai piani di
sviluppo delle Comunità Montane.
Qualora il proprietario privato non provveda ad iniziare
l'opera di ricostituzione del bene danneggiato o distrutto dal
fuoco, tale opera verrà eseguita dal Servizio "Tutela dell'ambiente
naturale e delle foreste", che si sostituisce al proprietario, fino
alla completa ricostituzione dello stato primitivo del bene
danneggiato o distrutto dal fuoco, eseguendo i lavori ritenuti
necessari.
Per l'occupazione temporanea dei terreni boscati da
ricostituire a norma dei commi precedenti, nonché per la
realizzazione delle opere di prevenzione degli incendi di cui al
precedente art. 3 e per le operazioni di estinzione, non è
richiesta alcuna autorizzazione preventiva ai proprietari e non
spetta agli stessi alcuna indennità.
Nell'applicazione delle leggi che dispongono il finanziamento
di opere volte al rimboschimento ed al miglioramento dello stato
delle foreste, la ricostituzione dei boschi distrutti o danneggiati
dal fuoco dovrà essere considerata azione prioritaria nella
formulazione dei programmi.
I comuni, i loro consorzi e le comunità montane possono
presentare alla Regione proposte di interventi prioritari per la
prevenzione ed estinzione degli incendi boschivi.
La Regione coordina i programmi di intervento predisposti
dagli Enti suddetti e partecipa alla loro attuazione mettendo a
disposizione i propri mezzi tecnici e il proprio personale.
PRESIDENTE:
Metto in approvazione l'articolo 4.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 5.
Art. 5
Nelle zone boscate, comprese nel piano di cui all'art. 1
della presente legge, i cui soprassuoli boschivi siano stati
distrutti o danneggiati dal fuoco, è vietato l'insediamento di
costruzioni di qualsiasi tipo, fatto salvo il diritto al ripristino
di immobili preesistenti, nel rispetto delle norme della legge
regionale 15.6.1978, n. 14, e successive modificazioni.
Tali zone non possono comunque avere una destinazione diversa
da quella in atto prima dell'incendio.
PRESIDENTE:
Metto in approvazione l'articolo 5.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 6.
TITOLO II
Disposizioni concernenti la prevenzione e lo spengimento
degli incendi
Art. 6
Ai sensi ed agli effetti dell'art. 9, I°, II° e III° comma,
della legge nazionale 1.3.1975, n. 47, lo stato di eccezionale
pericolo di incendi boschivi ed i divieti relativi sono resi noti,
per i terreni o la parte di essi compresi nel piano di cui all'art.
1 della presente legge, annualmente o per periodi di tempo più
brevi, con Decreto del Presidente della Giunta regionale, su
proposta dell'Assessore all'Agricoltura e Foreste.
Sempre ai sensi dell'articolo di legge predetto, il Decreto
viene immediatamente comunicato al competente Comando Militare ed
ai Comuni interessati, il cui Sindaco, entro 24 ore dalla
comunicazione, è tenuto a rendere noto lo stato di eccezionale
pericolo mediante avviso da esporre all'Albo Pretorio ed in altri
spazi idonei. Il Decreto viene reso noto alla popolazione anche
mediante comunicazione ai locali organi d'informazione.
Alla dichiarazione della cessazione dello stato di
eccezionale pericolo si provvede nelle stesse forme e con i
medesimi mezzi di pubblicità di cui ai commi precedenti.
Durante il periodo di eccezionale pericolo, il servizio di
avvistamento e di prevenzione degli incendi boschivi viene
intensificato.
PRESIDENTE:
Metto in approvazione l'articolo 6.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 7.
Art. 7
Ai sensi ed agli effetti della presente legge e dell'art. 7
della legge nazionale 1.3.1975, n. 47, il Corpo Forestale
Valdostano coordina le operazioni di sorveglianza di avvistamento e
di spengimento degli incendi. Esso può organizzare, a tal fine, con
il proprio personale, reparti di pronto impiego per la lotta contro
gli incendi boschivi, dotandoli delle necessarie
attrezzature.
Alla direzione ed al coordinamento delle operazioni di
spengimento degli incendi boschivi provvedono di concerto il
rappresentante del suddetto Corpo Forestale ed il Comandante
operativo del Corpo dei Vigili del Fuoco, qualora l'intervento di
questi si renda necessario.
Nel caso di incendi esclusivamente boschivi, i reparti del
Corpo regionale dei Vigili del Fuoco intervenuti di propria
iniziativa o su richiesta dell'organo forestale competente, ai
sensi del 3° comma dell'art. 7 della legge dello Stato 1.3.1975, n.
47, operano secondo le direttive generali del suddetto organo
forestale e sotto la diretta responsabilità dei propri
superiori.
Nel caso invece che l'incendio boschivo minacci l'incolumità
delle persone o la rovina di edifici, la direzione delle operazioni
di soccorso passa al Comandante dei reparti dei Vigili del Fuoco,
con cui i reparti dell'organo forestale sono tenuti a
collaborare.
In casi di urgente necessità ed in assenza della direzione
tecnico-operativa di cui ai commi precedenti, i Comuni, i loro
Consorzi e le Comunità Montane possono affidare la direzione delle
operazioni a personale tecnico dipendente o da essi comunque
impiegato.
Il territorio regionale è diviso in distretti antincendio
determinati con Decreto del Presidente della Giunta regionale,
previa deliberazione della Giunta stessa, in base alle
delimitazioni territoriali delle Comunità Montane e alle
circoscrizioni dei Comandi di Stazione del Corpo Forestale
valdostano.
I distretti dispongono di un nucleo di pronto impiego in
collegamento con apposite vedette tramite radio-telefoni, e di
mezzi fuoristrada muniti di attrezzatura rice-trasmittente ed
antincendio.
I distretti sono collegati a mezzo radio con la sede del
Servizio "Tutela dell'ambiente naturale e delle Foreste" della
Regione Valle d'Aosta.
I Comandi di Stazione Forestale possono avvalersi dell'opera
delle guardie comunali o di altri Enti, Consorzi od associazioni,
e, in modo particolare per i compiti di avvistamento, segnalazione
e sorveglianza, della collaborazione volontaria degli Enti ed
associazioni naturalistiche operanti in Regione.
Oltre al personale forestale ed alla mano d'opera di cui
innanzi, il Corpo Forestale Valdostano può reclutare, in sede di
spegnimento degli incendi, anche altre persone idonee, ai sensi
dell'art. 33 del R.D.L. 30.12.1923, n. 3267.
I Comuni provvedono al censimento degli automezzi e delle
macchine operatrici esistenti nell'ambito del rispettivo territorio
ed utilmente impiegabili nella lotta contro gli incendi. Gli
elenchi, da aggiornarsi annualmente, sono messi a disposizione
degli Enti, organi ed uffici impiegati nell'azione di prevenzione
ed estinzione degli incendi.
I Comuni assicurano, attraverso convenzioni con i
proprietari, la disponibilità di tali mezzi, fermo restando il
potere di requisizione da parte del Sindaco, in caso di grave ed
urgente necessità, come previsto dall'art. 7 della legge 20.3.1965,
n. 2248, allegato e).
Nei casi in cui gli incendi boschivi minaccino abitati,
impianti industriali ed in genere la pubblica incolumità, il Corpo
Forestale Valdostano dovrà richiedere l'intervento del Corpo dei
Vigili del Fuoco.
Se necessario, il Corpo Forestale valdostano può anche
chiedere, tramite il Presidente della Giunta, la collaborazione
dell'Esercito, dell'Arma dei Carabinieri, del Corpo delle Guardie
di Finanza e del Corpo delle Guardie di Pubblica Sicurezza.
Nel caso di particolare gravità, l'intervento deve essere
altresì coordinato con gli Organi del Servizio di Protezione
Civile, di cui alla legge 8.12.1970, n. 966, e con le Forze Armate
eventualmente impiegate.
PRESIDENTE:
All'art. 7 c'è un emendamento sostitutivo del
3° comma, che viene dunque sostituito dal seguente: "Nel caso di
incendi esclusivamente boschivi, i reparti del Corpo regionale dei
Vigili del Fuoco intervenuti di propria iniziativa o su richiesta
del Presidente della Giunta regionale, ai sensi del 3° comma
dell'art. 7 della legge dello Stato 1.3.1975, n. 47, operano sotto
la diretta responsabilità dei propri superiori e secondo le
direttive generali del Corpo Forestale Valdostano".
Lo metto in approvazione.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Sempre all'art. 7 vi è un altro emendamento
al 13° comma che sostituisce le parole "Il Corpo Forestale
Valdostano" con "il Presidente della Giunta regionale".
Lo metto in approvazione.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Metto in approvazione l'articolo 7 nel testo
emendato.
Art. 7
Ai sensi ed agli effetti della presente legge e dell'art. 7
della legge nazionale 1.3.1975, n. 47, il Corpo Forestale
Valdostano coordina le operazioni di sorveglianza, di avvistamento
e di spegnimento degli incendi. Esso può organizzare, a tal fine,
con il proprio personale, reparti di pronto impiego per la lotta
contro gli incendi boschivi, dotandoli delle necessarie
attrezzature.
Alla direzione ed al Coordinamento delle operazioni di
spegnimento degli incendi boschivi provvedono di concerto il
rappresentante del suddetto Corpo Forestale ed il Comandante
operativo del Corpo dei Vigili del Fuoco, qualora l'intervento di
questi si renda necessario.
Nel caso di incendi esclusivamente boschivi, i reparti del
Corpo regionale dei Vigili del Fuoco intervenuti di propria
iniziativa o su richiesta del Presidente della Giunta regionale, ai
sensi del 3° comma dell'art. 7 della legge dello Stato 1° marzo
1975, n. 47, operano sotto la diretta responsabilità dei propri
superiori e secondo le direttive generali del Corpo Forestale
Valdostano.
Nel caso invece che l'incendio boschivo minacci l'incolumità
delle persone o la rovina di edifici, la direzione delle operazioni
di soccorso passa al Comandante dei reparti dei Vigili del Fuoco,
con cui i reparti dell'organo forestale sono tenuti a
collaborare.
In casi di urgente necessità ed in assenza della direzione
tecnico-operativa di cui ai commi precedenti, i Comuni, i loro
Consorzi e le Comunità Montane possono affidare la direzione delle
operazioni a personale tecnico dipendente o da essi comunque
impiegato.
Il territorio regionale è diviso in distretti antincendio
determinati con Decreto del Presidente della Giunta regionale,
previa deliberazione della Giunta stessa, in base alle
delimitazioni territoriali delle Comunità Montane e alle
circoscrizioni dei Comandi di Stazione del Corpo Forestale
valdostano.
I distretti dispongono di un nucleo di pronto impiego in
collegamento con apposite vedette tramite radiotelefoni, e di mezzi
fuoristrada muniti di attrezzatura rice-trasmittente ed
antincendio.
I distretti sono collegati a mezzo radio con la sede del
Servizio "Tutela dell'ambiente naturale e delle Foreste" della
Regione Valle d'Aosta.
I Comandi di Stazione Forestale possono avvalersi dell'opera
delle guardie comunali o di altri Enti, Consorzi od associazioni,
e, in modo particolare per i compiti di avvistamento, segnalazione
e sorveglianza, della collaborazione volontaria degli Enti ed
associazioni naturalistiche operanti in Regione.
Oltre al personale forestale ed alla mano d'opera di cui
innanzi, il Corpo Forestale Valdostano può reclutare in sede di
spegnimento degli incendi, anche altre persone idonee, ai sensi
dell'art. 33 del R.D.L. 30.12.1923, n. 3267.
I Comuni provvedono al censimento degli automezzi e delle
macchine operatrici esistenti nell'ambito del rispettivo territorio
ed utilmente impiegabili nella lotta contro gli incendi. Gli
elenchi, da aggiornarsi annualmente, sono messi a disposizione
degli Enti, organi ed uffici impiegati nell'azione di prevenzione
ed estinzione degli incendi.
I Comuni assicurano, attraverso convenzioni con i
proprietari, la disponibilità di tali mezzi, fermo restando il
potere di requisizione da parte del Sindaco, in caso di grave ed
urgente necessità, come previsto dall'art. 7 della legge 20.3.1965,
allegato e).
Nei casi in cui gli incendi boschivi minaccino abitati, impianti
industriali ed in genere la pubblica incolumità, il Presidente
della Giunta regionale dovrà richiedere l'intervento del Corpo dei
Vigili del Fuoco.
Se necessario, il Corpo Forestale Valdostano può anche chiedere,
tramite il Presidente della Giunta, la collaborazione
dell'Esercito, dell'Arma dei Carabinieri, del Corpo delle Guardie
di Finanza e del Corpo delle Guardie di Pubblica Sicurezza.
Nei casi di particolare gravità, l'intervento deve essere
altresì coordinato con gli Organi del Servizio di Protezione
Civile, di cui alla legge 8.12.1970, n. 996, e con le Forze Armate
eventualmente impiegate.
PRESIDENTE:
Comunico l'esito della votazione.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 8.
Art. 8
Alle persone comunque impiegate nelle operazioni di
spegnimento degli incendi boschivi e di conseguente eventuale
salvataggio di persone e di cose, sempre che non intervengano per
ragioni di servizio in quanto dipendenti da Enti pubblici ed Organi
dello Stato, è corrisposto, per le prestazioni effettuate, un
compenso orario determinato dalla Giunta regionale in base alle
vigenti tariffe previste dalle tabelle nazionali e da quelle
integrative regionali per gli operai addetti ai lavori forestali.
Il compenso grava sul bilancio della Regione; al suo pagamento
provvedono direttamente la Regione od il Comune, al quale la
Regione rimborsa successivamente le spese sostenute, previa
presentazione di apposita distinta degli oneri stessi.
Al personale regionale, ai componenti le squadre antincendio ed
ai volontari comunque impiegati nelle operazioni di estinzione
degli incendi spetta una indennità oraria di rischio, secondo i
criteri da stabilirsi con deliberazione della Giunta regionale in
misura non superiore al compenso orario per la retribuzione del
lavoro straordinario del personale regionale appartenente al 4°
livello.
A favore degli stessi soggetti e dei loro aventi causa si
applicano, in caso di infortunio nel corso delle operazioni
suindicate, nonché di quelle conseguenti il salvataggio di persone
o cose, le disposizioni relative agli infortuni sul lavoro, di cui
al titolo 1 del Decreto del Presidente della Repubblica 30.6.1965,
n. 1124, e successive modificazioni ed integrazioni.
PRESIDENTE:
Metto in approvazione l'articolo 8 testè
letto.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 9.
Art. 9
La Giunta regionale è autorizzata ad istituire corsi di
preparazione ed aggiornamento aventi ad oggetto le tecniche di
intervento contro gli incendi boschivi, ai quali potranno
partecipare il personale addetto al Servizio "Tutela dell'ambiente
naturale e delle foreste", gli operai addetti ai lavori forestali,
i membri del Corpo dei Vigili del Fuoco, nonché, a richiesta
accettata, volontari.
I corsi di cui al precedente comma saranno organizzati a cura
dell'Assessorato Agricoltura e Foreste.
PRESIDENTE:
Metto in approvazione l'articolo 9.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 10.
Art. 10
La Giunta regionale provvederà a svolgere attività di
propaganda diretta a sensibilizzare l'opinione pubblica, ed in
particolar modo la popolazione rurale e quella scolastica, circa la
necessità di evitare e prevenire gli incendi boschivi e di tutelare
e sviluppare il patrimonio forestale.
Detta propaganda sarà attuata mediante adeguata campagna di
stampa ed audiovisiva, nonché mediante l'apprestamento di idonea
segnaletica fissa e mobile ed altri mezzi.
PRESIDENTE:
Metto in approvazione l'articolo 10.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 11.
Art. 11
All'interno dei boschi e ad una distanza inferiore a 50 m. dai
medesimi è sempre vietato a chiunque accendere fuochi, abbruciare
stoppie ed altri residui vegetali, dar fuoco alle discariche di
rifiuti ed usare inceneritori sprovvisti di abbattitore di
scintille.
E' altresì vietato a chiunque accendere fuochi ad una
distanza inferiore a metri 50, e al loro interno, di zone incolte o
ricoperte da vegetazione residua secca, confinanti con i
boschi.
E' fatta eccezione per le persone incaricate della sorveglianza
o addette alla gestione del bosco, nei limiti di quanto
strettamente necessario e previa adozione delle opportune cautele:
al riguardo è fatto comunque divieto di accensione di fuoco in
presenza di vento, ed obbligo della presenza di almeno due persone
adulte valide, nonché del preventivo rinettamento del terreno
circostante da ogni residuo vegetale suscettibile di comunicare il
fuoco ai boschi a qualunque distanza questi siano posti.
Le persone addette all'abbruciamento sono tenute a seguire
l'andamento del fuoco fino alla sua totale estinzione.
La Stazione Forestale competente per giurisdizione può
autorizzare l'uso del fuoco anche a distanza inferiore a quella
prescritta, allo scopo di costituire fasce frangi-fuoco o di
bonifica dei terreni, stabilendo eventualmente l'adozione delle
cautele ritenute idonee ad evitare il pericolo d'incendio.
E' in ogni caso consentita l'accensione dei fuochi nei punti
fissi all'uopo attrezzati dal Servizio "tutela dell'ambiente
naturale e delle foreste", nonché l'uso di fornelli protetti da
dispositivi o strutture atte ad impedire il diffondersi di faville
o braci.
Gli Enti pubblici o privati gestori di strade aperte al traffico
ordinario o di ferrovie che attraversino boschi o che siano con
essi confinanti, debbono provvedere alla sistematica ripulitura
delle scarpate al fine di evitare incendi boschivi.
A tale identico scopo, gli Enti predetti sono tenuti a
mettere in atto gli speciali trattamenti o accorgimenti tecnici che
potranno essere prescritti dal Servizio "Tutela dell'ambiente
naturale e delle foreste".
A chiunque scorga in un bosco o nei terreni limitrofi
l'esistenza di un fuoco abbandonato o non controllato oppure di un
incendio, è fatto obbligo di spegnerlo con i mezzi a disposizione,
ovvero di segnalarlo immediatamente alla più vicina stazione del
Corpo Forestale, dei Vigili del Fuoco o degli altri corpi di
polizia, in modo che possa tempestivamente venire organizzata la
necessaria opera di spegnimento.
PRESIDENTE:
All'art. 11 c'è un emendamento aggiuntivo al
3° comma: dopo le parole "di accensione", aggiungere le parole "di
fuoco".
Lo metto in approvazione.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Il secondo emendamento all'art. 11 aggiunge
al 7° comma dopo le parole "sistematica ripulitura", le parole "con
mezzi diversi dal fuoco".
Lo metto in approvazione.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Metto in approvazione l'articolo 11 nel testo
emendato.
Art. 11
All'interno dei boschi e ad una distanza inferiore a 50 metri
dai medesimi è sempre vietato a chiunque accendere fuochi,
abbruciare stoppie od altri residui vegetali, dar fuoco alle
discariche di rifiuti ed usare inceneritori sprovvisti di
abbattitore di scintille.
E' altresì vietato a chiunque accendere fuochi ad una distanza
inferiore a metri 50, e al loro interno, di zone incolte o
ricoperte da vegetazione residua secca, confinanti con i
boschi.
E' fatta eccezione per le persone incaricate della sorveglianza
o addette alla gestione del bosco, nei limiti di quanto
strettamente necessario e previa adozione delle opportune cautele:
al riguardo è fatto comunque divieto di accensione di fuoco in
presenza di vento, ed obbligo della presenza di almeno due persone
adulte valide, nonché del preventivo rinettamento del terreno
circostante da ogni residuo vegetale suscettibile di comunicare il
fuoco ai boschi, a qualunque distanza questi siano posti.
Le persone addette all'abbruciamento sono tenute a seguire
l'andamento del fuoco fino alla sua totale estinzione.
La Stazione Forestale competente per giurisdizione può
autorizzare l'uso del fuoco anche a distanza inferiore a quella
prescritta, allo scopo di costituire fasce frangifuoco o di
bonifica dei terreni, stabilendo eventualmente l'adozione delle
cautele ritenute idonee ad evitare il pericolo d'incendio.
E' in ogni caso consentita l'accensione di fuochi nei punti
fissi all'uopo attrezzati dal Servizio "Tutela dell'ambiente
naturale e delle foreste", nonché l'uso di fornelli protetti da
dispositivi o strutture atte ad impedire il diffondersi di faville
o braci.
Gli Enti pubblici o privati gestori di strade aperte al
traffico ordinario o di ferrovie che attraversino boschi o che
siano con essi confinanti, debbono provvedere alla sistematica
ripulitura con mezzi diversi dal fuoco delle scarpate al fine di
evitare incendi boschivi.
A tale identico scopo, gli Enti predetti sono tenuti a
mettere in atto gli speciali trattamenti o accorgimenti tecnici che
potranno essere prescritti dal Servizio "Tutela dell'ambiente
naturale e delle foreste".
A chiunque scorga in un bosco o nei terreni limitrofi
l'esistenza di un fuoco abbandonato o non controllato oppure di un
incendio, è fatto obbligo di spegnerlo con i mezzi a disposizione,
ovvero di segnalarlo immediatamente alla più vicina Stazione del
Corpo Forestale, dei Vigili del Fuoco o degli altri Corpi di
Polizia, in modo che possa tempestivamente venire organizzata la
necessaria opera di spegnimento.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 12.
Art. 12
Nelle zone individuate con il Decreto di cui all'art. 6 1°
comma, della presente legge, sino a quando non venga dichiarata la
cessazione dello stato di eccezionale pericolo, è vietato, oltre a
compiere gli atti di cui all'art. 11:
a)
far brillare mine all'interno di zone boscate senza
una preventiva autorizzazione da parte della Stazione Forestale
competente giurisdizionalmente; usare apparecchi a fiamma o
elettrici per tagliare metalli;
b)
usare all'interno di zone boscate motori sprovvisti
di scarico di sicurezza, nonché fornelli od inceneritori che
producano faville o brace;
c)
transitare, con mezzi di trasporto dotati di motore
a scoppio, su strade di carattere agricolo o forestale entro le
zone boscate, fatta eccezione per coloro che abbiano diritto di
accesso in quanto proprietari, usufruttuari o conduttori di fondi e
loro familiari e ospiti, nella zona servita dalla strada, ovvero
abbiano necessità di accedervi per ragioni di abitazione o dimora o
lavoro o servizio;
d)
eliminare con fuoco i residui vegetali delle
scarpate stradali, ferroviarie e d'altro genere, fumare nei boschi
o compiere ogni altra azione che possa comunque creare pericolo
mediato o immediato d'incendio.
PRESIDENTE:
Metto in approvazione l'articolo 12.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 13.
Art. 13
In tutti i boschi distrutti o danneggiati da incendio sono
sempre vietati:
a)
tutti i lavori che comportino comunque movimento di
terreno, ad eccezione di quelli relativi alla sola ricostituzione
del bosco stesso;
b)
la trasformazione del bosco danneggiato o del
terreno in una qualità di coltura diversa da quella
silvicola;
c)
il pascolo di ogni specie di animali per un periodo
di 10 anni, prorogabile, se necessario, fino a quando il nuovo
bosco non avrà assicurato una sufficiente copertura arborea ai fini
della difesa e della conservazione del suolo;
d)
l'esercizio della caccia;
e)
il transito di persone, animali, o mezzi
motorizzati, con l'eccezione di quelli adibiti o addetti ai lavori
di ricostituzione dei boschi prescritti dalle competenti autorità,
e sotto il controllo della Stazione forestale giurisdizionalmente
competente.
Tali divieti entrano automaticamente in vigore con
verificarsi dell'evento dannoso conseguente all'incendio e dietro
semplice notificazione, da parte del predetto Comando di Stazione
forestale, fatta direttamente al proprietario del bene distrutto o
danneggiato dal fuoco ed ai competenti organi regionali cui è
devoluta la competenza di ratificare tale provvedimento.
I divieti di cui ai punti c) d) ed e) permangono fino alla
completa restituzione del terreno o bosco ad uno stato
selvicolturalmente accettabile e la loro revoca è comunque
subordinata all'autorizzazione del competente organo della Regione,
previo parere del competente Servizio "Tutela dell'ambiente
naturale e delle foreste".
Il Servizio "Tutela dell'ambiente naturale e delle foreste",
nell'emettere la dichiarazione di assenso di cui all'art. 3 comma
IV° della legge regionale 22.7.1980, n. 34, tiene conto del
potenziale pericolo di incendi rappresentato da campeggi ed altri
complessi turistici all'aria aperta e subordina pertanto il suo
eventuale assenso al rispetto di particolari norme e cautele da
prescrivere caso per caso a seconda della situazione dei
luoghi.
L'inosservanza di tali norme e cautele comporta l'immediata
revoca dell'autorizzazione di cui all'art. 4 della suddetta
legge.
PRESIDENTE:
Metto in approvazione l'articolo 13.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 14.
Art. 14
Fatta salva l'applicazione delle sanzioni penali, con
particolare riguardo agli articoli 423, 424, 425, 449 e 451 del C.
P. qualora il fatto costituisca reato ai sensi delle leggi vigenti,
e fatta salva inoltre l'applicazione dell'art. 10 della legge
nazionale 1° marzo 1975, n. 47, chiunque viola le disposizioni
sotto richiamate soggiace alla sanzione amministrativa del
pagamento di una somma:
a)
da £ 60.000 a £ 300.000 in caso di violazione di
alcune delle disposizioni contenute negli artt. 11, 12 e 13 lettere
c) d) ed e);
b)
da £ 80.000 a £ 400.000 in caso di violazione delle
disposizioni di cui all'art. 13, lettere a) e b);
Per le violazioni di cui ai precedenti commi compiute da
persone soggette all'altrui autorità, direzione o vigilanza, la
persona rivestita dall'autorità, o incaricata della direzione o
della vigilanza è obbligata, in solido con l'autore delle
violazioni, al pagamento della somma da questo dovuta.
In caso di violazione delle prescrizioni e dei divieti posti
dal piano regionale in difesa del patrimonio forestale dagli
incendi di cui all'art. 1, nonché dei divieti di cui all'art. 6, si
applica la sanzione amministrativa del pagamento di una somma non
inferiore a £ 50.000 e non superiore a lire 300.000.
PRESIDENTE:
Metto in approvazione l'articolo 14.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 15.
Art. 15
In caso di violazione dell'art. 5 della presente legge, ferme
restando le altre sanzioni previste dalle norme in vigore,
l'Assessorato all'Agricoltura e Foreste propone all'Autorità
Giudiziaria, ai sensi dell'art. 10 ultimo comma della legge
1.3.1975, n. 47, di emettere ordinanza provvisoriamente esecutiva
mirante al ripristino, entro 6 mesi, dello stato dei luoghi, da
eseguirsi a cura e spese del trasgressore, in solido con il
proprietario o il possessore del suolo interessato.
Trascorso il termine di cui al comma precedente, in caso di
inadempienza i lavori di ripristino sono eseguiti dal Servizio
"Tutela dell'ambiente naturale e delle foreste" del predetto
Assessorato, e le relative spese sono anticipate dalla Regione, con
diritto di rivalsa, ai sensi dell'art. 25, ultimo comma, del R.D.L.
30.12.1923, n. 3267.
PRESIDENTE:
Metto in approvazione l'articolo 15.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 16.
Art. 16
Per l'accertamento ed il pagamento in misura ridotta con
effetto liberatorio, nonché per la irrogazione delle sanzioni
amministrative previste al precedente art. 14, si procede ai sensi
dell'art. 16 della legge 24.11.1981, n. 689.
PRESIDENTE:
Metto in approvazione l'articolo 16.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 17.
Art. 17
Per le finalità previste dalla presente legge è autorizzata,
fino al 1986 la seguente spesa il cui onere graverà sul cap. 28900
del bilancio di previsione della Regione per l'esercizio 1982 e sui
corrispondenti capitoli di Bilancio per gli esercizi
successivi:
- per l'anno 1982 £ 300.000.000
- per l'anno 1983 £ 370.000.000
- per l'anno 1984 £ 410.000.000
- per gli anni 1985/86 £ 450.000.000
Alla copertura della maggiore spesa a carico della Regione
derivante dall'applicazione della presente legge, si
provvede:
- per l'anno 1982 mediante riduzione di £ 250.000.000 dello
stanziamento iscritto al cap. 50050 "Fondo globale per il
finanziamento di spese per l'adempimento di funzioni normali"(spese
di investimento) (Allegato n. 8 - Settore 1° - Assetto del
territorio e tutela dell'ambiente) del Bilancio di previsione della
Regione per l'esercizio 1982;
- per gli anni 1983/84 mediante utilizzo per lire 680.000.000
delle risorse disponibili relative al programma 2.2.1.07.
Forestazione e difesa dei boschi;
- per gli anni 1985 e 1986 gli oneri di cui al 1° comma del
presente articolo saranno iscritti con legge di approvazione dei
relativi bilanci.
PRESIDENTE:
Metto in approvazione l'articolo 17.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Do lettura dell'art. 18.
Art. 18
Al bilancio di previsione della Regione per l'anno
finanziario 1982 sono apportate le seguenti variazioni:
PARTE SPESA
Variazione in diminuzione
Cap. 50050 "Fondo globale per il finanziamento di spese per
l'adempimento di funzioni normali"(spese di investimento)
£ 250.000.000
Variazione in aumento
Cap. 28900 "Spese per la prevenzione e la lotta agli incendi
dei boschi e per la ricostituzione dei boschi percorsi dal
fuoco"
£ 250.000.000
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 18.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Per dichiarazione di voto ha chiesto di
parlare il Consigliere Tonino, ne ha facoltà.
TONINO - (P.C.I.):
Nel dichiarare il voto favorevole del
nostro Gruppo, volevo spiegare le ragioni che ci fanno dire che si
tratta di un disegno di legge di notevole importanza; soprattutto,
al di là dei contenuti, abbiamo apprezzato il metodo con cui è
stato predisposto, cioè molto raramente nella nostra legislazione
regionale si fanno le leggi tenendo presente la necessità di
predisporre un piano complessivo degli interventi su scala
regionale, con la partecipazione delle Comunità Montane, come
invece è previsto all'art. 1 della legge, dando perciò la
possibilità di esprimere agli enti locali la loro opinione,
fissando dei termini entro i quali le Comunità Montane devono
svolgere la loro funzione di approvare il piano, che ha una
validità pluriennale.
Il complesso degli articoli e della normativa sono inseriti
all'interno di questo quadro programmatorio.
Ci sembra perciò sia un buon disegno di legge, che raggruppa
tutta una materia che aveva bisogno di specificazione; perciò ci
auguriamo che sia rapidamente applicata la legge attraverso la
predisposizione di questo piano e degli interventi.
PRESIDENTE:
Il Consiglio è chiamato per votazione segreta
a pronunciarsi sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 21
Il Consiglio approva all'unanimità
