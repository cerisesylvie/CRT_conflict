Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 2350 del 22 settembre 2016 - Resoconto
OGGETTO N. 2350/XIV - Approvazione di Mozione: "Illustrazione
alla competente Commissione consiliare del progetto di
potenziamento della SS 26 DIR nel tratto compreso fra l'innesto A5
e la località La Palud, nel Comune di Courmayeur".
Rosset (Presidente)
- Punto n. 36 dell'ordine del giorno.
Ha chiesto la parola la consigliera Certan, ne ha facoltà.
Certan (ALPE) -
Questa nostra mozione, presentata da
tutti i gruppi di minoranza, chiede che l'Assessore e il Governo
vengano in Commissione, visto che non c'è stata finora alcun tipo
di condivisione, nessuna illustrazione, nessuna indicazione sugli
obiettivi del progetto di potenziamento della strada statale 26 nel
tratto fra la fine dell'autostrada e il tunnel del Monte Bianco, in
particolare tutta la parte che è sottostante alla frazione di La
Palud nel comune di Courmayeur. Abbiamo preso visione del progetto,
chiesto la documentazione e con questa mozione non vogliamo entrare
nel merito tecnico di cosa si potrebbe fare, però chiediamo che
l'Assessore venga a illustrare quali sono gli obiettivi che si
intendono perseguire attraverso quest'opera, che noi riteniamo
essere altamente impattante e che interferisce nuovamente nella
vita e nell'attività quotidiana dei cittadini di La Palud, in
particolare, e di tutta l'alta Valle. A nostro avviso si tratta di
un'opera che non è adeguata al luogo, perché la frazione di La
Palud è davvero la vicina di casa del Monte Bianco, fino a prova
contraria riconosciuto come patrimonio dall'Unesco: patrimonio da
difendere, patrimonio da salvaguardare, patrimonio da valorizzare.
Mi sembra che nell'ultimo decennio questa frazione, invece di
essere valorizzata, organizzata e in qualche modo protetta e
pubblicizzata - perché è in una zona bellissima e in un territorio
immenso e maestoso - sia stata oggetto di progetti immensi e, a
nostro avviso, anche inutili. Quindi chiediamo che si ponga un po'
di attenzione e anche di rispetto, sia per chi abita in questo
territorio, sia per chi vi lavora.
Ripeto che non abbiamo interesse a entrare adesso nel merito del
progetto. Sappiamo che è stato oggetto anche di una conferenza dei
servizi e io mi auguro che le osservazioni dei comitati dei
cittadini che sono pervenute, siano state prese in considerazione.
Se non fosse così, credo che sarebbe l'ennesima prevaricazione di
un'amministrazione sulla vita effettiva dei cittadini e questo
sarebbe davvero insopportabile, quindi chiediamo innanzitutto di
venire a riferire in Commissione. Tra le altre cose, sappiamo che i
comitati hanno chiesto un'audizione alla Commissione competente,
quindi comunque ci sarà occasione di confrontarsi. Crediamo però
che sia importante capire anche quali sono le intenzioni
dell'Amministrazione. È vero che questo progetto non vede come
attore solo l'Amministrazione regionale e sappiamo che l'ANAS e la
RAV sicuramente se ne occuperanno, però crediamo che
l'Amministrazione regionale sia il soggetto che fa da collegamento,
da tramite e che dovrebbe difendere il territorio, ma soprattutto
l'attività lavorativa e la vita di chi su questo territorio vi
abita.
Presidente -
Non ci sono richieste di intervento,
dichiaro chiusa la discussione generale. Ha chiesto la parola
l'assessore Bianchi, ne ha facoltà.
Bianchi (UV) -
In relazione al progetto di potenziamento
della strada statale nel tratto compreso tra l'innesto della A5 e
la località La Palud a Courmayeur, è comunque opportuno precisare
alcune cose. Come ha già spiegato lei, collega Certan, la società
proponente RAV S.p.A., a seguito di una convenzione stipulata il 29
dicembre 2009 tra la stessa RAV e l'ente concedente - l'ANAS
allora, oggi il Ministero delle infrastrutture e trasporti, che è
il soggetto che vigila sulle concessioni autostradali - ha assunto
l'obbligo di sviluppare la progettazione preliminare e definitiva
della tratta in oggetto e di sottoporre la stessa a procedura di
valutazione dell'impatto ambientale. Dico questo, perché al punto
n. 2 della mozione lei chiede come reperire le risorse per tale
intervento: chiaramente sarà poi il Ministero a decidere se
finanziare o no. Quindi non sono previsti fondi regionali, ma
unicamente risorse statali che saranno eventualmente messe a
disposizione, qualora l'intervento avesse una valutazione positiva
e lo stesso Ministero decidesse di procedere.
Per quanto attiene il primo punto della mozione, "gli obiettivi
che si intendono perseguire attraverso la realizzazione di opere
altamente impattanti...", il progetto presentato alla procedura di
VIA per la realizzazione della rotonda all'uscita dell'autostrada,
la cui previsione era peraltro già inserita nelle tavole del piano
regolatore comunale approvato nel febbraio del 2013, è frutto di
una progettazione indipendente e non è stato oggetto di una
concertazione con l'Amministrazione regionale, la quale sicuramente
non vuole opere che vadano in alcun modo ad aggravare una
situazione che sappiamo essere già pesante in alcuni periodi
dell'anno, ma vuole sicuramente migliorarla. Per quanto lei ha
detto sulle osservazioni pervenute su questo progetto, tutte le
osservazioni che vengono presentate per qualsiasi progetto di VIA,
vengono prese in considerazione dai tecnici. La questione non è se
vengano o meno ascoltate: tutte le osservazioni vengono sempre
prese in considerazione.
Le valutazioni effettuate in sede di istruttoria di VIA, hanno
evidenziato sostanziali carenze negli elaborati progettuali, in
particolare per quanto attiene una più puntuale disamina della
motivazione dell'intervento e l'assenza di alternative progettuali,
che sono invece previste obbligatoriamente dalla normativa di VIA.
Per questo motivo, la conferenza dei servizi svoltasi il 5
settembre scorso ha deciso di sospendere la procedura di VIA, e la
struttura competente dell'Assessorato territorio e ambiente il 16
settembre ha sospeso la procedura, dando sessanta giorni per
portare le progettazioni; la RAV potrà chiedere eventualmente delle
proroghe, ma chiaramente dovranno essere motivate.
Più in particolare, il riferimento è alle potenziali criticità
ambientali emerse in sede di istruttoria, derivanti dalla
realizzazione degli interventi specifici. In previsione, è stato
richiesto di valutare ulteriori ipotesi progettuali. Quindi
l'Amministrazione regionale ha già avanzato alla RAV, che presenta
il progetto per conto di ANAS e per il Ministero, tutta una serie
di richieste che cercherò di elencare, chiaramente non entrando nei
particolari.
Abbiamo chiesto di mitigare gli impatti ambientali derivanti
dalla realizzazione della rotatoria in progetto, valutando la
fattibilità tecnica di una rotatoria e/o di uno spostamento della
medesima. Mi preme sottolineare che in più casi alcuni
automobilisti - non so per quali ragioni - hanno imboccato
l'autostrada contromano; questo è RAV a dirlo. Quindi sotto
quell'aspetto c'è un problema di sicurezza.
Un'altra richiesta è di individuare soluzioni alternative alla
realizzazione dell'impianto semaforico all'altezza del tornante in
località La Palud e alla realizzazione della seconda corsia di
arrampicamento, mediante la sua eliminazione o riduzione, valutando
al contempo la possibilità di implementare l'attuale sistema di
controllo e gestione del traffico dei mezzi pesanti in tutto il
tratto autostradale Aosta-Courmayeur, con un'area di regolazione
posta in zona Autoporto - sappiamo che nei mesi più turistici, il
problema esiste - al fine di contenere nel miglior modo possibile
il verificarsi di situazioni di coda di mezzi nel tratto stradale
in esame, in relazione al passaggio nel tunnel del Monte Bianco.
Quindi vogliamo cercare di ovviare a quel problema che esiste e del
quale siamo tutti consapevoli.
In conclusione, spero di aver fornito un quadro complessivo
dell'iter procedurale di valutazione del progetto. Si ritiene di
accogliere il punto n. 1 della mozione, mentre per il punto n. 2 le
ho spiegato che il fattore economico non dipende
dall'Amministrazione regionale. Pertanto possiamo tranquillamente
prendere l'impegno di venire in Commissione per spiegare il
progetto. Direi che, dal momento che abbiamo dato i sessanta giorni
per implementare le progettazioni - io penso che sia la III
Commissione - possiamo aspettare che siano presentate quelle nuove,
in maniera da fare un confronto su quelle aggiornate. Se invece
valutate che sia opportuno venire subito in Commissione, noi diamo
la piena disponibilità.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Abbiamo attentamente ascoltato le
riflessioni che ha fatto l'assessore Bianchi. Anche in questo caso
lei ben sa che la questione è politica e concerne il metodo di
lavoro. Lei ci ha spiegato dal punto di vista procedurale cosa è
stato fatto il 5 settembre alla prima conferenza di servizi, ma lei
conosce quanto noi tutte le osservazioni che sono state fatte a
diverso titolo, non solo quelle dei comitati spontanei e della
frazione La Palud, ma anche dei suoi e di altri uffici. C'è una
carenza di soluzioni e di alternative, c'è una criticità per la
quale le soluzioni probabilmente dovranno essere più ampie e
soprattutto ricercate. Ad oggi, RAV non ha ricercato probabilmente
soluzioni né tecniche, né compatibili o comunque legate a un
discorso socioeconomico e ambientale della zona, tali da dare
risposta a una criticità che sussiste.
La faccio breve, perché comunque avremo modo di parlarne in
Commissione. Non so se per lei può essere positiva questa proposta:
a questo punto, non andiamo a esaminare una cosa ormai già vecchia,
ma diamoci la possibilità di confrontarci in Commissione sui nuovi
elaborati. Noi speriamo siano delle enormi nuove proposte, diverse,
più compatibili, meno onerose, più attente al territorio e a chi
vive quotidianamente la realtà, anche agli ospiti. Mettiamo insieme
tutti questi elementi, però le ripeto che dal punto di vista del
metodo di lavoro, il percorso sembra sempre lo stesso: si arriva
con una procedura già avviata, perché così è, e parliamo comunque
di riprogettazioni di un certo livello e di una certa
importanza.
Apprezziamo la volontà di confrontarci e di avere la possibilità
non solo di concretizzare, ma anche di valutare attentamente
un'operazione così impattante e importante, in modo che - per la
comunità di Courmayeur, ma anche per i problemi di sicurezza e non
solo - ci siano dei giusti elementi per dare corso e gambe a una
soluzione che sia attenta e rispettosa anche della nostra
regione.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Ad integrazione di quanto è stato detto
volevo specificare che, siccome l'iniziativa è stata della RAV,
essa ha preso il percorso che conosciamo. Però la soluzione vera è
già in atto e va monitorata: non fare l'accumulo dei veicoli a
Courmayeur. Il problema non è quello di fare delle corsie
supplementari per evitare l'accumulo, ma di impedire che questo
arrivi a Courmayeur. Se alle prime avvisaglie il traffico viene
fermato a Pollein, il problema non si pone, ed è questo che noi
abbiamo caldamente sottolineato e suggerito come soluzione. Se,
invece, si lascia arrivare il traffico oltre Morgex o nella zona, è
evidente che non ci sono più soluzioni, perché non può essere
accumulato lungo il percorso, e quindi subito dopo l'uscita
dell'ultima galleria il problema diventa automatico. La soluzione è
la segnalazione del pericolo di coda, in modo che scatti
immediatamente un meccanismo per cui il traffico sia fermato a
Pollein. Invece il discorso della rotonda è essenziale per evitare
quei casi che abbiamo detto. Si tratta, da parte nostra, di un
suggerimento, perché il progetto non è di fonte regionale, ma della
RAV, che ha eseguito la prima progettazione. Lo sottolineo, perché
la soluzione c'è e credo sia anche una maniera razionale e corretta
che evita di fare delle ulteriori corsie.
Presidente -
Se non ci sono altre richieste di
intervento, possiamo passare alla votazione. Ha chiesto la parola
il Presidente della Regione, ne ha facoltà.
Rollandin (UV) -
La mozione dovrebbe essere emendata,
perché nel testo c'è anche la richiesta di intervenire nell'ambito
dei finanziamenti. Però, visto che l'emendamento avrebbe dovuto
essere presentato durante la discussione generale, vorrei solo che
fosse chiaro che, se non votiamo la mozione, c'è comunque l'impegno
ad andare in Commissione. Credo che questa potrebbe essere la
soluzione, perché altrimenti obiettivamente c'è scritta una cosa
che non possiamo fare e che non spetta alla Regione.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Abbiamo capito e credo che anche
l'Assessore l'avesse già sottolineato, dicendo che le risorse sono
state messe a disposizione da ANAS e RAV e che per ora non ci sono
fondi regionali. Se manteniamo il punto n. 2 e l'Assessore viene in
Commissione a dirci che le risorse necessarie per tale intervento
sono reperite, credo che non cambi niente. C'è scritto: "impegna
l'Assessore competente ad illustrare alla Commissione consiliare
quali sono le risorse necessarie per tale intervento". Che ce lo
dica oggi o fra due mesi, quando ci sarà il nuovo progetto, a
nostro avviso non cambia niente.
(Voci fuori microfono)
Non c'è scritto risorse regionali, c'è scritto "le risorse",
quindi RAV dove prende le risorse? ANAS dove prende le risorse? Di
fatto, quella dicitura non cambia niente. Poi se vuole toglierla,
Presidente, rimaniamo intesi, ma non cambia nulla e non si preclude
nulla. Anzi, devo dire che l'Assessore ha già risposto a questo,
per ora. Poi, se cambierà il progetto e il reperimento delle
risorse, questa è un'altra cosa, ma per ora è così. Ce l'ha già
detto e ce lo dirà in Commissione, Presidente. A nostro avviso, non
cambia nulla: questa dicitura non è vincolante.
Presidente -
Apriamo la votazione. Dichiaro aperta la
votazione.
Esito della votazione:
Presenti, votanti e favorevoli: 32
Il Consiglio approva all'unanimità.
