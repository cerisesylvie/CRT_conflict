Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria



Oggetto del Consiglio n. 1350 del 16 luglio 2015 - Resoconto
OGGETTO N. 1350/XIV - Interpellanza: "Azioni di informazione
sulla organizzazione dell'assistenza sanitaria nei presidi
territoriali".
Presidente
- Per l'illustrazione, chiede la parola la
collega Certan; ne ha facoltà.
Certan (ALPE) -
Grazie Presidente.
Considerato che un terzo del bilancio regionale è dedicato alla
sanità e quindi all'importanza che ha questo settore; considerato
pure quanto si sia investito in questi anni a livello di risorse,
ma anche proprio a livello di impegno per offrire un Servizio
sanitario regionale e, in particolare, dei presidi territoriali e
renderli il più efficace possibile; siccome ci sono giunte ripetute
segnalazioni anche un po' diverse e contrastanti riguardo ai
presidi periferici e all'assistenza...diciamo di urgenza nei
territori periferici; considerato anche che la nostra regione è da
una parte turistica e dall'altra ha comunque una morfologia
particolare per cui non è così immediato l'arrivo all'Ospedale di
Aosta (per quanto sappiamo che qua l'urgenza sia organizzata in
modo abbastanza efficace), vorremmo sapere un po' da lei,
Assessore, anche in vista della nuova stagione turistica, com'è
organizzato il servizio di emergenza per le situazioni di urgenza
nei vari presidi, in particolare della Bassa Valle, a Donnas, sia
nei giorni feriali che nei giorni di continuità assistenziale, cioè
i festivi. Sappiamo che dal venerdì pomeriggio subentra un altro
tipo di organizzazione, però è un po' confusa questa
organizzazione, perlomeno è confusa anche alla popolazione.
Guardi, le riporto un'esperienza personale: quando ho chiesto,
dopo le varie segnalazioni, che cosa si fa in Bassa Valle e se è
necessario...non l'elicottero, ma è necessario recarsi da un medico
abbastanza urgentemente, c'è chi dice: " noi andiamo ad Ivrea
immediatamente, perché sennò...", poi c'è chi dice: "è meglio
organizzato il Poliambulatorio a Verrès" e poi chi dice: "ma se vai
a Donnas e vedi fuori l'ambulanza, allora vuol dire che il medico
c'è e puoi andare dentro a farti medicare, altrimenti vai ad Ivrea
o ad Aosta". Guardi, le riporto in modo anche molto terra terra le
varie testimonianze, che mi pare anche non portino forse neanche
merito al servizio com'è organizzato, ecco perché proprio le
chiediamo di in qualche modo fare chiarezza. E poi se sono
previste...diciamo delle campagne di informazione proprio (gliel'ho
già detto prima) in vista della stagione estiva che sta partendo, e
se è previsto sensibilizzare anche sulle modalità di gestione di
questi servizi la popolazione ed i turisti. Allora, sappiamo che ci
sono diversi codici, e devo dire la verità: sono andata a cercare
sul sito della Regione, è anche abbastanza dettagliato, ma è vero
che quando succede qualcosa poi nell'emergenza non sempre si ha a
disposizione il sito. Il "118" sappiamo che è sempre quello a cui
si deve fare riferimento, però vorrei un po' capire come possiamo
rendere ancora più fruibile questa organizzazione. Grazie.
Presidente -
Per la risposta, la parola all'Assessore
Fosson; ne ha facoltà.
Fosson (UV) -
Sì, grazie.
Io penso che l'aspetto più deficitario che riguarda la nostra
organizzazione sia proprio quello della comunicazione, nel senso
che molte volte ci sono cose che funzionano bene ed è difficile
farle conoscere, quindi le rispondo molto volentieri, anche se
pensavo che su certi aspetti organizzativi ci fosse maggiore
chiarezza. È chiaro che l'informazione delle volte non riferisce
questi dati positivi, ma riferisce invece più facilmente dei casi
negativi. Non vorrei dire, ma ieri il titolo della lettera di un
medico riportava che è sospeso il servizio di agopuntura mentre non
lo è, ma è trasferito dal privato al pubblico.
Bisogna intanto dividere due termini, che cos'è l'emergenza e
l'urgenza e la continuità assistenziale, perché se non si separano
queste due realtà rischiamo di non comprenderci. L'emergenza e
l'urgenza sono riferite a una condizione di compromissione dei
parametri vitali che necessitano di intervento immediato per
garantire la sopravvivenza ovvero una condizione di compromissione
dei parametri vitali che richiede interventi pronti; altra cosa è
la continuità assistenziale. Lei ha chiesto giustamente: cosa
succede dopo il venerdì sera? La continuità assistenziale è una
continuità del medico di famiglia, cioè il medico di famiglia ha
degli orari, questi orari si interrompono come assistenza alle 20
di ogni sera e si interrompono alle 14 di ogni sabato. Quei medici
non vengono quasi mai usati per l'emergenza ma, appunto, per la
continuità assistenziale, per rispondere alla chiamata di chi ha un
problema non patologico urgente, quindi sono due situazioni
completamente diverse.
Direi che sulla parte della medicina turistica quest'anno
abbiamo fatto un grosso cambiamento positivo in accordo con i
medici di famiglia, cioè il medico di famiglia amplierà il suo
servizio anche per l'accesso ai turisti, che avranno anche più
possibilità di scelta. L'assistenza sanitaria per le situazioni di
urgenza è organizzata in modo omogeneo su tutto il territorio
regionale H24; per le emergenze invece c'è sempre il "118". Sa che
su questo c'è un grosso dibattito, perché in Europa è il "112",
mentre da noi il 112 ce l'hanno ancora i Carabinieri; infatti i
turisti stranieri quando arrivano o passano in Valle d'Aosta in
caso di bisogno sanitario chiamano il 112 che a sua volta
trasferisce la chiamata verso la nostra centrale unica. Devo dire
che da noi la Centrale unica delle emergenze è stata una delle
prime realtà in campo nazionale che ha messo insieme sotto un unico
numero (il 118) i Forestali, i Vigili del fuoco, l'emergenza
sanitaria, cioè abbiamo un'unica centrale a cui rivolgersi. Il 118
è composto da personale che ha anche un compito informativo, nel
senso che se può indirizzare l'utente direttamente alla guardia
medica spiegandole dove è ubicata la sua sede o comunicandogli il
numero di telefono. Infatti la centrale operativa gestisce la
domanda del cittadino a seconda del sintomo o indirizza la chiamata
ai medici di medicina generale e ai pediatri, quindi il centro di
tutto è sempre il 118, che, ad esempio, è in grado di comunicare
anche l'orario delle farmacie aperte, eccetera. L'emergenza ha
un'unica centrale, però ha quattro distretti: Morgex, Châtillon,
Donnas e Aosta da cui parte l'ambulanza per una situazione di
emergenza. I volontari del soccorso, disciplinati da apposita
convenzione e governati operativamente da questa centrale, sono
operativi in altre sedi oltre a queste quattro: Brusson,
Champorcher, Châtillon, Cogne, Courmayeur, Gressoney, La Thuile,
Montjovet, Morgex, Saint-Marcel, Saint-Pierre, Valpelline,
Valtournenche, Verrayes e Verrès. È quindi una grande realtà,
questa del volontariato, che è di supporto alle quattro posizioni
di base per il soccorso immediato.
In merito alla continuità assistenziale: essendo una funzione
della medicina di base essa dipende dal territorio, a completamento
della rete dei medici e dei pediatri di base e deve garantire
l'assistenza primaria H24, non impiegata nelle chiamate di prima
urgenza. Ad essa compete l'assistenza medica di primo livello in
casi clinici che, per quanto non rientranti nelle caratteristiche
d'urgenza, non possono attendere il rientro in servizio del medico
curante: se uno si sente male di notte o ha una crisi asmatica di
notte è la guardia medica che deve intervenire. Essa può essere
raggiunta direttamente dal cittadino ovvero può essere attivata
mediante chiamata, come dicevo prima, alla centrale operativa. Le
sedi operative di queste continuità assistenziali sono davvero
tante ed è assicurata la presenza di un medico convenzionato con
l'ASL.
I centri di continuità assistenziale durante la notte e i giorni
festivi sono a Morgex, Cogne, Saint-Pierre, Aosta, Antey,
Châtillon, Brusson, Verrayes e Gaby. Sono nove le sedi proprio
perché il nostro territorio è particolare.
Lei parlava dei finanziamenti, se sono stati tagliati: direi
proprio che la sanità territoriale non ha avuto tagli. Se lei
guarda le convenzioni con i medici di famiglia, le convenzioni sono
praticamente uguali, quindi non è diminuita l'attenzione al
territorio. Quando ieri si parlava del programma di
riorganizzazione del territorio, io ho detto che il nostro
miglioramento non può essere sull'ospedale, ma può essere invece
sul territorio, e intendevo proprio quella riorganizzazione di cui
abbiamo parlato diverse volte. Se lei legge l'articolo 5 del Patto
della salute, vedrà che prevede, secondo me in modo molto
interessante e proficuo, la riorganizzazione di tutta la medicina
del territorio, mettendo insieme, appunto, le figure della guardia
medica e del medico di famiglia. Addirittura stiamo lavorando per
avere tre sedi con coperture H8 e H12 ad Aosta, Morgex e Donnas per
utilizzare al massimo quei medici.
Ecco, noi stiamo aspettando proprio (l'ho detto tante volte
anche alla collega Morelli) che ci sia una normativa su questo,
perché pensiamo che la riorganizzazione della medicina territoriale
sia importante. Ecco perché, in questo periodo di cambiamento, noi
aspettiamo di far partire questa nuova riorganizzazione seguita da
una corretta informazione. C'è sempre, come dicevo il 118, e la
continuità assistenziale del medico di famiglia. Su questa base
tutti i pazienti dovrebbero avere il numero telefonico dei propri
medici, tra cui ci sono quelli che lo tengono acceso 24 ore su 24,
ma anche chi non lo fa. In ogni caso c'è da dire che è prevista una
reperibilità del medico di famiglia, gli diamo dei soldi perché sia
disponibile sempre dalle 8 alle 14 di ogni giorno, tranne appunto
la domenica. Quindi, in un periodo di grande riorganizzazione, con
la revisione della Legge regionale n. 5 per esempio i distretti
diventeranno da 4 a 2, le sedi operative resteranno 4, ma le
direzioni dei distretti rimarranno sempre 2 per semplificare
comunque l'organizzazione. Il 118 dovrà cambiare e passare al 112 e
anche su ciò penseremo a nuove attività informative. Tra l'altro,
aspettavamo sempre che partisse a livello ministeriale il famoso
"tabellone", ovvero uno strumento informatico nazionale che informa
su tutte le iniziative sanitarie, sui tempi di attesa e sulle
reperibilità dei medici e non solo, ma anche della
performance
dei vari reparti chirurgici o medici ricavandone
dati sulla funzionalità e sulla qualità delle strutture
sanitarie.
Lei chiedeva notizie in merito alla partenza, in autunno, di
iniziative e corsi nei vari distretti, soprattutto per
un'informazione sanitaria corretta sugli stili di vita e sulle
vaccinazioni: su ciò dobbiamo ritornarci, perché c'è stato un calo.
Ridiremo a tutti il tipo di organizzazione, che è così: 118,
guardia medica e medici di base, in attesa, auspicabile il più
presto possibile, di questa nuova organizzazione; per cui
aspettiamo per ora una normativa nazionale.
Presidente -
Chiede la parola la Consigliera Certan; ne
ha facoltà.
Certan (ALPE) -
Grazie Assessore per la risposta che,
devo dire, è stata abbastanza completa e dettagliata. In effetti,
l'ha detto anche lei con la sua risposta, forse è stata proprio la
comunicazione, alla fine, ad essere deficitaria. Il problema è che
è anche il primo gradino, perché se in casi di urgenza non c'è, non
si sa che cosa bisogna fare, poi dopo tutto il resto viene un po'
più difficoltoso.
Credo che lei abbia anche dato un prospetto abbastanza chiaro
sia dell'emergenza e della situazione di urgenza che della
continuità assistenziale; l'ha dato in modo dettagliato e chiaro,
mentre è molto più discorsivo sul sito, che forse chiederebbe
proprio questa schematizzazione, perché quando uno è in una
situazione di emergenza non si mette a leggere una pappardella
lunga così, di sei pagine, avrebbe bisogno di sapere in breve che
cosa succede. Lei dice: "utilizziamo il 118", anche se (ce l'ha
detto lei, ma me l'hanno detto anche altre persone) alcuni fanno
riferimento al 112 e non al 118 ed è poi il 112 che smista al 118,
non si capisce... Invece di aspettare l'autunno per fare dei corsi
nuovi, a mio avviso occorre una riorganizzazione dove si
mette...guardi, quello che lei ha preparato per la nostra
iniziativa, con i vari presidi e numeri telefonici...e non solo il
118, perché non è così chiaro...le ripeto, non solo per me, che
sono di Aosta e quindi della valle centrale, ma non lo è per le
persone che vanno o in vacanza o vivono nelle valli laterali, e le
ripeto che il ritorno che ho avuto là in un caso di emergenza non è
stato di chiarificazione. Le chiederei quindi veramente di
provvedere a organizzare meglio questa comunicazione
immediatamente.
In merito all'altro passaggio che lei fa sulla riorganizzazione
generale del servizio territoriale, credo che questo meriti un
approfondimento, ma penso che lei sia abbastanza disponibile a
parlarne in commissione appena lo farete, appena ci lavorerete
sopra, perché credo che sia comunque importante. Ha trattato tra
l'altro di cose non semplici e banali, delle sedi operative che, da
come ho capito, verranno ridotte, per quanto si cercherà di
mantenere il servizio periferico, cioè dei passaggi di
numeri...sono cose, a mio avviso, che comunque vanno sicuramente
valutate. Lascio qualche minuto anche al collega Bertschy.
Grazie.
Presidente -
Ha chiesto la parola il Consigliere
Bertschy. Ricordo che ha un minuto.
Bertschy (UVP)
- Con la collega abbiamo firmato insieme
questa interpellanza perché lei ha rilevato un disagio, ma è un
tema che abbiamo già avuto modo di discutere insieme all'Assessore
e portato all'attenzione. I nuovi presidi territoriali sono la
volontà di mantenere una politica sul territorio, di questo non si
può che sottolinearne l'efficacia; tante volte c'è confusione e,
anche se il 118 ha risolto tante di queste confusioni che c'erano
sul territorio, è evidente che più distanti si è dall'ospedale e
meno confusione bisogna fare...sì...no, ma io non sto rimarcando
questo.
Quello che le volevamo dire oggi era che corrono voci a riguardo
del Poliambulatorio di Verrès su possibili riduzioni di servizio.
Ci sono una serie di cose che vengono dette, quindi ci sarà poi
l'occasione di verificare anche da dove partono queste voci, perché
a volte le cose che arrivano ai politici sono di rimando, ma poi
rischiano di diventare più grandi di quello che sono se non si fa
della comunicazione. L'interpellanza è quindi utile per ricordare
che l'efficienza dell'organizzazione a volte non sempre arriva al
cittadino, e forse la cosa migliore è cercare di rendere efficace
anche la comunicazione rispetto ai servizi che si danno sul
territorio, che costano e che per il nostro territorio sono
assolutamente indispensabili perché le vallate laterali, come lei
sa bene, più distanti sono dall'ospedale più hanno bisogno di
essere seguite, seppur ci sia poca popolazione in taluni casi, e
hanno bisogno di essere in qualche maniera considerate nelle loro
difficoltà, proprio perché la montagna ha bisogno del nostro aiuto
per continuare ad essere presidiata. Grazie.
Presidente -
Grazie. Punto 21 all'ordine del giorno.
