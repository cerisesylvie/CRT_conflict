Classificazione
ACQUE
Acque pubbliche
AMBIENTE



Oggetto del Consiglio n. 663 del 22 maggio 2019 - Resoconto
OGGETTO N. 663/XV - Reiezione di mozione: "Impegno per
l'attuazione del servizio idrico integrato e per la promozione di
iniziative volte al risparmio idrico".
Rini (Presidente)
- Riprendiamo i lavori, colleghi, siamo
al punto n. 14 all'ordine del giorno Per l'illustrazione, la parola
al collega Mossa.
Mossa (M5S)
- L'O.N.U., con risoluzione dell'assemblea
generale del 28 luglio 2010, dichiara il diritto all'acqua un
diritto umano, universale e fondamentale e che tale risoluzione
sottolinea ripetutamente che l'acqua potabile e per uso igienico,
oltre ad essere un diritto di ogni uomo, concerne la dignità della
persona, è essenziale al pieno godimento della vita ed è
fondamentale per tutti gli altri diritti umani e raccomanda agli
Stati di attuare iniziative per garantire a tutti un'acqua potabile
di qualità, accessibile e a prezzi economici.
Con la promulgazione della Carta Europea dell'Acqua, Strasburgo
1968, la concezione dell'acqua come bene comune per eccellenza si è
progressivamente affermata a livello mondiale. Il Parlamento
europeo ha affermato, con diverse risoluzioni, la natura
extracommercio dell'acqua come bene comune dell'umanità e, in
particolare, con risoluzione del Parlamento europeo dell'11 marzo
2004, sulla strategia per il mercato interno già affermava che,
essendo l'acqua un bene comune dell'umanità, la gestione delle
risorse idriche non deve essere assoggettata alle norme del mercato
interno.
La risoluzione del Parlamento europeo del 15 marzo 2006, sul
Quarto Forum Mondiale dell'acqua dichiara: "L'acqua è un bene
comune dell'umanità" e chiede che siano esplicati tutti gli sforzi
necessari a garantire l'accesso all'acqua alle popolazioni più
povere entro il 2015 e insiste affinché la gestione delle risorse
idriche si basi sull'impostazione partecipativa e integrata, che
coinvolga gli utenti e i responsabili decisionali nella definizione
delle politiche in materia di acqua a livello locale e in modo
democratico. In tutto il mondo sono in atto processi di
ripubblicizzazione, spesso richiesti dai cittadini stessi, a fronte
di una mala gestione, mancanza di trasparenza e un aumento della
tariffa, che hanno portato a un miglioramento globale nella
gestione del servizio; Parigi e Berlino, per citare solo alcuni
maggiori esempi.
Il 12 e il 13 giugno 2011 la maggioranza assoluta del Popolo
italiano, votando "sì" ai quesiti referendari relativi alla
gestione del servizio idrico con i quali si proponeva di sottrarre
la gestione dell'acqua alla logica del mercato e del profitto, ha
determinato l'abrogazione sia dell'articolo 23 bis del decreto
legge 25 giugno 2008, numero 112, convertito con la legge 6 agosto
2008, numero 133 e successive modificazioni e integrazioni, sia del
comma 1 dell'articolo 154 del Decreto Legislativo del 3 aprile
2006, numero 152.
Alla Camera dei Deputati sarà presto in discussione la proposta
di legge numero 52 dal titolo: "Disposizioni in materia di gestione
pubblica e partecipativa del ciclo integrale delle acque", frutto
di un lavoro che ha rivisto e depositato la legge d'iniziativa
popolare, depositata nel 2007 e accompagnata da oltre 420 mila
firme di eletti sul territorio nazionale; tale legge, in ossequio
alla volontà popolare, espressa nel referendum del 2011, si
prefigge di favorire le condizioni per la definizione e lo sviluppo
di un governo pubblico e partecipativo dell'intero ciclo integrato
dell'acqua in grado di garantirne un uso sostenibile e solidale.
Definisce l'acqua un bene comune naturale e un diritto umano
universale e fondamentale, una risorsa rinnovabile, indispensabile
per la vita dell'ecosistema e di tutti gli esseri viventi.
Definisce il servizio idrico integrato un servizio d'interesse
generale che persegue finalità di carattere sociale e ambientale,
stabilendo, pertanto, che la sua gestione debba essere svolta senza
finalità lucrative e debba elaborare il bilancio idrico in base
alla conoscenza della disponibilità effettiva delle risorse.
Prevede un finanziamento del servizio attraverso risorse nazionali
e meccanismi tariffari volti alla riduzione del peso della bolletta
per i cittadini, prevede il reinvestimento degli utili al fine di
migliorare il servizio per arginare la dispersione e gli sprechi e
per garantire un'acqua controllata e di qualità, democratizza la
gestione del servizio idrico integrato, prevedendo che tutte le
fasi, dalla pianificazione al controllo, siano svolte dai Comuni
con la partecipazione diretta dei cittadini e dei lavoratori
secondo i principi della convenzione di Aarhus.
Sulla scorta di queste premesse, con questa mozione, vorremmo
impegnare la Giunta regionale a dare avvio, in ottemperanza alle
prescrizioni della legge regionale numero 6 del 2014, in tutte le
sedi istituzionali opportune, all'iter necessario per l'effettiva
attuazione del servizio idrico integrato e della bollettazione
unificata dei relativi tributi, superando l'attuale frammentazione
tra i differenti enti locali e le diverse tipologie di servizio; a
dare avvio, per il tramite del BIM, autorità d'ambito ottimale di
riferimento, a un'attività di monitoraggio sullo stato di vetustà
della rete idrica sul proprio territorio nonché sul mancato
adeguamento dei sistemi di collettamento, fognatura e depurazione
sull'intero territorio valdostano e a incentivare attività e
iniziative di sensibilizzazione e divulgazione sulle tematiche
della sostenibilità ambientale e, in particolare, volte a
promuovere il risparmio idrico e l'utilizzo di acqua pubblica come
alternativa virtuosa in sostituzione al consumo di acqua in
bottiglia ad alto impatto inquinante.
Presidente
- Apriamo la discussione generale. La parola
al collega Nogara.
Nogara (AV)
- Su questo tema io e altri colleghi, altri
Consiglieri regionali, il consigliere Distort e il consigliere
Aggravi, siamo appena tornati dal convegno a Bressanone sull'acqua.
Devo dire che è stato molto interessante, perché si sono toccati
tutti i temi riguardanti l'utilizzo delle acque; soprattutto
eravamo interessati all'utilizzo delle acque anche per
l'innevamento artificiale oppure all'uso idroelettrico. È stato
interessantissimo. A un certo punto si è parlato proprio del tema
che lei ha posto con questa mozione e una vostra deputata, la
firmataria della proposta di legge in Parlamento, ha esposto questa
tematica; questo mio intervento è per dirvi qual è stata la
risultanza di tutto questo perché è venuto fuori che l'Italia
purtroppo è divisa in due. Sotto l'aspetto dell'uso dell'acqua a
scopo di consumo, a scopo potabile, noi abbiamo un'Italia del Nord
dove le cose funzionano bene, gestita praticamente dal privato,
soprattutto da aziende, da società quotate in Borsa, praticamente
quasi tutte quotate in Borsa. Abbiamo sentito i rappresentanti
dell'A2A e di Alperia, abbiamo sentito tutte le persone che
lavorano in questo settore e, proprio in questa occasione, a un
certo punto, il direttore generale di A2A, ci ha parlato e ci ha
spiegato come funzionava: "Vedete, c'è questa paura della
quotazione in Borsa, noi siamo dieci società, quotate in Borsa - e
ci ha detto quanti erano gli utili, non è una cosa che mi sto
inventando, avevamo i colleghi con noi -", gli utili vanno dai 60
di euro ai 10, 20 milioni di euro, a seconda delle aziende". Tutti
quegli utili sono reinvestiti interamente per migliorare l'apparato
idrico delle zone dove operano queste società e la motivazione è
questa: "In questi anni noi stiamo investendo molto perché questo
effettivamente poi sarà un rientro anche di utili per delle
società, come le nostre, che stanno proprio investendo in questo e
stiamo dando un servizio ottimale alla popolazione".
Ecco, poi c'è stato l'intervento del parlamentare dei 5 Stelle;
ci sono stati poi un po' di problemi perché ha detto: "Noi stiamo
portando avanti questa legge in Parlamento, solo che veniamo
ostacolati in questo momento dalla Lega perché ci sta mettendo il
bastone tra le ruote perché certe cose sembra che...", c'è stato
anche un intervento da parte di un Onorevole del PD, che a me
sinceramente è piaciuto molto, nel senso che ha affermato:
"Cerchiamo di copiare quello che sta andando bene in Italia e non
quello che sta andando peggio", perché nel Sud Italia, a parte
pochi casi, la gestione pubblica è un disastro, e invece nel Nord
Italia sta funzionando bene. Allora diceva: "Cerchiamo di vedere
cos'è la cosa migliore, forse non è sbagliato quello che sta
dicendo la Lega in questo momento, vediamo di capire cosa non
va".
E quando si è chiesto quanto lo Stato pensasse d'impegnare per
finanziare queste opere, è stato risposto: "Si pensa d'impegnare
per tutta Italia un miliardo di euro", che a detta di tutti questi
tecnici non era granché, anzi, era pochissimo rispetto a quello che
si sta impegnando.
Non voglio dire che si fa bene, si fa male, da quello che ho
recepito io è che forse sarebbero proprio quelle parti di Italia
dove le cose funzionano bene che bisognerebbe imitare, perché al
Sud c'è una perdita nella rete idrica di circa il 70% di acqua. Ci
sono da fare degli investimenti, appunto si diceva che fa ridere un
miliardo d'investimento per tutta Italia, così non si va da nessuna
parte, bisogna fare degli interventi massicci per ovviare a questo
problema.
Io non sto a sostenere un sistema o l'altro, vi sto solo a
riportare quello che abbiamo sentito, poi, mi fa piacere che anche
il collega Aggravi abbia chiesto la parola perché vi assicuro che è
stato tutto molto interessante, compreso un discorso che è stato
fatto per l'idroelettrico indirizzato soprattutto a sfruttare non
nuove concessioni, ma sfruttare tutti quegli impianti, anche di
acqua potabile, che funzionano, che non hanno perdite, proprio per
produrre energia elettrica, e vi sono aziende che stanno investendo
molto anche in questo. Non è che si sfrutti, si usa e si ridà
l'acqua che viene da questi impianti e da queste tubature. Questo è
quello che volevo riferirvi.
Presidente
- La parola al collega Aggravi.
Aggravi (LEGA VDA)
- Un po' a integrazione, a corollario
e soprattutto cercando di concentrarsi sull'oggetto della mozione,
perché ovviamente il congresso di Bressanone al quale abbiamo
partecipato ha toccato moltissime tematiche, anche lo sfruttamento
dell'acqua per ragioni sportive o comunque tutta una serie di
approfondimenti.
Nello specifico ho trovato particolarmente interessante e utile
partecipare in particolare al convegno di dettaglio sullo spaccato
della gestione del sistema idrico integrato a livello nazionale; è
corretto quello che giustamente diceva il collega Nogara, ovvero
c'erano sostanzialmente tre mondi, se possiamo dire, perché il
Trentino Alto Adige non ha applicato la famosa legge Galli, che poi
è stata oggetto di dibattito con l'Onorevole Daga e, se non erro,
per il PD vi era l'Onorevole Braga; ovviamente i tre mondi erano il
Trentino, gestioni o privatistiche o miste o di diverso tipo a
livello nazionale e poi spiccavano dei blocchi grigi nella
cartellina in cui vi erano la Valle d'Aosta e le regioni del Sud,
in cui la gestione era sostanzialmente citata in economia.
È ovvio che lo spaccato che dava questo convegno era fortemente
legato a realtà molto più grandi della nostra, soprattutto le
grandi città; il collega ha citato l'A2A o comunque grossi colossi
di fornitura che ovviamente seguono altre tipologie di logica e
altre finalità; è vero, sono quotate - capisco anche che portare
l'acqua al proprio mulino sulla questione della quotazione sia
utile - e sicuramente i numeri erano molto interessanti, purtroppo
il convegno non lo permetteva, si sarebbe potuto analizzare in modo
molto più approfondito caso per caso, soprattutto anche quelle
gestioni, io direi, miste o comunque altre gestione che nella
trattazione non venivano citate.
Sicuramente gli spunti forniti, durante il convegno, ma anche
delle valutazioni che stiamo facendo al nostro interno sul sistema
idrico in generale... e posso confermare che l'utilizzo
idroelettrico di fonti di acqua potabile, o comunque di altra
natura... ma in generale anche la rete idrica, utilizzata a livello
agricolo, preoccupa molto perché essa ha un'età molto avanzata e
soprattutto è soggetta al passare del tempo e possibili, futuri e
significativi investimenti rischiano di togliere delle energie o
delle risorse in altre tipologie d'investimento, più legate forse
alla rete acquedottistica o comunque all'utilizzo civile e, direi,
potabile dell'acqua.
Il dubbio più grosso dal punto di vista regolamentare - lo cito
perché giustamente voi citate il disegno di legge Daga - è relativo
al fatto che le competenze vengano spostate dall'autorità di
regolamentazione al Ministero dell'Ambiente; sinceramente è una
posizione maturata a livello personale, ma comunque ci siamo
interrogati anche con altri rappresentanti a livello anche
centrale; comunque l'autorità di regolamentazione ha una serie di
funzioni che sembra avere funzionato e sembra più incline a dei
livelli anche di terzietà rispetto al Ministero dell'Ambiente, che
è comunque un organismo molto più tecnico che sicuramente ha delle
influenze a livello politico dal Governo; la collega Pulz forse non
amerà questa similitudine, ma una visione un po' anglosassone delle
autorità di regolamentazione non guasta in un mondo che forse è
stato fin troppo spesso toccato da influenze di natura politica che
non hanno fatto bene al sistema.
In parte anche il collega Mossa li ha citati, ci sono modelli -
Parigi, Berlino, e durante il convegno si è fatto anche l'esempio
di Grenoble, di cui c'era un rappresentante- che sono sicuramente
interessanti e da studiare; nell'ambito di Berlino all'interno del
convegno era emerso che, a seguito della rimunicipalizzazione del
sistema idrico, effettivamente l'analisi costi-benefici, - ripeto,
è quello che è stato rappresentato in quella sede - non risultava
così vantaggiosa per i cittadini, forse ci sono stati dei vantaggi
da un punto di vista d'investimenti o quant'altro, però l'acquisto
da parte dell'ente pubblico e il quanto è stata l'incidenza di
questo acquisto non è parso essere un buon investimento per
l'ambito pubblico.
Per entrare più nello specifico sulla posizione che pensiamo di
mantenere - ma che non vuole essere contro l'obiettivo di questa
mozione -riteniamo che ci siano due criticità da affrontare, la
prima riguarda il discorso della legge 6, crediamo che il riordino
degli enti locali, come già abbiamo avuto occasione di dire,
andrebbe fatto in una... cioè, bisognerebbe tirare le fila per
vedere al momento come... perché ci sono state varie scuole di
pensiero e soprattutto varie applicazioni a livello locale, non c'è
stata un'applicazione omogenea, quindi bisognerebbe capire prima a
che punto siamo e poi comprendere effettivamente come risolvere la
questione della semplificazione del sistema degli enti locali,
anche perché le risorse che sono necessarie -non solo per il
settore idrico, ma anche per altri investimenti -meritano una
programmazione attenta e puntuale. Siamo d'accordo su una
valutazione di monitoraggio dello stato di vetustà della rete
idrica; il BIM è l'ente che dovrebbe fare questo tipo di attività,
io però oggi da un punto di vista pratico non so se sia in
condizione di farlo
tout court
in maniera univoca oppure se
siano i vari enti gestori che debbano occuparsene; il vero problema
è questo, penso che sia un gran
programm
e, però ritengo che
oggi un ente unico questo tipo di attività non la possa fare.
Sulla sensibilizzazione e sulle tematiche di sostenibilità
ambientale non è assolutamente mia intenzione abbassare la guardia
- lo dico già al collega Mossa perché non vorrei prendermi uno
shampoo a quest'ora della sera - e penso che tutto il Consiglio e
tutti i cittadini oggi siano d'accordo a difendere il vero petrolio
blu della Valle d'Aosta.
Ci asterremo, ma non contro l'obiettivo della mozione, ma alla
sua declinazione, che anche portando degli emendamenti, andrebbe a
snaturare la vostra impegnativa.
Presidente
- Per mozione d'ordine, la parola alla collega
Nasso.
Nasso (M5S)
- Vorrei solo rendere edotti i colleghi di
quest'Aula e i Valdostani, che ci seguono da fuori, che due
colleghi non sono presenti in aula, due colleghi della Lega per
presenziare a un comizio elettorale, atteggiamento che trovo molto
inopportuno. Anche noi avremmo un comizio elettorale e forse anche
delle altre forze, ma siamo profumatamente pagati dai Valdostani
per stare qui a lavorare anche alle dieci di sera. E quindi avevo
piacere di comunicarlo.
Presidente
- Devo dare ovviamente la parola anche agli
altri su questa comunicazione. Collega Morelli, prego.
Morelli (AV)
- Per chiedere la convocazione di una
Capigruppo, visti gli accordi presi ieri in Capigruppo, mi sembra
opportuno, anche a seguito della mozione d'ordine della collega
Nasso, forse qualche chiarimento è opportuno.
Presidente
- La parola prima al collega Manfrin.
Manfrin (LEGA VDA)
- Se mi è concesso dal brusio
d'aula... mi permetto di rilevare come questa non sia una mozione
d'ordine, come questo Consiglio possa ovviamente funzionare anche
senza alcuni Consiglieri, ma, senza entrare nello specifico, mi
trovo a ringraziare la collega Nasso per avere evidenziato di come
si stigmatizzi l'assenza di alcuni colleghi perché si fa una
notturna e, a questo punto, quindi, evidenzierò, ci terrò anche a
evidenziare tutte le volte che in Capigruppo abbiamo proposto di
fare una notturna e il Movimento 5 Stelle si è sempre opposto.
Per cui, prima di fare la morale agli altri, ci si guardi in
casa. Chiudo qui perché questa ovviamente non è mozione
d'ordine.
Presidente
- Collega Nasso? Per fatto personale,
prego.
Nasso (M5S)
- Credo sia la prima volta che io prenda la
parola per un fatto personale. Il problema non è la notturna, ci
mancherebbe altro, il problema è che due colleghi non sono assenti
per motivi di salute, familiari, personali. Sono assenti per fare
un comizio. A mio modestissimo avviso, potevano essere anche le
dieci del mattino, ma se siamo pagati più di seimila euro al mese
dai Valdostani per stare in quest'aula, non andiamo a fare i
comizi, è una questione di etica e morale, a mio avviso. Lei non la
condivide? Me ne faccio una ragione.
Presidente
- La seduta è sospesa.
La seduta è sospesa dalle ore 21:54 alle ore 22:11.
Rini (Presidente)
- Possiamo riprendere i lavori,
colleghi. Ha chiesto la parola la collega Nasso, per?
Nasso (M5S)
- Per fatto personale.
Presidente
- Prego.
Nasso (M5S)
- Volevo fare due precisazioni, la prima è
che, quando ho fatto prima il mio intervento, ero un po' arrabbiata
e ho detto seimila euro di indennità di carica, forse ho sbagliato
perché sono seimila euro comprensivi di diaria, comunque da
cinquemila, eccetera, poco manca, siamo pagati profumatamente,
mille euro più, mille euro meno.
Inoltre, volevo sottolineare che alcuni colleghi della Lega,
durante questa Capigruppo, mi hanno giustamente invitata a dire i
nomi di chi non c'è in questa seduta perché loro, invece, hanno
deciso di presenziare. Gli assenti in questa serata sono il collega
Sammaritani e la collega Spelgatti, che hanno appunto deciso di
andare a un comizio e di non essere qui. Ho finito.
Presidente
- Proseguiamo con i lavori. Siamo al punto 14,
ha chiesto la parola la collega Morelli per?
Morelli (AV)
- Abbiamo chiesto una sospensione per una
Capigruppo, quindi mi sembra corretto riferire di cosa si sia
parlato in Capigruppo e in Capigruppo si è parlato degli impegni
che sono stati presi ieri, sempre dalla Capigruppo, per organizzare
i lavori del Consiglio. Ed è stato richiesto espressamente di fare
la seduta notturna e, insomma, credo che tutti noi siamo
rappresentanti di partiti politici che sono in campagna elettorale
in questo periodo e questa è l'ultima settimana di campagna
elettorale per cui tutti avremmo avuto impegni nei comizi, ma
quando si decide in Capigruppo, poi si mantengono le decisioni e,
invece, abbiamo rilevato che per qualcuno evidentemente questi
impegni valgono un po' meno.
Presidente
- Avevamo stabilito di non intervenire in aula
sulla Capigruppo, però visto che abbiamo dato spazio, do la parola
al collega Distort.
Distort (LEGA VDA)
- Era esattamente per precisare quanto
già da lei, Presidente, precisato. Abbiamo occupato del tempo in
Capigruppo per esprimere alcuni concetti, alcuni punti di vista, ci
siamo chiariti; l'obiettivo, mi sembra, sia proseguire con i lavori
del Consiglio e, se questa è la lezione che abbiamo imparato in un
modo o nell'altro nella Capigruppo, quindi un invito al lavoro, io
penso che sia esattamente questa la linea e soltanto questa:
l'invito al lavoro.
Presidente
- La parola al collega Mossa.
Mossa (M5S)
- Io vorrei semplicemente ripetere ciò che ho
espresso alla Capigruppo, che anche noi oggi a Pont-Saint-Martin
abbiamo un comizio dove, oltre a esserci il nostro candidato
valdostano, abbiamo anche i candidati dell'Italia nord occidentale
e in più dei Parlamentari che avrebbero gradito avere il nostro
supporto, il nostro sostegno, nonché una partecipazione
organizzativa della serata, ma abbiamo preso un impegno, ieri alla
Capigruppo, l'abbiamo preso in nome di 35 Consiglieri e non 33 e
oggi ci troviamo in aula tutti quanti fino a mezzanotte. A me, caro
collega Distort, che il vostro collega Sammaritani si sia candidato
per le europee ritengo che sia un problema vostro perché noi
effettivamente siamo stati eletti per ricoprire un ruolo fino alla
fine del mandato e non ci candidiamo a ulteriori elezioni, ma, se
lo dovessimo fare, parteciperemmo comunque ai lavori per i quali
siamo pagati profumatamente dai cittadini valdostani e il fatto
stesso che uno, pagato, non sia stasera qui in aula presente, già
lascia intendere che tipo di europarlamentare diventerà, ma eravamo
già abituati con Salvini a questo.
Presidente
- Non ci sono altre richieste d'intervento su
questo? Ha chiesto la parola il collega Restano. Sull'intervento
nel merito dell'oggetto, vero? Allora, concludo solo la questione
della sospensione della Capigruppo... sulla Capigruppo? Chiedo
scusa, pensavo fosse per l'intervento per cui si era prenotato già
prima.
Restano (GM)
- Voglio semplicemente dire quanto sono
rammaricato di non avere un candidato da poter promuovere in questa
sede. Sono veramente dispiaciuto perché abbiamo passato dieci
minuti a fare promozione di chi prende meno di soldi, di chi ha un
candidato, di chi è assente, di chi è sempre presente e di chi...
ma siamo seri, colleghi! Siamo seri, l'argomento erano le acque,
per piacere!
Presidente
- Chiudiamo, colleghi, io mi permetto
solamente di dire, in qualità di Presidente, che quando
calendarizziamo e programmiamo i lavori credo sia meglio parlarsi
nella Conferenza dei Capigruppo dove, se avessimo saputo di questo
impegno, avremmo semplicemente organizzato i lavori in maniera
diversa, perché la notturna non deve diventare, colleghi, lo dico
davvero, un atto di forza. Non è che chi fa la notturna è più forte
degli altri, semplicemente l'obiettivo è quello di portare avanti e
smaltire il lavoro per fare sì che gli oggetti, che vengono
trattati in quest'aula, siano più attuali, solamente questo.
Non c'era nessun'altra finalità, ricordiamoci sempre che, dietro
alle notturne, non per noi che, come ha ricordato la collega Nasso,
siamo pagati per questo, ci sono anche tanti dipendenti, che non
prendono questi importi, che lavorano. Le notturne richiedono un
impegno dagli addetti stampa, dai nostri dirigenti, da tutti coloro
che lavorano, attività che richiede un certo tipo di
coinvolgimento, per questo chiedo il rispetto, quando
calendarizziamo i lavori, da parte di tutti i colleghi.
Possiamo tornare sul punto della discussione? Ha chiesto la
parola il collega Vesan. Ricordo che siamo al punto 14 in
discussione generale. Prego, collega Vesan.
Vesan (M5S)
- Torniamo nel merito del servizio idrico
integrato, la nostra mozione è articolata su più punti,
effettivamente, come è già stato esplicitato dal collega Aggravi,
non tutti sono relativi allo stesso argomento. Il filo comune è
l'acqua e la gestione pubblica della stessa. Mi permetto solo di
evidenziare alcune cose: non sono stato a Bressanone, quindi non ho
avuto le stesse informazioni, però se non ho capito male, il
collega Nogara ha parlato di servizi gestiti da società private,
citando A2A e molte altre di queste; A2A ce l'ha citata
ripetutamente un sacco di volte in Commissione, come società
pubblica, a grande maggioranza pubblica, composta sostanzialmente
da enti pubblici e quindi, sì...
(Intervento dall'aula)
Ma è per dire che anche nel Nord Italia la gestione è in mano a
società, sì, quotate in Borsa, ma principalmente private. Ha citato
un altro dato, che purtroppo non conosco, sugli utili fatti da
queste società, che oscillano tra i 10 e i 60 milioni e che sono
integralmente reinvestiti. Beh, confidiamo anche noi, quando questa
Giunta riuscirà a vendere le quote di CVA, di trovare investitori
che siano disposti a rinunciare integralmente a tutti i loro
dividendi, per investirli nella stessa società in cui hanno
investito; non lo ritengo così plausibile, però insomma ci saranno
anche dei privati che vogliono fare del volontariato a favore della
popolazione che usa l'acquedotto.
Riguardo all'investimento di un miliardo di euro da parte dello
Stato sui servizi del servizio idrico integrato - che sono:
acquedotto, fognature e depurazione - è espressamente stabilito
dalla legge che il costo della gestione, compresa la manutenzione,
e le nuove realizzazioni di questi servizi debbano cadere in
tariffa e quindi, in realtà, non c'è nessun investimento da parte
dello Stato nei confronti delle reti idriche, queste devono essere
pagate e ammortate con i soldi dei cittadini che ne
usufruiscono.
È chiaro che un miliardo di euro all'anno è poco, in realtà la
cifra è quello che viene pagato per la gestione di acquedotti,
fognature e depurazione a tutti i cittadini italiani, che è molto
più di questo. Mi ha fatto piacere sentire anche citare il fatto
che con piccole centraline idroelettriche si possano svuotare, se
hanno una caduta o una portata sufficiente, gli impianti degli
acquedotti e in realtà anche delle fognature e degli impianti di
depurazione. Però non era necessario andare fino a Bressanone per
scoprire questa cosa perché, per esempio, l'acquedotto di Pontey,
siccome ha un salto sufficientemente lungo tra la captazione e il
primo utilizzatore, dispone di una centralina idroelettrica, di
proprietà completamente pubblica però, eh, devo dirlo! E anche nel
Comune di Chambave è in fase di realizzazione un impianto uguale
per quello che riguarda la sorgente di Luxé. Questo per quello che
riguarda, se vogliamo, il primo punto, quello della legge 6/2014,
sì, la legge 6/2014 ha delle magagne, ne stiamo discutendo in
Commissione anche su proposta del Celva, però la legge 6 prevede la
gestione di certi servizi a un certo livello. Il servizio idrico
integrato è previsto che sia gestito a livello di Unité des
Communes, mentre in realtà non è così, anzi, il servizio di
tariffazione, anche quello dovrebbe essere gestito a livello di
Unité des Communes, viene ancora gestito in molti casi in Valle
d'Aosta Comune per Comune, che è una cosa particolarmente ridicola
perché gli impianti di acquedotto, di depurazione e di fognatura
della Valle d'Aosta sono quasi tutti intercomunali. Vi faccio un
esempio della vallata che conosco meglio, l'acqua di Chamois viene
bevuta a La Madeleine, ad Antey e nella parte alta di Châtillon,
l'acqua di Antey non viene bevuta da quelli di Antey, perché viene
bevuta da quelli di Châtillon e di Saint-Vincent. E la manutenzione
delle vasche in località Brusson a monte di Antey, viene fatta dai
comuni di Châtillon e di Saint-Vincent, quindi in realtà c'è già
una gestione assolutamente promiscua sull'utilizzo delle acque. I
Comuni, che utilizzano il loro solo acquedotto comunale per la loro
sola cittadinanza sono in realtà pochissimi e quindi, sulla scorta
di questo, il nostro invito era: "cara Amministrazione regionale,
che ha approvato la legge 6/2014, vogliamo convincere le autorità
degli enti locali a gestire in modo condiviso e quindi anche con
minori sprechi e maggiore vantaggio per la popolazione questo
servizio?" Visto che sono passati ormai cinque anni ed era previsto
che tutto fosse fatto, se non ricordo male, nei primi sei mesi
dall'approvazione della legge.
Veniamo invece al secondo punto: il BIM. È vero, il BIM è una
struttura un po' fittizia, con poco personale, con poca capacità di
gestire il servizio idrico integrato a livello dell'intera regione,
ma questo perché il BIM è stato prima di tutto creato solamente per
gestire i sovracanoni da derivazione idroelettrica, dopodiché, a
seguito della 152, il BIM è stato individuato come autorità
d'ambito, cioè deve decidere il funzionamento di acquedotto,
fognatura e depurazione per l'intera Valle d'Aosta; a seguito
ancora l'Amministrazione regionale passata ha privato il BIM di una
buona parte delle risorse di questi canoni idrici e quindi il BIM
si è trovato a non avere personale, a non avere le competenze e
alla fine anche a vedersi depauperate risorse destinate agli enti
locali da parte del bilancio regionale.
Quello che chiediamo noi con questa mozione è che il BIM abbia
davvero il ruolo di autorità d'ambito. Se non si vuole fare tramite
il BIM, e si vuole fare quale autorità d'ambito l'Amministrazione
regionale, questa possibilità esiste, basterebbe però decidere una
cosa importante: che qualcuno la faccia l'autorità d'ambito,
altrimenti anche noi continueremo a trovarci - e qui veniamo al
nostro punto tre - acquedotti colabrodo, fognature che perdono e
impianti di depurazione che periodicamente sono messi fuori
servizio perché non più in grado di funzionare. E questa è la
nostra situazione, tutti citano gli impianti colabrodo del Sud e ci
dimentichiamo di dire che gli acquedotti sono dei colabrodo anche
all'interno della nostra regione.
Siamo particolarmente favoriti da questo punto di vista rispetto
alle regioni del Sud per il fatto che da noi l'acqua sia
decisamente più abbondante, ma non è vero che è una risorsa
infinita, anzi, ce ne accorgiamo in continuazione, adesso che ci
sono così tanti interessi sulle derivazioni idriche. Si vedrà poi
per quello che riguarda il Piano delle Acque quali saranno i
conflitti che nasceranno, adesso che, se non ho capito male,
finalmente, cominceremo anche a parlare delle derivazioni per la
produzione di neve artificiale.
Sulla scorta di questo, noi abbiamo fatto questa mozione per
impegnare l'Amministrazione regionale ad andare nella direzione di
farsi carico di coordinare seriamente quella che è la gestione
dell'acqua che per noi non è un bene economico, questa è la
sostanziale differenza forse con il collega Aggravi. L'acqua per
noi è un bene fondamentalmente strategico. Il rispetto della
volontà popolare dei cittadini per il nostro Movimento è un'altra
delle stelle prioritarie: tutti i cittadini italiani, anche nello
specifico i cittadini valdostani, hanno deciso di mantenere l'acqua
pubblica come un bene destinato non alla produzione di utili ma
all'utilizzo per le necessità della popolazione. E quindi chiediamo
se questa Giunta regionale sia interessata, e anche i colleghi di
quest'Aula, ad andare in questa direzione. Se, così come espressa,
non va bene, immagino che da parte nostra ci sia tutta la
disponibilità a emendarla e a individuare altre soluzioni. La cosa
che non riusciamo assolutamente a considerare è il fatto che,
invece, nel settore della gestione dell'acqua pubblica, del
servizio idrico integrato e della disponibilità idrica per i nostri
concittadini si vada avanti senza prendere degli impegni
precisi.
Presidente
- La parola al collega Restano.
Restano (GM)
- Devo dire che condivido alcune cose
dell'intervento appena terminato del collega Vesan, penso le
condivida anche il legislatore, non ultimo colui che è stato
Presidente del BIM della Valle d'Aosta, che oggi è qui in Consiglio
e potrà dare delle risposte più compiute delle mie. L'acqua non è
un bene economico per la Valle d'Aosta. L'acqua ha un certo valore
storico e, come tale, è sempre stata trattata e non è una risorsa
infinita, sicuramente. Però occorre puntualizzare alcune cose,
soprattutto per quanto riguarda il ciclo dell'acqua potabile,
perché storicamente in Valle d'Aosta l'utilizzo dell'acqua avviene
in maniera diversa, vale a dire: l'acqua per uso potabile non viene
attinta dalle acque superficiali, poche volte viene attinta dai
pozzi, ma prevalentemente viene presa dalle sorgenti, di cui noi
siamo ricchi. Il collega ha infatti detto: "La Valle d'Aosta è
comunque ricca di acque rispetto alle regioni del Sud", e questo
che cosa comporta? Avere una qualità dell'acqua nettamente migliore
di tutte le altre regioni. Laddove noi diciamo che l'acqua ha forse
una carica batterica elevata, ed è per noi una cosa drammatica, da
altre parti si parla di coli fecali o di altri inquinanti.
Attingere l'acqua potabile dalle sorgenti, ci comporta però di
avere quella caratteristica che il collega Vesan ha enunciato
prima, vale a dire avere degli acquedotti quasi personalizzati. Una
volta per tradizione ogni comune aveva il suo, poi con il tempo si
è voluto risparmiare la risorsa idrica e chi poteva permetteva al
comune sottostante di utilizzare la propria acqua. Però
storicamente va detto che l'Amministrazione regionale parecchi anni
fa finanziava anche al cento per cento gli acquedotti, con i costi
finanziati - mi sembra l'84%, dipende un po' dagli anni - quindi
fino a pochi anni le risorse e l'investimento pubblico sono stati
importanti e ciò ha permesso in Valle d'Aosta di non avere dei
colabrodo come acquedotti, ma di avere degli acquedotti, secondo il
mio modesto parere, di notevole spessore. E non ultimo, proprio con
l'avvento della 152, è stata fatta l'intera ricognizione degli
acquedotti con la caratterizzazione di tutte le acque: quattro
analisi all'anno, una per stagione. Quindi l'investimento è stato
importantissimo. Se ben ricordo, in quel momento la Regione diede
un
una tantum
per gli investimenti sugli acquedotti, è
quello che ci permise di avere la rete idrica attuale. Certo che
nella Plaine abbiamo dei pozzi con caratteristiche più vicine a
quelle delle città - le città metropolitane, come ha enunciato
poc'anzi nel suo intervento il collega Aggravi - però possiamo
permetterci quasi brillantemente di farne a meno.
Per essere sintetico e non portare via troppo tempo, chiedo
conferma a chi interverrà dopo di me, che magari è più preparato;
di questi tre punti parecchie cose sono già state fatte,
soprattutto per quanto riguarda la ricognizione delle acque,
costantemente monitorate, partendo con la regia del BIM e, a
seguire, lei lo sa bene, i sub ambiti, ma soprattutto l'Azienda
Sanitaria Locale, che collabora con BIM.
In altre realtà più importanti probabilmente il BIM fa per conto
suo o quella che è definita l'autorità d'ambito ha la forza per
farlo, ma è una caratteristica della Valle d'Aosta questa. Parlando
di altri settori, la Camera di Commercio di Milano fa analisi,
controlli, la Camera di Commercio della Valle d'Aosta fa tutt'altra
cosa, perché siamo talmente piccoli che ci si limita a una parte di
lavoro e si cercano le collaborazioni e così viene fatto sul ciclo
idrico, sia quello globale, sia quello dell'acqua potabile.
Abbiamo già parlato degli investimenti e della vetustà degli
acquedotti, ma riguardo all'investimento sulla promozione, ricordo
che il BIM fece una campagna per l'utilizzo dell'acqua potabile -
la cosiddetta acqua del sindaco, e delle cosiddette casette
dell'acqua, per incentivare l'utilizzo dell'acqua dei nostri
acquedotti perché ritenuta di ottima qualità e perché ne abbiamo
parecchia.
Quindi, attendendo gli interventi di chi mi segue e la replica
degli Assessori competenti, credo che tanto sia già stato fatto,
tanto si possa ancora fare perché si può migliorare sempre,
soprattutto nell'ottimizzare questa risorsa, convengo con lei, però
ritengo altrettanto che la Valle d'Aosta ponga tanta attenzione
all'acqua; non voglio scivolare nel discorso delle centraline
perché ne abbiamo già abbondantemente parlato in altri momenti, ma
ritengo che non sia questo l'argomento di oggi e che voi abbiate
incentrato la vostra attenzione su altro, quindi credo che come
gruppo noi ci asterremo dal votare questa mozione.
Presidente
- La parola al collega Gerandin.
Gerandin (MOUV')
- Ho messo davvero tanta buona volontà
nel provare a capire quali erano le premesse e le considerazioni di
questa mozione, per arrivare poi agli impegni. Ho avuto davvero
tanta difficoltà, l'ho letta perché credo davvero sia nata con lo
spirito di essere propositiva questa mozione, ma i riferimenti che
fate nelle premesse e nelle considerazioni alla base di questa
mozione! Voi citate l'articolo 23 del Decreto Legislativo 25 giugno
2008, numero 112 e l'articolo 154 del Decreto Legislativo 3 aprile
2006 numero 152, un'ipotetica proposta di legge 52, che sarà
depositata alla Camera dei Deputati e, visto l'andazzo che c'è,
probabilmente non so in che millennio vedremo la nascita di questo
disegno di legge; io vi garantisco che preferisco citarvi anch'io
alcuni riferimenti di legge, che sono: legge costituzionale 26
febbraio del 1948, numero 4, lo Statuto speciale per la Valle
d'Aosta, il Decreto Legislativo 16 marzo 1999, numero 89, le norme
di attuazione dello Statuto speciale della Regione Valle d'Aosta in
materia di acque pubbliche e la legge 5 gennaio 1994, numero 36, le
disposizioni in materia di risorse idriche. Questo perché? Perché
non c'è un passaggio nelle premesse o nelle considerazioni della
mozione che faccia riferimento alla legge regionale 8 settembre 99,
la numero 27 perché, vedete, probabilmente qualcosa vi è sfuggito,
ma noi l'organizzazione del servizio idrico integrato l'abbiamo
deliberata nel 1999, l'abbiamo deliberata con alla base quei
passaggi di cui vi dicevo. In questo momento, scusate, mi fa
rabbrividire leggere le vostre premesse rispetto alle nostre
competenze statutarie dove, tra le altre cose, vi leggo solo alcuni
passaggi perché sarebbe davvero lunga, si dice:
la Regione assicura la gestione integrata di tutti gli usi della
risorsa idrica attraverso il Piano regionale delle Acque, coordina
l'esercizio delle funzioni dei comuni associati nelle forme di cui
alla legge regionale 7 dicembre 98, la numero 54, che è alla base
del sistema delle autonomie locali. Delimita gli ambiti
territoriali ottimali - per cui ti dice che il territorio regionale
costituisce un unico ambito territoriale ottimale - specifica
quello che è l'esercizio delle funzioni e organizzazioni del
servizio idrico integrato, dice che il consorzio dei comuni della
Valle d'Aosta ricadenti nel bacino imbrifero montano della Dora
Baltea, il BIM, esercita le funzioni di governo del servizio idrico
integrato, coordinando e utilizzando le attività dei comuni per
l'esercizio delle funzioni di cui al comma 2 dove si dice: la
Regione dà gli indirizzi e poi si provvede.
Per cui, in tutta sincerità, collega Vesan, citare il 152 per la
nascita del BIM, quale ente di riferimento, probabilmente è di
qualche anno indietro rispetto a quello che è stato fatto nel
sistema valdostano.
Dice anche cosa si intenda per: gestione del servizio idrico
integrato; la tariffa del servizio idrico integrato e le
convenzioni con i soggetti gestori del servizio idrico
integrato.
Poi è chiaro che è nata la legge 6, e sulla legge 6 io sono
d'accordo. È l'unica cosa che condivido, che la legge 6 vada
rivista perché la legge 6 in questo momento è un ibrido, che
abbiamo provato a riempire di contenuti, ma con risultati pari a
zero, e questo lo dico in tutta sincerità.
Cita anche il piano regionale delle acque; poi ti dice quelle
che sono le funzioni della struttura regionale competente in
materia di risorse idriche; visti anche i finanziamenti regionali
di infrastrutture idriche, dice che la Regione può intervenire
mediante finanziamenti in favore degli enti locali per la
realizzazione di infrastrutture idriche di interesse collettivo,
dirette al miglioramento e al potenziamento del servizio idrico
integrato, attraverso la predisposizione di programmi pluriennali
d'interventi, nell'ambito territoriale ottimale, al fine di
favorire la riorganizzazione dei servizi idrici su scala
intercomunale, la Regione privilegia nei propri programmi di
realizzazione diretta dei lavori pubblici gli interventi di
costruzione e sistemazione di opere di captazione delle reti di
adduzione, distribuzione principale di acquedotti comprensoriali,
di collettori fognari, di adduzione di impianti di depurazione
biologici e fanghi attivi delle acque reflue, di collettori fognari
e relativi impianti di trattamento dei rifiuti idrici
intercomunali, di costruzione o di ampliamento degli impianti di
depurazione biologici a fanghi attivi.
Allora, posso anche andare avanti perché poi la legge entra nel
merito anche della tariffa, visto che comunque è una delle
preoccupazioni
Dice: la tariffa costituisce il corrispettivo del servizio
idrico integrato; la tariffa è determinata in modo da assicurare ai
soggetti gestori la copertura dei costi d'investimento e di
esercizio e deve tenere conto della qualità della risorsa idrica e
del servizio erogato; la tariffa è articolata per ambiti
territoriali omogenei per i consumi domestici essenziali e per le
diverse categorie di utenza.
Non solo questa legge è nata esercitando tutte le nostre
competenze, che fortunatamente abbiamo e non abbiamo bisogno di
fare riferimento a normative nazionali o a ipotetici disegni di
legge che non so che fine faranno, ma sulla base di questo, voglio
ricordare proprio perché, secondo me, tra le tante stupidaggini che
ha fatto la politica in Valle d'Aosta, qualcosa di buono negli anni
passati l'ha fatto, ha messo imponenti risorse a disposizione -
quelle che citava prima il collega Restano, il discorso dei
finanziamenti dei Fospi -, ha finanziato il servizio idrico
integrato, mi pare di ricordare, per 150 milioni, qualcosa del
genere, un piano pluriennale - 180, chiedo scusa - detto questo,
tra le altre cose, voglio ricordare che questo per i Valdostani ha
significato avere la possibilità di avere una tariffa, un costo del
servizio idrico integrato molto più vasto rispetto al campo
nazionale, perché? Perché nella legge c'era specificato che
finanziamenti regionali, finanziamenti europei o finanziamenti di
enti pubblici non entravano in tariffa.
Allora io torno a dire, io ho letto la mozione pensando che
andasse nel senso di dire: si può migliorare, e su questo sono
d'accordo; ma di questa mozione non salverei davvero nulla, né le
premesse né le considerazioni e men che meno gli impegni perché non
si può dire "dare avvio", noi l'avvio l'abbiamo dato nel 1999, poi
correggiamo quello che vogliamo, ma "dare avvio" a me pare davvero
un'offesa per quello che è stato fatto in Valle d'Aosta.
Presidente
- Collega Spelgatti, ha ancora due minuti...
per fatto personale.
Spelgatti (LEGA VDA)
- Per fatto personale, per tutto
quello che avete scatenato come polemica per la nostra assenza di
un'ora in cui ovviamente non è successo nulla di particolare in
questo Consiglio regionale, visto che non succede sostanzialmente
mai nulla d'interessante. Al di là di questo, ricordo a tutti,
soprattutto a tutti coloro che ci ascoltano...
(Intervento dall'aula)
Presidente
- Colleghi, fate terminare e poi chi vuole
risponda, è stata citata in quest'aula, giustamente ha il diritto
di replicare. Chi si sente offeso può chiedere la parola. Prego,
collega.
Spelgatti (LEGA VDA)
- È da quando governate che noi
chiediamo, per smaltire tutti i punti all'ordine del giorno -
ricordiamo che oggi siamo arrivati a quota cento, la famosa quota
cento, quasi abbiamo raggiunto la quota cento - di fare le
notturne, casualmente la prima notturna, viene fatta e viene
concessa nell'unico giorno in cui il nostro candidato, l'unico tra
i 35 candidato alle europee, ha la chiusura della campagna
elettorale alla presenza di un sottosegretario. Se voi non riuscite
a portare i sottosegretari in Valle d'Aosta perché non vi
considerano, è un problema vostro.
Presidente
- Collega, si limiti al fatto personale.
Spelgatti (LEGA VDA)
- Il fatto che abbiate dato la
notturna proprio nel giorno della chiusura della nostra campagna
elettorale, la prima volta che fate una notturna e non ve ne siate
preoccupati...
Presidente
- Collega, si limiti al fatto personale e non
dica cose non vere perché notturne ne abbiamo fatte diverse in
questa Consiliatura, sotto la mia Presidenza, abbiamo fatto altre
notturne, non è vero questo, non è vero quello che sta dicendo!
Spelgatti (LEGA VDA)
- E casualmente la notturna la fate
in piena campagna elettorale nel momento in cui c'è il nostro
candidato, che è chiaramente il candidato perché voi non siete
candidati, questa è la sostanziale differenza. Comunque noi siamo
qua. Abbiamo fatto un'ora di assenza più che legittima.
Presidente
- Quando si chiedono i fatti personali,
bisogna attenersi al fatto personale, io ricordo che non
corrisponde al vero il fatto che non si siano mai fatte sedute
notturne, anzi, credo che abbiamo fatto delle sedute notturne, come
abbiamo già ricordato prima, bastava comunque comunicarlo in seno
alla Conferenza dei Presidenti. Altri? La parola all'assessore
Bertschy.
Bertschy (AV)
- Non sono uno da fatti personali, chiedo
una riunione di maggioranza.
Presidente
- Sì, il Consiglio è sospeso.
La seduta è sospesa dalle ore 22:43 alle ore 22:49.
Rini (Presidente)
- Colleghi, riprendiamo i lavori. Ha
chiesto la parola il presidente Fosson, per?
Fosson (GM)
- Per fatto personale. Collega Spelgatti, noi
avevamo già fatto una Capigruppo in cui avevo fatto delle
osservazioni e dopo eravamo tornati in aula e avevamo ripreso i
lavori, che lei ha interrotto poi brutalmente e con arroganza.
Anche chi cerca di essere l'uomo del dialogo non può però sempre
tacere. Quando lei entra qui e dice: "Ci sono tanti punti, li avete
trascinati, non fate niente, non c'è nulla d'interessante in
quest'aula, non avete candidati per cui voi state qui e io, invece,
che ho un candidato, vado da un'altra parte. Non siete neanche
capaci di portarvi su un sottosegretario", abbiamo visto che tutti
quelli che ha portato su poi dei grandi risultati alla Valle
d'Aosta non li hanno portati, né adesso né prima, quando lei era
Presidente, ecco, questa è un'aula di Consiglio in cui questi tipi
di atteggiamenti prima non avvenivano.
Presidente
- Possiamo riprendere i lavori; ha chiesto la
parola il collega Marquis, per?
Marquis (SA)
- Per fatto personale. Avevamo fatto
poc'anzi una riunione dei Capigruppo, era stato sollevato il
problema delle assenze nell'aula e credo che ci eravamo lasciati
con toni molto pacati e avevamo detto "Cerchiamo di moderare la
situazione e quindi andiamo di là il minimo indispensabile", tant'è
che io e i colleghi della maggioranza non siamo nemmeno
intervenuti. Però non credo vada bene assistere a queste
esternazioni, collega Spelgatti, mi consenta se glielo sottolineo,
perché non siamo noi che abbiamo chiesto di fare la seduta
notturna, è stato il suo Capogruppo ieri che ha sollevato
l'esigenza, così come l'opposizione. Noi ci siamo adeguati perché
siamo qui, svolgiamo il nostro ruolo, cerchiamo di risolvere i
problemi. Tutti però siamo nell'ultima settimana di campagna
elettorale, anche noi, non solo voi, quindi noi ci siamo impegnati
a essere presenti in Consiglio. Capisco il collega, che è
candidato, ancorché la data del comizio si poteva scegliere
diversamente perché il Consiglio regionale è convocato da sei mesi
alla data odierna, quindi credo che, volendo, con il rispetto che
si può avere per l'Aula, ci si può organizzare diversamente.
Comunque, detto questo, ognuno ha le proprie sensibilità, io non
credo sia giusto entrare in aula e sminuire il lavoro che siamo qui
a svolgere tutti insieme perché anche noi avremmo potuto
abbandonare l'aula questa sera e lasciare la seduta deserta perché
abbiamo anche noi dei comizi sul territorio alle nove di sera e,
visto che c'era il Consiglio regionale convocato, siamo qui a
dibattere dei punti all'ordine del giorno, dando il nostro
contributo fattivo, così come abbiamo fatto in tutta la giornata.
Pertanto, credo che un senso di responsabilità comporti anche
un'etica comportamentale nel rivolgersi ai colleghi non in modo
così spocchioso perché credo che ognuno debba svolgere nel modo più
sereno possibile e credo con più umiltà il proprio ruolo.
Presidente
- Collega Manfrin, per fatto personale? Poi
chiudiamo e cerchiamo di andare avanti, sennò abbiamo perso
veramente di vista l'obiettivo che ci eravamo dati.
Manfrin (LEGA VDA)
- Sarò il più pacato possibile, per
quanto mi è consentito dal mio temperamento. Ritengo che si sia
fatta una tempesta in un bicchiere d'acqua, noto che i colleghi, la
cui assenza avete stigmatizzato, sono presenti in aula, sono
presenti a questo dibattito e voteranno questa mozione e quindi il
problema, che è stato sollevato, non si pone per l'assenza di
un'ora, soprattutto nel momento in cui molti colleghi spesso si
assentano da quest'aula, sono fuori o intorno al palazzo anche per
più di un'ora, io credo che da questo punto di vista siano
polemiche che possono tranquillamente essere smorzate. Sul punto,
invece, delle notturne, collega Marquis, devo smentire recisamente
quello che lei ha appena affermato perché la proposta di convocare
due notturne proveniva direttamente dal Presidente Rini e faceva
parte di un pacchetto di quattro proposte, che è stato sottoposto
alla Capigruppo ed è evidente che abbiamo espresso un voto, ma noi
non abbiamo richiesto alcuna notturna. È stato espresso un
pacchetto di proposte, abbiamo votato a favore di questa notturna,
avendo correttamente votato e richiesto anche nelle volte
precedenti la notturna, quindi il fatto che vi sia stata una
concomitanza tra l'evento elettorale e la giornata di Consiglio
odierna, oggi ci porta al fatto che c'è stata un'assenza di un'ora,
i Consiglieri sono qui, voteranno questa mozione e credo che questa
questione possa essere tranquillamente chiusa in questa
maniera.
Presidente
- Grazie collega Manfrin, concordo che
possiamo andare avanti. Assessore Certan, per? Poi vi invito,
veramente chiudiamo questa parentesi, siamo intervenuti tutti,
prego, collega, poi andiamo avanti.
Certan (AV)
- È molto costruttivo questo invito del
collega Manfrin che chiede in modo molto pacato di procedere.
Vorrei un attimo stigmatizzare l'atteggiamento e anche l'arroganza
della collega Spelgatti nell'affermare che non abbiamo fatto nulla
d'interessante in questo momento di assenza, sua e del collega
Sammaritani. Beh, abbiamo continuato a lavorare sulle mozioni che
voi ci avete presentato. Quindi fatevi due conti, se non sono
interessanti, vuol dire che in aula parliamo d'iniziative che la
minoranza propone e che non sono interessanti. Tra le altre cose
credo siano state proposte come primi punti proprio per cercare di,
correttamente, dare delle risposte. L'altro passaggio è che
giustamente lei ha fatto presente che avete un candidato, e quindi
possiamo anche capire la sua assenza. Oggi era il vostro comizio di
chiusura e si potrebbe capire in effetti in questo momento
l'assenza del collega Sammaritani. Però, mi scusi, era assente
anche lei e lei ha detto: "Abbiamo partecipato", capisco che abbia
fatto un po' l'avvocato del collega Sammaritani, però credo, visto
che il collega Manfrin ha invitato a un atteggiamento più pacato,
che forse si poteva anche dare l'esempio con gli atteggiamenti
pacati.
Presidente
- Collega Bianchi, per?
Bianchi (UV)
- Sarò brevissimo, non voglio togliere
minuti importanti a quest'Aula. Mi rivolgo direttamente a lei,
collega Spelgatti, io penso che, con l'intervento che ha fatto, si
potrebbe sanare benissimo la situazione, chiedendo almeno scusa ai
colleghi che erano presenti in aula, nient'altro.
Presidente
- Colleghi, possiamo andare avanti? La parola
all'assessore Bertschy.
Bertschy (AV)
- Mi scuso, Presidente. Esattamente per
replicare a quello che ha appena finito di dire il collega Bianchi.
Collega Spelgatti, lei ha davanti a sé una grande carriera, è
entrata in politica da poco, governerà la Valle d'Aosta per tanto
tempo, annuncia grandi voti per il suo partito. Io sono convinto
che sarà così... un po' di umiltà non le farebbe male! Se vorrà
veramente costruire delle squadre per lavorare con lei... il
rispetto dei colleghi in aula e anche un po' della dignità del
ruolo di tutti noi... ogni tanto un briciolo di umiltà e anche un
atteggiamento diverso nei nostri confronti non le farebbe male, non
farebbe male alla sua figura, non farebbe male alla sua carriera in
futuro perché evidentemente il lancio di una grande carriera non lo
potremo fermare noi.
Ormai si è affermata ed è convinta che la Valle d'Aosta starà ai
suoi piedi, noi saremo degli umili servitori, però anche con gli
umili servitori si può portare educazione e anche un po' di
rispetto.
Presidente
- La parola al collega Aggravi.
Aggravi (LEGA VDA)
- Non cito il fatto personale perché
siamo proprio al ridicolo. Mi assumo personalmente le
responsabilità di quello che dico, io penso che
à tour de
rôle
tutti, e mi ci metto anch'io, abbiamo utilizzato
quest'aula, e anche questa sera, per cercare a nostro modo di
trovare un beneficio, vuoi elettorale vuoi di consenso vuoi di una
cosa o dell'altra. Io penso che sia inutile dirci che se
continuiamo a farci accuse di questo genere -, , penso che
l'audience sia proprio a zero e che chi è fuori non ne possa più -
io chiederei a tutti di continuare a lavorare, ognuno a modo suo,
ognuno con le sue idee, candidati non candidati, siamo 35, dobbiamo
lavorare, cerchiamo di andare non d'accordo ma almeno di utilizzare
i regolamenti e soprattutto di lavorare in quest'aula perché penso
che ce ne sia tanto bisogno.
Presidente
- Prego, possiamo continuare. Ci sono
richieste d'intervento? Siamo al punto 14. Possiamo chiudere la
discussione generale? La discussione generale è chiusa. In replica,
la parola all'assessore Chatrian.
Chatrian (AV)
- Ho ascoltato attentamente i diversi
interventi fatti su questa mozione proposta dai colleghi dei 5
Stelle e dal collega Restano che ha competenza in materia e anche
l'esperienza politica avendo assunto dei ruoli apicali, e quelli
del Sindaco ti obbligano a conoscere cosa si è fatto per quanto
riguarda la nostra prima e principale risorsa, che è l'acqua.
Collega Gerandin, penso che siano sotto gli occhi di tutti gli
sforzi che sono stati fatti. Il collega Vesan probabilmente si è
occupato dal punto di vista professionale, più professionale,
facendo degli esempi specifici delle zone della Valtournenche,
passando da La Magdeleine ad Antey, toccando Chamois, per poi
arrivare a Châtillon, e le criticità tuttora esistono, non solo
nella zona della media valle, nella Valtournenche, ma ci sono
ancora delle criticità, esistono e dobbiamo trovare delle
soluzioni.
Cercherò di mettere in evidenza certi elementi e d'inquadrarli
dal punto di vista politico-amministrativo insieme al collega
Borrello, anche perché i due dipartimenti collaborano proprio su
questo dossier in maniera molto stretta. Io penso che questo
Governo abbia un'attenzione totale sull'acqua a 360 gradi, questa è
la base di una discussione, nel senso che sono temi capitali, non
solo per il presente, ma per il futuro. Ci sono numerosi disegni di
legge fermi sui tavoli del Governo nazionale, sono fermi anche per
delle tensioni di natura politica, lo citava qualche collega prima.
Quindi, da un lato, le divisioni non solo ideologiche, ma di
prospettiva e di visione fermano comunque tutta una serie di
provvedimenti a livello nazionale, un Governo così litigioso
immaginate se è in grado, ha la forza, ha la robustezza politica di
legiferare in materia. Ma proviamo a scendere nel campo, nel vivo:
il collega Mossa, che ha illustrato la mozione, ci obbliga non solo
a mettere in evidenza, nero su bianco, certi passaggi fondamentali,
perché da noi la situazione, collega Mossa, è un po' diversa, non
solo dal punto di vista tecnico, ma pure sul come gli attuatori
cerchino di mettere in campo le misure e le azioni.
Il servizio idrico integrato costituisce l'insieme dei servizi
pubblici di captazione, adduzione e distribuzione di acqua
destinata al consumo umano, di fognature e di depurazione delle
acque reflue, questo è un primo passaggio che comunque è
fondamentale. L'obbligo di ricomprendere all'interno di ambiti
territoriali ottimali un unico servizio integrato di gestione dei
servizi pubblici di captazione e adduzione, distribuzione di acqua
destinata al consumo umano e di fognature e di depurazione delle
acque reflue deriva dalla cosiddetta legge Galli, lo citavate in
premessa. Come stabilito poi, però, dal comma 2 della legge 36 del
94, la competenza di delimitare gli ambiti territoriali ottimali è
stata attribuita totalmente alla Regione. Come ha ribadito anche
recentemente una sentenza della Corte Costituzionale, la
riorganizzazione dei sistemi idrici integrati in ambiti ottimali è
obbligatoria, questo è un altro passaggio fondamentale, per tutte
le Regioni e, pur nel rispetto delle competenze attribuite - mi
sembra lo dicesse anche il collega Gerandin poc'anzi - alle
Province e alle Regioni autonome. La nostra legge regionale
attribuisce la funzione di autorità d'ambito regionale al consorzio
BIM, con compiti d'indirizzo e coordinamento operativo e la
funzione tecnico operativa, collega Mossa, e amministrativa della
riorganizzazione dei servizi e della gestione degli stessi ai sub
ATO; la Regione, con il piano regionale di tutela delle acque, ha
inoltre individuato in via provvisoria l'aggregazione dei Comuni
sotto ambiti territoriali ottimali per la riorganizzazione del
sistema idrico integrato e ha approvato con l'allegato del piano le
norme di attuazione con le quali sono definite le competenze dei
diversi soggetti coinvolti nella riorganizzazione delle relative
attività. È molto tecnico, probabilmente troppo, ma è per
inquadrare quanto è stato fatto e soprattutto come si è fatto.
Faccio presente che il Governo regionale è impegnato proprio in
questo periodo ad assicurare una sollecita ripresa delle attività
di competenza dei diversi soggetti, al fine di perseguire con
urgenza la riorganizzazione dei servizi avviata dal 2006, siamo in
ritardo? sì, ci sono numerose cose da fare? ancora sì, e, a tal
proposito, colleghi, anche cogliendo un suggerimento intervenuto
proprio nel corso della recente riunione dell'Osservatorio
Regionale sui Rifiuti, si è deciso di operare, attraverso
l'organizzazione di gruppi di lavoro specifici che compaiono nelle
diverse fasi, la riorganizzazione dei servizi: l'Assessorato
ambiente, insieme all'Assessorato opere pubbliche, ha avviato a
partire dal 7 maggio, incontri con i sub ATO proprio per
individuare il percorso più efficace per l'assolvimento di tutti
gli adempimenti di legge per addivenire senza ulteriori ritardi
alla sua riorganizzazione.
Ci sono ancora numerose fasi da attuare e da mettere in campo.
Confermo pertanto la volontà del Governo, per il tramite degli
Assessorati competenti e in relazione alle specifiche competenze,
di assicurare il coordinamento delle attività
tecnico-amministrative per concludere nel più breve tempo possibile
il processo in atto di rinnovamento e di riorganizzazione del
sistema idrico integrato. Non possiamo nascondere che il sistema è
complicato/complesso. L'argomento che è stato sollevato e che
coinvolge, ricordo, non solo i presenti in quest'aula, richiede un
confronto fondamentale con gli organi del BIM, ma soprattutto con i
rappresentanti di tutti i Comuni della Valle d'Aosta.
Proprio per questo motivo, colleghi che avete presentato questa
mozione, la proposta, che il Governo, la maggioranza tutta e i
diversi colleghi che sono già intervenuti vi fanno - vista la
complessità, visto il lavoro che è stato fatto e vista la
ripartenza che sarà avviata attraverso i gruppi di lavoro - ,
consiste nella proposta di organizzare un confronto, prendendoci il
tempo e il modo, e chiederei al Presidente della Terza Commissione,
di organizzare una seduta nel più breve tempo possibile in
Commissione con i tecnici dei due Assessorati, per poter
analizzare, illustrare e confrontarci su quello che è stato fatto,
su quello che stiamo facendo, soprattutto quali siano le azioni e
le misure che si dovranno mettere in campo. Se da parte vostra c'è
la disponibilità a ritirare la proposta, chiedo il tempo tecnico di
organizzare un incontro con tanto di documenti in modo da poter
entrare nel merito di un dossier molto complesso, ma molto
interessante.
Detto questo, se ritenete di non ritirare la vostra mozione,
entrerei solo nel dettaglio per quanto riguarda la proposta che ci
fate. L'iter di riorganizzazione del sistema idrico integrato è in
fase di completamento ed è appena stato richiesto ai sub ATO di
aggiornare i propri piani, al fine di avere un quadro conoscitivo
dello stato di fatto e delle relative problematiche, in modo da
individuare, nell'ambito delle norme di attuazione del nuovo piano
di tutela delle acque, il percorso più adeguato per dare
operatività al nuovo sistema gestionale.
Per quanto riguarda il secondo punto, per quanto concerne la
conoscenza dello stato di fatto delle reti e degli impianti, esiste
già un censimento - lo diceva anche il collega Restano - eseguito
nel passato, che dovrà essere aggiornato alla luce della revisione
dei piani di sub ATO, disposto a seguito della emanazione della
legge 6 del 2014, che tutti - penso a chi è interessato, non solo a
questo dossier, ma anche ad altri dossier - più volte abbiamo detto
che deve essere riformata insieme ai Comuni, al fine di valutare
gli oneri necessari ad assicurare gli opportuni interventi sulle
reti degli impianti che dovranno essere riportati in appositi piani
economico-finanziari e tariffari a seguito dei quali i sub ATO
potranno recuperare, attraverso l'applicazione della tariffa le
necessarie risorse.
Terzo, e termino, Presidente, il BIM, sin dal momento in cui gli
è stata attribuita la funzione di autorità d'ambito territoriale
regionale, ha assicurato lo svolgimento di azioni rivolte sia agli
enti coinvolti nella riorganizzazione dei servizi con la
predisposizione di un notevole numero di bozze e di atti e
documenti a supporto proprio della riorganizzazione nonché rivolta
alla promozione della tutela della risorsa.
Termino su un tema messo in evidenza da diversi ex Sindaci -
quindi persone che hanno avuto modo di valutare non solo gli
investimenti fatti, ma le azioni messe in campo -, che è quello
della gestione, che è ancora molto, tra virgolette, comunale; penso
che l'Amministrazione regionale abbia l'obbligo in questo caso di
trovare la migliore scelta o soluzione per poter addivenire a un
accordo tra diversi Comuni. La storia ce lo insegna, le battaglie
che sono state fatte sui nostri territori, piccoli e grandi ce lo
insegnano, anche perché ci sono territori nella nostra regione che
sono molto più ricchi di altri per quanto riguarda questa risorsa,
che è il nostro oro bianco, io penso che su questo si debba non
solo fare la fotografia, ma, come vi dicevo, decidere e declinare
le future azioni e le future misure da mettere in campo. La
proposta che farei ai colleghi è quella di ritirare la mozione.
Noi ci assumiamo l'impegno, dateci il tempo di organizzare un
incontro di tipo tecnico, supportato da dei documenti, in modo da
poter in questo Consiglio rendere edotto chi è interessato alla
questione.
Presidente
- La parola al collega Vesan.
Vesan (M5S)
- Mi occupo io della replica, come
proponente. Abbiamo capito l'impegno di volere istituire i tavoli;
l'assessore Chatrian ci cita una riorganizzazione dei servizi
avviata nel 2007, aggiorniamo il calendario, siamo nel 2019, sono
passati dodici anni, ricominciamo ad avviare la riorganizzazione
dei servizi. Rispondo anche alle dichiarazioni del precedente
Assessore all'Ambiente della Regione perché mi sembra che negli
ultimi mesi vi siate scambiati la sedia ma che ognuno faccia
riferimento a una cosa diversa rispetto all'altro. Purtroppo, come
ha detto Chatrian, le tariffe sono ancora gestite a livello
comunale e non esiste una tariffazione unica a livello regionale e
quindi non esiste una tariffa idrica molto più bassa di quella
nazionale. In parte, sì, è vero, perché, approfittando dello
Statuto e delle ampie risorse che questa Amministrazione ha avuto a
disposizione negli anni, la tariffa è stata significativamente
ridotta in Valle d'Aosta rispetto ad altre Regioni, per il fatto
che tanti ammortamenti non sono caricati in tariffa perché se n'è
fatta carico l'Amministrazione regionale, ma sono soldi per altre
attività a cui comunque i cittadini valdostani hanno rinunciato. E
la tariffa molto più bassa, essendo fatta a livello comunale, e
ogni Comune fa la sua, con degli indirizzi molto autonomi - perché
gli indirizzi dell'autorità d'ambito, cioè il BIM, sono vari e non
dettagliati riguardo alla tariffazione - fa sì che ci siano tariffe
sull'acquedotto anche con un ordine di grandezza di differenza tra
un Comune e l'altro, nel senso che qualcuno paga un euro e
cinquanta e qualcuno paga pochi centesimi al metro cubo e quindi
veramente sono significativamente differenti.
Si è parlato degli organi del BIM, li ha appena citati
l'assessore Chatrian, il BIM, oltre a essere privato di risorse,
come ho detto prima, aveva, se non ricordo male, fino a pochissimi
anni fa, sia una figura dirigenziale sia una figura politica di
Presidente e gli organi competenti hanno ritenuto opportuno di
stralciare la figura del dirigente, ritenendo che la figura
politica fosse più che sufficiente per gestire un ente che, di
fatto, non fa il coordinamento tra i diversi sottoambiti regionali.
È sicuramente un'opportunità il fatto che la nostra Amministrazione
possa definirsi di sottoambiti a piacimento, è vero, però, che se
non c'è il coordinamento tra i sottoambiti e ognuno di loro va un
po' nella propria direzione, non riusciamo a garantire, invece, un
buon servizio idrico integrato.
Qualcuno ha detto che siamo fortunati perché abbiamo tanta acqua
e abbiamo dell'acqua buonissima e pulitissima. Mi spiace smentire
il mio collega Restano, collega segretario, ma anche collega come
tecnico nella gestione delle analisi delle acque, ed è che in Valle
d'Aosta si bevono acque superficiali, in Valle d'Aosta... ho
sbagliato, è un lapsus, chiedo scusa a entrambi per la confusione,
si bevono acque superficiali, si bevono in moltissimi acquedotti
della Valle d'Aosta acque clorate, non occasionalmente, ma in modo
sistematico e la Valle d'Aosta ha una delibera, unica in Italia - è
proprio una delibera di Giunta regionale - ed è stranissimo che
quest'atto possa consentire da un punto di vista normativo la
definizione dei parametri per la potabilità dell'acqua, ebbene la
presenza di colibatteri all'interno dell'acqua e degli acquedotti è
consentita esclusivamente in Valle d'Aosta e non è consentita
perché i colibatteri sono indice di qualità dell'acqua di cui
vantarci nei confronti delle altre regioni italiane! E quindi, sì,
l'Amministrazione parla per atti e di atti sull'acqua ce ne sono
tantissimi, ha fatto bene il consigliere Gerandin a ricordare le
nostre carenze nelle premesse, non avendo citato uno Statuto, che
parla di acqua nella quasi totalità dei suoi primi punti. È vero,
eh, chiediamo perdono! Se il motivo per cui non vuol votare è solo
che le premesse non sono sufficientemente esaustive nel citare la
normativa, noi siamo disposti ad accogliere un suo qualunque
emendamento, anzi, consideriamo una ricchezza questa sua
esperienza, ma purtroppo, purtroppo sull'acqua, che è un bene
indispensabile e necessario per la vita degli esseri umani, anche
dei Valdostani, gli atti non sono sufficienti, non riusciamo a bere
delibere di Giunta con deroghe! Siamo costretti a bere l'acqua e
l'acqua che beviamo non è la meraviglia che si racconta su questi
atti, e in quest'ottica la nostra mozione voleva andare, cioè a
prendersi un impegno a far qualcosa di più per la nostra acqua.
Qualcosa viene fatto, l'assessore Chatrian ci cita l'attivazione
di tavoli, ci cita il fatto di portare discussioni in Commissione,
noi lo ringraziamo per queste proposte e siamo sicuramente
favorevoli a qualunque azione in questa direzione, però il nostro
impegno, l'impegno che chiediamo, non ci sembra in realtà così
fantascientifico e lontano dalle esigenze dei Valdostani e della
loro gestione delle acque e quindi riteniamo opportuno anche andare
incontro a un'eventuale votazione non favorevole, ma mantenere la
nostra mozione.
Presidente
- Per dichiarazione di voto, la parola al
collega Barocco.
Barocco (UV)
- Penso che, dopo le affermazioni del
consigliere Vesan, che rifiuta un'ipotesi di mediazione, sia...
(interruzioni) di mediazione e di andare anche in Commissione per
approfondire.
Io volevo solo rimarcare che quello che hanno detto i colleghi
che mi hanno preceduto, nello specifico il consigliere Gerandin e
il consigliere Restano, danno atto di tutto quello che è stato
fatto in questi anni in Valle d'Aosta, e la qualità delle acque
valdostane è senz'altro migliore degli standard italiani.
Tutto quello che è stato fatto all'interno del BIM in questi
anni è grazie anche al personale, seppur scarso, che c'era
all'interno del BIM, del personale che ha fatto un grande lavoro di
concertazione con le amministrazioni comunali, e sappiamo tutti
qual è la gelosia dei Comuni nei confronti dei propri acquedotti e
delle proprie acque. Quanto è stato fatto è stato anche preso ad
esempio. Mi corre l'obbligo di ricordarlo, l'École Nationale des
Eaux de Montpellier ha distaccato presso di noi, presso il BIM, per
due anni consecutivi dieci, quindici studenti,
ingénieurs des
mines des eaux
, a studiare il nostro sistema acquedottistico,
anche per cercare di portare delle soluzioni, che poi sono state
implementate in Valle d'Aosta e che sono state presentate
all'interno di un convegno internazionale a Montpellier.
la Presidente di Eaux de Paris, così tanto citata, è venuta in
Valle d'Aosta per conoscere il sistema pubblico dell'acqua in Valle
d'Aosta; Non voglio ritornare su tutte le azioni tecniche svolte in
questi anni, con un impegno economico non indifferente, ma ci sono
ancora oggi, a cura del BIM, degli interventi finanziati dalla
Regione per mitigare le emergenze dei servizi acquedottistici,
quindi non è che si è finito, e sono circa 180 i milioni che si
sono spesi sulle nostre reti.
E sulla tariffazione permettetemi di dire che qualcosa si è
fatto: si è riusciti a determinare una metodologia unica per la
definizione della tariffa in Valle d'Aosta, prima non era così, si
è riusciti a trovare una metodologia di calcolo comune, poi la
tariffa ha dei valori diversi, ma la metodologia di calcolo è
comune in tutta la Valle d'Aosta. Ci sono degli esempi anche
virtuosi in Valle d'Aosta, l'Unité della bassa valle ha la tariffa
unica per tutti i Comuni dell'Unité, un solo caso, però esiste. Poi
sugli acquedotti, che siano pochissimi gli interconnessi, dipende
dalle zone, nella zona dell'Unité Mont-Emilius, compresa Aosta, è
interconnesso il servizio di depurazione dei reflui, ma non sono
interconnessi gli acquedotti, è interconnesso per esempio
l'acquedotto di Saint-Christophe che proviene da Bionaz, ma tutti
gli altri, Quart, Nus, Fénis e tutto l'Envers non sono
interconnessi; Aosta ha apportato dei grossi miglioramenti alla sua
qualità delle acque, ha fatto degli interventi di potabilizzazione,
di miglioramento, di razionalizzazione dei pozzi che sono veramente
sempre meno ad acque della falda freatica e sono anche a caduta per
la città di Aosta.
Io volevo anche ricordare tutte le azioni di sensibilizzazione:
quest'anno l'iniziativa "Photeau & Videau" ha compiuto dieci
anni; poi c'è la giornata mondiale dell'acqua, il concorso BIM
Acqua Web Pursuit, e poi delle azioni sull'uso dell'acqua: Qualcuno
ci ha preso in giro alcuni anni fa, alle prime azioni di
sensibilizzazione davamo dei consigli molto banali, ma che ci
permettevano, per tornare a quello che dice lei, di ricordare che
l'acqua non è infinita e che quindi bisogna preservarla. Penso che
sia comunque sempre necessario mantenere un'attenzione sull'acqua
e, ribadisco, l'acqua in Valle d'Aosta è pubblica, l'acqua che
sgorga dai nostri rubinetti è pubblica, e sarà pubblica.
Ancora solo questo dato: una multinazionale dell'acqua, la
francese Veolia, aveva cercato di entrare in Valle d'Aosta: non ci
è riuscita per l'opposizione dei Comuni e degli amministratori
della Valle d'Aosta.
Presidente
- Per la dichiarazione di voto, la parola
all'assessore Borrello.
Borrello (SA)
- Molto velocemente, il tema è importante,
le tematiche trattate all'interno della risoluzione sono diverse,
anche se hanno un elemento d'interconnessione. Io farei un
ragionamento principale, legato all'aspetto più di carattere
ideologico, l'aspetto più nobile, cioè la valenza dell'acqua per i
Valdostani: è sempre stato un elemento prioritario per l'utilizzo
umano, agricolo e successivamente per tutte le derivazioni
consequenziali, CMF e l'aspetto di carattere idroelettrico. Io
penso che la legge 36 del 94, la legge regionale 27 del 99, il PTA
del 2006 siano i riferimenti normativi per fare un ragionamento
rispetto al percorso compiuto e che siano le basi per affrontare le
azioni del futuro. Si è fatto anche un ragionamento rispetto a
disegni di legge depositati a livello di Parlamento, che hanno
tutta una serie d'implicazioni negative rispetto al sistema di
gestione delle acque. Di conseguenza io credo che, al di là delle
indicazioni di voto che verranno espresse all'interno di questo
Consiglio, proprio in virtù anche della partecipazione al dibattito
effettuato all'interno di quest'aula - che ha visto la
partecipazione attiva e le contribuzioni di persone che hanno
gestito a livello di enti diversificati, a livello comunale, a
livello di Celva, a livello del consorzio BIM, come il collega
Barocco - noi confermiamo la necessità e quindi diamo
disponibilità, al di là del voto di astensione che produrremo, ad
andare in Commissione per approfondire perché è giusto valorizzare
la gestione delle acque da parte della Regione autonoma Valle
d'Aosta in un contesto di tutela dei principi originariamente da me
citati, cioè l'utilizzo dell'acqua ai fini dell'utilizzo umano,
agricolo, idroelettrico e quant'altro. Un ragionamento e poi,
concludo, incardinato e strettamente connesso con il PTA di cui,
così come ho annunciato al collega Nogara, dare poi comunicazione
ai colleghi della Terza Commissione consiliare; il PTA è stato
pubblicato per le fasi di concertazione con gli
stakeholders
e successivamente sarà avviata la pubblicazione agli utenti per
eventuali considerazioni. Io penso che il collega Chatrian abbia
sottolineato la rilevanza importantissima, quindi confermiamo la
nostra disponibilità ad andare in Commissione per parlare, per
illustrare e anche per dettagliare le azioni poste in essere dalla
Regione Valle d'Aosta.
Presidente
- La parola al collega Restano, per
dichiarazione di voto.
Restano (GM)
- Solo per confermare l'astensione al voto e
per confermare anche quanto detto in precedenza, siccome il collega
Vesan giustamente mi ha chiamato "collega" non solo in termini
politici ma anche in termini tecnici, la delibera che lei ha
richiamato, "per l'approvvigionamento idrico da acqua superficiale
e per l'approvvigionamento idrico in emergenza", prevede la
clorazione, alcune volte viene applicato - glielo confermo - ma
rispetto alle altre regioni sono molto rari i casi; per quanto
riguarda il consentire la presenza dei coli, il polibatterio totale
è un germe indicatore e un attento studio della nostra realtà e
della valutazione del rischio ha permesso di arrivare a questo
livello di definizione, cioè di permettere alcuni coliformi.
Presidente
- La parola al collega Gerandin per
dichiarazione di voto.
Gerandin (MOUV')
- Solo per riprendere alcuni passaggi
del collega Vesan. Devo dire che nella replica è stato molto più
convincente che nella presentazione, per cui gliene do atto e ho
capito probabilmente meglio lo spirito con cui avete fatto la
proposta. Permango molto scettico sul fatto che non ci sia alcun
riferimento alle nostre competenze, relativamente allo Statuto e
alla norma di attuazione in materia di acque pubbliche. Ci
rivedremo senz'altro in Commissione dove, per quello che mi
riguarda, se c'è la possibilità... anzi, si deve andare verso
quell'auspicio, che lei ha prospettato nella replica, vale a dire
eliminare le tariffe diseguali, dico solo che è molto difficile
perché ogni realtà è un po' gestita alla sua maniera, qualcuno
giustamente, non so chi, ha ricordato che sulle reti
acquedottistiche ci sono delle centraline: è chiaro che, se uno ha
un provento da una centralina, vuol dire che poi abbatte anche i
costi, per cui in Valle d'Aosta ci sono realtà molto diseguali.
Volevo solo chiarire, perché non mi piace avere sollevato
eventualmente dei malintesi, io quando dicevo che la tariffa è
mediamente più bassa... è chiaro che ci sono tariffe molto diverse,
è proprio legato al fatto che la Valle d'Aosta, grazie alle sue
competenze e grazie alle risorse stanziate negli anni ha fatto sì
che gli ammortamenti non finissero in tariffa. Per cui non voglio
dire che non siano stati spesi quattrini della Valle d'Aosta, però
in questo momento i cittadini che usufruiscono del servizio idrico,
fortunatamente, hanno tariffe mediamente molto più basse, grazie a
questi investimenti, chiaramente di risorse pubbliche, fatti negli
anni.
Presidente
- Per dichiarazione di voto, la parola alla
collega Minelli.
Minelli (RC-AC) -
Brevemente, visto che i proponenti
hanno deciso di mantenere la mozione. Condividiamo alcuni dei
rilievi, che sono stati fatti, soprattutto per quello che riguarda
le premesse e ciò che manca, soprattutto per quanto riguarda i
riferimenti alla normativa e all'autonomia della Valle, però
riteniamo che quello che è importante siano gli impegni che questa
mozione propone e da parte nostra i tre impegni, illustrati dal
collega Mossa e poi dal collega Vesan, rientrano anche nelle le
nostre posizioni. Quindi il voto è positivo, pur rilevando che si
poteva migliorare la parte precedente, la parte delle premesse. Ma
votiamo a favore della mozione.
Presidente
- Possiamo aprire la votazione. È aperta la
votazione. È chiusa la votazione.
Presenti: 34
Votanti: 7
Favorevoli: 7
Astenuti: 27 (Aggravi, Baccega, Barocco, Bertschy, Bianchi,
Borrello, Certan, Chatrian, Cognetta, Daudry, Distort, Farcoz,
Fosson, Gerandin, Luboz, Lucianaz, Manfrin, Marquis, Morelli,
Nogara, Peinetti, Restano, Rini, Sammaritani, Spelgatti, Testolin e
Viérin).
Il Consiglio non approva.
