Classificazione
ASSISTENZA SOCIALE
Invalidi civili



Oggetto del Consiglio n. 1533 del 25 maggio 2022 - Resoconto
OGGETTO N. 1533/XVI - Interrogazione a risposta immediata:
"Criticità relative al funzionamento delle commissioni regionali di
invalidità civile".
Bertin (Presidente) -
Punto n. 13.04. Illustra il
consigliere Aggravi, ne ha facoltà.
Aggravi (LEGA VDA) -
Non c'è molto da aggiungere rispetto
al titolo dell'iniziativa. A fronte dell'articolo apparso sul
quotidiano "La Stampa" dal titolo "Sanità svuotata" di sabato
scorso riguardo alla situazione delle commissioni di invalidità, e
tenuto anche conto delle numerose iniziative che il mio gruppo e
altri gruppi hanno fatto sul tema, chiediamo all'Assessore
competente se e quanto è rappresentato nell'articolo corrisponde al
vero e in particolare quale sia l'entità attuale della carenza
pazzesca di organico, cito le dichiarazioni della dirigente
competente, che riguarda la struttura interessata.
Presidente -
Risponde l'assessore Barmasse.
Barmasse (UV) -
"Carenza pazzesca" è un termine che ha
utilizzato il dirigente, magari bisognerebbe chiederlo proprio a
lui nello specifico.
Effettivamente ci sono delle carenze che, come più volte è
emerso anche in quest'aula in sede di esame dell'iniziativa di
sindacato ispettivo, nel corso degli ultimi anni si è determinata
una forte carenza di organico presso la struttura organizzativa di
invalidità civile, disabilità e tutele, in particolare presso
l'Ufficio invalidità. È una situazione che è stata più volte
segnalata, sin dal 2018 da parte dei responsabili, cioè
coordinatori e dirigenti, che si sono via via avvicendati.
A fronte di tale criticità nell'organico, il carico di lavoro è
sempre rilevante e costante nel tempo. Alcuni dati possono chiarire
quanto appena espresso: le domande di invalidità civile relative a
prime domande, aggravamenti, revisioni, rivalutazioni, ricorsi,
legge 104 e legge 68, presentate nel corso degli ultimi anni sono
5.452 nel 2019, 3.928 nel 2020, 5.129 nel 2021 e nel 2022 sono
1.718 ma il dato è al 30 aprile.
Per quanto concerne le visite effettuate, sono state nel 2019
4.340, nel 2020 3.452, nel 2021 3.861, nel 2022, dato sempre al 30
aprile, 1.335.
L'organico dell'Ufficio invalidità che sovrintende la gestione
amministrativa delle pratiche vede oggi impiegate otto unità di
personale con le seguenti mansioni: un funzionario D che si occupa
della redazione di tutti i provvedimenti di concessione, revoca,
sospensione, provvidenze economiche relative agli invalidi civili e
della predisposizione delle singole liquidazioni mensili di
invalidi civili; due operatori specializzati B2 di cui uno
part-time, che, pur essendo assegnati all'Ufficio tossicodipendenze
per l'espletamento delle funzioni in Prefettura, oltre alla
gestione del protocollo di Prefettura e alla redazione dei relativi
atti, si occupano anche del protocollo dell'invalidità civile; un
collaboratore C2 part-time che si occupa della redazione degli atti
inerenti i contributi per i nefropatici, assegni di frequenza per i
minori disabili in età scolare, contributi per le associazioni
disabili e anche della contabilità delle commissioni
medico-collegiali; tre collaboratori C2 di cui uno a tempo
determinato assegnato a marzo 2022 e in scadenza a ottobre 2022 e
due a tempo indeterminato di cui uno assegnato ad aprile 2022 che
si occupano della segreteria delle commissioni medico-collegiali,
delle convocazioni, dei verbali di commissione dell'invio degli
esiti interessati, prenotazione delle visite per gli utenti e in
caso di richiesta di integrazione da parte della commissione,
redazione degli atti di trasferimento e dei fascicoli da fuori
Regione ad altra Regione; un operatore specializzato B2 che si
occupa della segreteria delle commissioni medico-collegiali,
convocazioni, verbali di commissione, invio degli esiti agli
interessati; due assistenti sociali dipendenti della società dei
servizi che svolgono colloqui; cinque dipendenti INVA di cui
quattro con funzione di
contact center
, eccetera.
Per far fronte al carico di lavoro sopra evidenziato, risulta
necessario potenziare l'organico dell'ufficio prudenzialmente e
opportunamente segnalato nell'ambito della ricognizione annuale
finalizzata alla definizione del fabbisogno triennale delle risorse
umane in corso di redazione da parte del Dipartimento del personale
e organizzazione che si sostanzia in particolare nella richiesta di
quattro coadiutori B2, due assistenti amministrativo-contabili C2 e
un istruttore amministrativo D che auspico possa essere
accolta.
A margine di quanto sopra illustrato tengo a segnalare che a
breve, come il presidente Lavevaz ha già avuto modo di illustrare
in Consiglio in altre occasioni, è intenzione della Giunta
regionale affidare un incarico alla SDA Bocconi volta alla
valutazione dei carichi di lavoro delle strutture delle
Amministrazioni con l'auspicio che a carichi di lavoro
oggettivamente rilevanti, come quello dell'Ufficio di invalidità
civile, venga correlata la definizione del fabbisogno di personale.
Questo è un problema che riguarda tutte le strutture della nostra
Amministrazione, uscendo quindi dalla logica della pianta organica
che non corrisponde alle esigenze degli uffici e dei cittadini che
con questi si relazionano.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Guardi, Assessore, la sua battuta
iniziale... a questo punto dirò che chiederò personalmente alla
dirigente la specifica di questa sua affermazione, anche a fronte
delle informazioni che lei gentilmente ci ha dato rispetto a quelle
che probabilmente, nella sintesi giornalistica, non sono state ben
rappresentate.
Non voglio dire altro, sul tema abbiamo già detto molto,
sicuramente concordo con l'affermazione finale, ovvero che bisogna,
non solo in questo caso ma anche su altre strutture, ma forse
soprattutto su queste, ragionare per carichi di lavoro e non per
pianta organica, quindi capire, a fronte dei numeri che ci ha dato
di richieste di visite, come poter risolvere il problema; un
problema che si ripercuote, purtroppo, su cittadini che hanno già
notevoli problemi e che con questo cercano ovviamente di trovare
una parziale soluzione alla loro situazione.
