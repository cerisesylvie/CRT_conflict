Classificazione
TRASPORTI E VIABILITÀ
Aeroporti



Oggetto del Consiglio n. 1977 del 5 aprile 2016 - Resoconto
OGGETTO N. 1977/XIV - Interpellanza: "Indicazioni per la
predisposizione del nuovo master plan dell'aeroporto
regionale".
Viérin M. (Presidente) -
Punto n. 24 dell'ordine del
giorno. La parola al collega Bertin.
Bertin (ALPE) -
Abbiamo già avuto risposta a
quest'interpellanza tramite la stampa in settimana nell'abituale
conferenza stampa del venerdì. È un po' un'abitudine questa: si
fanno le interpellanze e si risponde la settimana precedente;
niente di grave, ne prendiamo atto e ci comporteremo di
conseguenza. Verificheremo poi se sarà il Presidente o l'Assessore
a rispondere, poco cambia perché vero è che almeno la risposta sarà
la stessa che abbiamo letto sui giornali.
Questa però può essere l'occasione per ripercorrere questa
vicenda del
master plan
, se non altro può servire a questo.
Dobbiamo dire che c'era una volta...neanche tanto tempo fa, appena
12 anni fa, 12 anni non sono tanti, ma sono bastati per fare un bel
disastro costato molto alla comunità. Era il 2004 e, sulla base di
questo master plan fantascientifico, un'opera di fantasia degna di
una produzione cinematografica americana, Walt Disney o cose del
genere, il Consiglio regionale ha approvato, oltre a
quest'improbabile documento, questo piano di sviluppo, anche la
trasformazione dell'aeroporto in aeroporto commerciale, vale a dire
il passaggio di categoria arrivando alla categoria cinque: quella
commerciale. Ha dato avvio ai grandi investimenti per trasformare
l'aeroporto di Aosta in un grande aeroporto: l'allungamento della
pista, i nuovi
hangar
per gli aerei, le strumentazioni
varie, il famigerato
terminal
progettato
dall'
archistar
Gae Aulenti, eccetera, decine e decine di
milioni di euro. Ovviamente questo ha riguardato anche la
sicurezza, che negli aeroporti sappiamo essere un elemento
fondamentale. Passare di categoria vuol dire cambiare
sostanzialmente le procedure di sicurezza, giustamente perché
altrimenti la cosa diventerebbe rischiosa. Se prima però
l'aeroporto di Aosta si prestava ad un utilizzo sportivo,
ricreativo e volo libero proprio perché non aveva delle grandi
procedure di sicurezza, era piccolo, in seguito a questo passaggio
di categoria, ovviamente questo tipo di attività è stata
rallentata, per non dire portata quasi a zero per ovvie ragioni
legate anche alle procedure di sicurezza inevitabili. Oltre al
danno, si potrebbe dire anche la beffa.
Sulle previsioni fantascientifiche in questo master plan - non
mi sono particolarmente appassionato, ma comunque l'ho letto -,
avremmo dovuto avere dei voli provenienti da mezzo mondo, con
tantissimi turisti a bordo, orde di turisti avrebbero invaso dal
cielo la nostra piccola regione. Come detto, un master plan
inverosimile, ma ciononostante, non senza entusiasmo, il Consiglio
regionale approvò questo fantascientifico master plan: un grave
errore costato moltissimo alla comunità, un'idea folle e
megalomane, come dico spesso, completamente scollegata dalla realtà
economica della nostra regione. Un'assurdità, un giochino della
politica fuori da ogni logica e di cui nessuno, tranne la politica,
sentiva la necessità, una scelta sbagliata dalle conseguenze
disastrose, uno scandalo quotidiano se pensiamo che questa
struttura costa quasi per il suo mantenimento, per il suo
funzionamento 9 mila euro al giorno, senza sostanzialmente aerei.
Un'emorragia di denaro pubblico intollerabile che continua
inesorabile da ormai tanto, troppo tempo.
Un anno fa questo Consiglio aveva approvato la redazione di un
nuovo master plan attraverso una risoluzione, procedura inevitabile
per ridisegnare il futuro dell'aeroporto. Dopo aver negato la
realtà e aver caparbiamente voluto insistere sull'aeroporto
commerciale, finalmente si doveva accettare la realtà.
Quell'aeroporto è insostenibile, è una follia e quindi bisognava
realizzare un nuovo master plan anche per evitare interessamenti
anche dal punto di vista contabile su chi avesse poi fatto quelle
scelte sciagurate. È passato un anno e niente è stato fatto e
intanto l'emorragia continua, ma non solo non si è fatto niente,
avete fatto anche di peggio. Già nel settembre scorso avevo
presentato un'interpellanza sulla sorprendente ipotesi di affidare
alla società di gestione il compito di realizzare il nuovo master
plan, un'altra cosa contro ogni buon senso: affidare a chi
gestisce, peraltro malamente, con cui si hanno decine di conflitti
legali, il piano di sviluppo dell'aeroporto in palese conflitto di
interessi. Ripeto quanto detto otto mesi fa. Nonostante l'evidente
conflitto di interessi, l'Assessore ha affidato un po' allegramente
alla società questo compito partecipando all'Assemblea dell'AVDA
dicendosi favorevole al fatto che la stessa procedesse a questo
nuovo master plan facendogli però presente che c'era una
risoluzione e ricordandogli di considerare gli aspetti relativi
all'evidenza pubblica. Peraltro poi non rispettati, perché l'AVDA
aveva soltanto fatto un'evidenza pubblica per una manifestazione
d'interesse sotto soglia (39 mila euro) e nel caso avesse deciso di
andare avanti, l'avrebbe fatto per cottimo fiduciario senza
procedura pubblica. Questa situazione sembrava andasse benissimo,
sembrava che questa scelta fosse percorribile e così abbiamo perso
altri sei mesi. Vi lascio fare i conti di quanto costano questi
tempi persi, questi tempi morti. Ogni giorno questa struttura costa
tantissimo.
Abbiamo visto cosa significa "sbagliare" un master plan, si è
voluto sbagliare, volutamente si è sbagliata quella previsione, per
questo è da tempo che portiamo all'attenzione di questo Consiglio
quest'aspetto non secondario. Se non si vogliono riprodurre altri
danni e cercare almeno di limitare in parte i danni già fatti,
bisogna fare le cose seriamente e per questo ci chiedevamo se la
Regione avesse ancora intenzione di farlo direttamente questo
master plan e quali indicazioni avreste dato ai futuri realizzatori
del master plan. Come detto, in buona parte a quest'interpellanza è
già stata data risposta, ma rimangono ancora alcuni aspetti da
chiarire. Grazie.
Presidente -
La parola all'Assessore Marguerettaz.
Marguerettaz (UV) -
Grazie Presidente.
Lungi da me pensare di sgretolare le granitiche certezze del
collega Bertin, né volergli dare delle delusioni, ma la sua
interpellanza non è la fonte d'innesco della delibera, in quanto,
come potrà ben sapere, le delibere hanno un percorso codificato
dove bisogna predisporre gli atti, mandarli alla Segreteria di
Giunta, fare tutta una serie di passaggi, per cui, quando lei ha
presentato la sua interpellanza, la proposta di atto era già stata
presentata. Al di là di questo e volendole dare delle risposte che
non sono quelle dell'interpellanza, perché circa l'interpellanza in
parte mi ha detto che ha già ritrovato le informazioni sui
giornali, volevo semplicemente dirle che quello che lei ha
rappresentato come un'invenzione demenziale della politica in
realtà è stato avallato in parte dalla politica romana, ovvero dal
Ministero, ma anche dall'ENAC, per cui tutto quello che lei
dichiara come assolutamente improponibile e fuori dal mondo ha
delle certificazioni. Io immagino che lei sia più esperto dell'ENAC
e più esperto anche di tutta una serie di soggetti che fanno questo
di mestiere, però io non lo sono. Le voglio solo dire che chi in
allora ha predisposto questi atti ha ritenuto che quei progetti,
quell'allungamento, quella radioassistenza fossero adeguati.
Abbiamo convenuto sul fatto di aggiornare questo master plan
perché queste previsioni risalgono a 12 anni fa e il mondo rispetto
a 12 anni fa è sicuramente cambiato, quindi abbiamo tutti condiviso
la necessità di fare un
refresh
rispetto a questo. Quella
risoluzione quindi è stata approvata all'unanimità.
Collega Bertin, io non ho la macchina del tempo e neanche la
sfera di cristallo, ma se noi avessimo avviato contestualmente alla
società AVDA due master plan, io sono pronto a scommettere che
qualcuno, magari lei stesso, avrebbe fatto un'interpellanza
dicendo: "non vi sembra di buttare via i soldi con due master plan:
uno fatto dall'AVDA e l'altro dalla Regione?". Rispetto a questo,
noi in allora avevamo immaginato di chiedere delle garanzie
affinché ci fosse un'evidenza pubblica per andare ad individuare
dei professionisti che ovviamente erano terzi, non erano
all'interno di AVDA, perché, se fosse stata AVDA a farlo, lei
avrebbe ragione, ma non era AVDA che avrebbe dovuto fare il master
plan, ma dei professionisti terzi, dopodiché AVDA stessa si è
tirata indietro nel momento in cui noi abbiamo chiesto tutta una
serie di garanzie.
Dal punto di vista puntuale, nella risposta la procedura sarà
una procedura di appalto ai sensi del decreto legislativo n.
163/2006, quindi un appalto di servizi. I tempi di realizzazione
sicuramente non saranno inferiori verosimilmente ad 1 anno-15 mesi,
sono questi i tempi ragionevoli per poter immaginare la definizione
del master plan; il costo: 57 mila euro più oneri fiscali e
IVA.
Per quanto riguarda le indicazioni che verranno date per la
predisposizione del nuovo master plan, sostanzialmente le avevamo
già date ad AVDA, erano: "l'attualizzazione dei dati contenuti nel
vigente master plan - perché, proprio per arrivare a quello che
dice lei, dire che questo è frutto di una follia è una
stupidaggine, è una cosa che non esiste, bisogna immaginare quella
che potrà essere l'attualità -; definizione del traffico aereo
potenzialmente sviluppabile sullo scalo valdostano, definizione
delle potenzialità e opportunità di intercettazione di flussi
turistici con stima dell'entità in termini di arrivi e di presenze,
origine e capacità di spesa, obiettivo di traffico, tipologia di
aeromobile, potenzialmente numero di passeggeri mensili;
definizione del modello di aeroporto in termini di caratteristiche
generali, certificazione, categorie aeroporto, antincendio, da
implementare e mantenere con analisi della tipologia delle attività
di volo previste e delle eventuali modifiche alle mappe di vincolo,
piani di rischio; definizione del modello gestionale e
organizzativo, tipologia di gestore, modalità di individuazione,
attività necessarie o da prevedere, numero di dipendenti,
flessibilità, con indicazione delle possibili opzioni per
massimizzare la flessibilità gestionale settimanale, mensile o
stagionale conseguibile nel rispetto della normativa degli
standard
internazionali e nazionali di settore, economicità
della gestione; valutazione del livello di utilizzo e di
valorizzazione degli investimenti effettuati; individuazione degli
eventuali ulteriori o soprattutto ridimensionamenti strutturali,
civili e impiantistici sia
air-side
che
land-side
che
fossero necessari, incluse le eventuali modifiche sull'aerostazione
con indicazione dei relativi costi, opzioni e costi per la
riconversione degli spazi che non fossero più necessari; verifica
della validità, della compatibilità e della fruibilità delle
esistenti procedure di volo strumentale e dell'eventuale
opportunità di implementarne di ulteriori; eventuali modifiche da
apportare alla tipologia e allo schema dell'esistente contratto di
gestione; quantificazione degli oneri di gestione, manutenzione dei
possibili ricavi e del potenziale indotto del territorio, analisi
della sostenibilità economica e finanziaria del modello di
riferimento; compatibilità attuale e in prospettiva del modello di
riferimento, anche con riferimento alle norme comunitarie in
materia di aiuti di Stato agli aeroporti e alle compagnie aeree,
vantaggi, svantaggi e prospettive in termini infrastrutturali e
gestionali di un'eventuale opzione zero riferita alla sola
aviazione generale".
Ricordo al collega Bertin - l'ho già fatto in altri momenti -
che questo percorso dovrà essere ovviamente condiviso con i
sottoscrittori dell'APQ di cui ho parlato in premessa, ovvero
l'Autorità aeronautica ENAC e il competente Ministero, perché, come
lei ben sa, una minima parte del finanziamento di
quest'infrastruttura proviene da fondi ministeriali, quindi
quest'aspetto quindi dovrà essere condiviso con il Ministero.
Presidente -
Grazie Assessore. La parola al Consigliere
Bertin.
Bertin (ALPE) -
Grazie Presidente.
Non è una questione di essere più o meno esperti, è una
questione di buon senso. Quell'aeroporto è stato un disastro, ma
era un disastro annunciato, abbiamo speso quasi 40 milioni
investiti in quel pozzo senza fondo, ma ricordiamoci che, oltre a
questa spesa, ne abbiamo spesi quasi altrettanti nella gestione in
questi 12 anni, una cifra enorme. Era facilmente prevedibile che ad
Aosta non potesse funzionare un aeroporto del genere, abbiamo
Caselle a 80 chilometri, Malpensa a poco di più e Ginevra,
eccetera. Era un disastro annunciato, non è questione di essere
esperti, l'unica possibilità per quell'aeroporto era quella che
c'era prima, che già era tanto, perfino troppo.
Per quanto riguarda poi le indicazioni da dare ai futuri
realizzatori del nuovo
master plan
, mi permetto di
suggerirne una: quanto questa comunità vuole spendere nella
gestione di questa struttura, che è un elemento fondamentale, da
cui si deve partire. Quanto siamo disposti a mettere in quella
struttura ogni anno tenuto conto che non potremo più mettere quelle
cifre che mettiamo adesso. Quello deve essere il dato di partenza e
se l'ENAC e il Ministero non sono d'accordo, ce li mettano loro i
soldi, perché questa comunità, perlomeno la parte di buon senso di
questa comunità, non è più disponibile a mettere quelle somme in
quel pozzo senza fondo dell'aeroporto. Quest'idea folle e
megalomane era ed è completamente scollegata dalla realtà economica
di questa regione e bisogna uscirne il prima possibile. È diverso
tempo che sollecito una
exit strategy
per questa follia,
vediamo di farlo in fretta. Abbiamo perso sei mesi con questa
storia di chi fa il master plan, è ovvio che doveva farlo la
Regione, siamo noi che ci mettiamo i soldi e lo diamo da fare a chi
gestisce la struttura, ma che senso ha?
(interruzione dell'Assessore Marguerettaz, fuori
microfono)
...no, non le avrei fatto un'interpellanza se avesse scelto
questa strada, glielo posso assicurare; comunque, facciamo in
fretta, perché ogni giorno che passa sono circa 9 mila euro che
vengono assorbiti da questa struttura, un'emorragia che non è più
tollerabile. Grazie.
Presidente -
Colleghi, chiedo solo cinque minuti di
sospensione per consentire ai tecnici di riattivare il sistema
elettronico relativo all'aula.
Si dà atto che la seduta è sospesa dalle ore 15,55 alle ore
16,00.
Viérin M. (Presidente) -
Possiamo riprendere i lavori.
Intanto una nota informativa: vista l'affluenza di pubblico, stiamo
predisponendo l'apertura della sala sottostante per accogliere
tutti, in modo che si possano ascoltare i lavori del Consiglio. Ci
vorrà qualche minuto, dopodiché sarà aperta la sala al pianterreno
Maria Ida Viglino.
