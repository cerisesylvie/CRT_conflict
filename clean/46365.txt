Classificazione
ASSISTENZA SOCIALE
EDILIZIA
Edilizia pubblica



Oggetto del Consiglio n. 2822 del 11 ottobre 2023 - Resoconto
OGGETTO N. 2822/XVI - Interrogazione: "Notizie in merito alla
predisposizione di un rapporto tecnico sul "disagio
abitativo"".
Bertin (Presidente) -
Punto n. 21. La parola
all'assessore Marzi per la risposta.
Marzi (SA) -
Dando seguito alla mozione approvata dal
Consiglio, abbiamo iniziato con il proporre all'Università della
Valle d'Aosta un progetto di ricerca sul disagio abitativo in Valle
d'Aosta nel mese di ottobre del 2023.
Abbiamo inoltre inserito nel DEFR (Documento di Economia e
Finanza Regionale) 2024-2026, nella macroarea 4.1 del PSBS (Piano
regionale per la Salute e il Benessere Sociale), l'avvio di
un'assistenza tecnica di supporto alla revisione della legge
regionale 3/2013, confermando le risorse iscritte sul bilancio
finanziario gestionale della Regione.
Gli uffici hanno quindi individuato i fondi necessari a tale
scopo all'interno del capitolo di bilancio.
La richiesta all'Università della Valle d'Aosta è stata avanzata
nell'ambito della convenzione quinquennale per lo sviluppo e la
realizzazione di attività scientifiche e didattiche, sottoscritte
tra l'Assessorato sanità, salute e politiche sociali e l'Università
medesima approvata con DGR (Deliberazione della Giunta Regionale)
1226/2022. La collaborazione comprende attività di ricerca
scientifica che l'ateneo regionale svolge, con particolare
riferimento alle fasce deboli, alla prevenzione e cura della salute
e del benessere sociale, alla disabilità, all'infanzia, agli
anziani e alle politiche sociali. L'Università infatti dispone di
risorse umane scientifiche altamente qualificate sia in ambito
socio-economico che in quello psicopedagogico.
Proprio queste potenzialità possono fornire un adeguato supporto
dal punto di vista multidisciplinare che è alla base del percorso
concordato nel gruppo di lavoro appositamente costituito e del
quale abbiamo parlato già in Consiglio.
Inoltre, l'Università della Valle d'Aosta possiede una
conoscenza del territorio utile a poter predisporre uno studio
inerente al disagio socio-abitativo calato nella realtà
valdostana.
La ricerca dovrà affrontare il tema del disagio abitativo da un
punto di vista economico, sociale e giuridico in senso più ampio,
nell'ottica di raccordare maggiormente le politiche di accesso alla
casa con interventi di sostegno al reddito e di inclusione sociale
che sono volte alle persone e alle famiglie in stato di
disagio.
Gli esiti del progetto dovranno produrre un rapporto che
contenga i seguenti aspetti: fornire un quadro conoscitivo del
disagio abitativo in Valle d'Aosta da un punto di vista qualitativo
e quantitativo; considerare l'appropriatezza delle misure previste
dalla legge regionale vigente, anche in termini di impatto sui
bisogni espressi; fornire un quadro comparativo dei modelli delle
politiche degli interventi volti al contrasto del disagio abitativo
messi in atto in altri contesti territoriali; dare indicazioni in
merito alla definizione della
governance
relativa alle
misure e agli interventi atti a fronteggiare il disagio abitativo;
individuare misure e interventi coerenti con l'analisi del
fabbisogno e che valutino inoltre i relativi impatti in termini di
sostenibilità finanziaria ed impatti sociali.
Mi impegno sin da subito, visto che è passato troppo tempo da
quando è stata approvata la mozione a quando gli uffici sono
arrivati a chiedere il raccordo di cui sopra, ad informare il
Consiglio ad avvenuto riscontro in merito alla proposta che abbiamo
presentato all'Università della Valle d'Aosta, con tutti i
successivi sviluppi che naturalmente un'attività di questo genere
potrebbe implicare nel momento in cui lo studio definisca un quadro
più chiaro di quelle che attualmente sono le valutazioni, sia
sociali che economiche, su questo tema.
Il precedente
question time
ha reso evidente che, visto
che il Dipartimento delle politiche sociali, ad oggi, deve gestire
tutto quanto il processo, e nella definizione di quella che è la
situazione oggi della 3, soprattutto della disponibilità di alloggi
sia per l'ERP che per l'emergenza abitativa, è assolutamente chiaro
che il Dipartimento è coinvolto a 360 gradi, nel senso che nel
momento in cui noi andiamo ad intervenire, ad esempio con uno
sgombero forzoso ai sensi di temi inerenti la morosità incolpevole,
piuttosto che il fatto di non riuscire a far fronte, anche per
motivi non prettamente economici, al pagamento delle pigioni nel
mondo dell'ARER - tra le altre cose, come è stato evidenziato ciò
si configura anche rispetto al mercato privato e a tutte le
dinamiche del caso - il nucleo di riferimento che magari viene a
liberare una casa popolare in alcuni casi rischia di dover
rientrare nel mondo dell'emergenza abitativa o di quelle che sono
le soluzioni previste dalla 3/2013 in una situazione di emergenza
abitativa. È quindi assolutamente chiaro che quello che oggi è
l'impostazione della 3, anche perché comunque ha dieci anni e nel
frattempo sono successe tante cose, di fatto non riesce a seguire e
a prendere in carico tutte le necessità che un nucleo familiare si
trova a gestire.
Tutto quanto questo, sia in termini economici che in termini di
responsabilità di gestione del processo, è comunque in capo al
Dipartimento delle politiche sociali.
È sempre il Dipartimento delle politiche sociali che deve
gestire il nucleo, sia nel momento in cui si trova a vivere un
momento di difficoltà come assegnatario di ERP, sia nel momento in
cui non riesce ad avere immediate risposte in termini di emergenza
abitativa, sia nel momento in cui, per quelli che sono gli istituti
previsti dalla 3/2013, viene a perdere questi requisiti, ad esempio
perché non riesce a far fronte a quelle che sono le spese e le
pigioni: esce dal mondo dell'ERP, ma da un punto di vista sociale
resta comunque in carico al Dipartimento delle politiche
sociali.
Se a tutto quanto questo aggiungiamo quelle che sono le
dinamiche che oggi sono in capo comunque alle necessità che si
trovano a vivere nuclei familiari nel mondo del mercato privato,
dove le difficoltà sono comunque attuali, è assolutamente
importante capire che tutta l'analisi che deve essere fatta sul
tema del disagio socio-abitativo non può semplicemente essere un
adeguamento ed una replica di quelli che oggi sono gli istituti
previsti dalla 3, ma devono per forza configurarsi come un percorso
multidisciplinare che prende in carico un nucleo familiare nel
momento in cui, in termini di disagio sociale, si trova anche ad
avere dei problemi rispetto all'abitazione e lo accompagna in un
percorso di affrancamento che dovrebbe anche considerare la
possibilità che questi nuclei escano dalla necessità di avere
contatti con il Dipartimento delle politiche sociali. L'obiettivo
finale di quello che dovrebbe essere la 3 è quello che, attraverso
un percorso guidato ed accompagnato, le persone e i nuclei
familiari siano assolutamente in grado di affrancarsi e di non
avere più necessità né di ERP, né di fondi comunali, né di
emergenza abitativa.
Questo naturalmente è assolutamente necessario in una regione
come la nostra che, ad oggi, si trova a dover applicare normative
che, prima di tutto, non riescono a dare immediate soluzioni né
nella possibilità di avere case di ERP - perché ad oggi rispetto ad
un bando con circa 500 nuclei familiari quelle che sono le
assegnazioni annue sono al di sotto della trentina dei nuclei
familiari -, né rispetto alle richieste dell'emergenza abitativa,
né men che meno rispetto alla possibilità di intervenire con nuove
costruzioni di ERP, soprattutto all'interno del Comune di Aosta e
dei Comuni limitrofi.
Presidente -
Per la replica, consigliere Marquis, ne ha
facoltà.
Marquis (FI) -
Questa interrogazione è stata proposta
perché nello scorso mese di aprile abbiamo presentato una mozione,
che è stata approvata dall'Aula all'unanimità, per affidare uno
studio che facesse una disamina completa sul disagio abitativo,
tenuto conto che questo è un tema di prioritaria importanza e che
l'argomento è caldo, perché c'è la necessità di aggiornamento dalla
legge 3/2013. C'era quindi una determinata urgenza per acquisire
dei dati che potessero essere utili e funzionali alla
predisposizione delle modifiche di legge.
Nello scorso mese di settembre, per le vie brevi, avevo chiesto
se ci fossero novità riguardo questo studio, perché la scadenza dei
termini era quindici giorni fa; eravamo ancora al mese di settembre
e non c'erano notizie circa l'affidamento.
Oggi siamo all'11 di ottobre e lei ci risponde che è stata fatta
una proposta nel mese di ottobre: ne deduco che la proposta è stata
fatta a seguito della mia richiesta alla fine del mese di
settembre, perché sennò il dossier sarebbe stato ancora nei
cassetti dell'Amministrazione regionale.
Assessore, cosa devo dire? Lei ha tutta la mia stima per la sua
fantasia espositiva: l'altra volta ha coniato un neologismo e mi ha
detto che hanno fatto una consegna informale di un documento;
quest'oggi mi dice che avete fatto una proposta all'Università
della Valle d'Aosta, quindi alla fine una proposta significa che
non è stato affidato nessun incarico, perché una proposta deve
essere accettata, deve essere recepita e deve avere una risposta di
disponibilità.
Mi preoccupa che siamo ancora indietro rispetto alla gestione di
questo dossier che, di fatto - come sottolineavo prima -, è stato
preso in mano proprio perché abbiamo sollecitato l'argomento e, se
è così, ne siamo orgogliosi e fieri, perché diversamente si
rischiava ancora che il tema andasse per le lunghe per essere
trattato.
Speriamo che l'Università della Valle d'Aosta dia al più presto
la disponibilità per formalizzare eventualmente l'incarico, perché,
diversamente, credo che avremo delle grosse difficoltà, perché la
legge 3/2013 deve essere aggiornata e perderemmo una grossa
occasione di fare questo percorso di aggiornamento senza una base
dati necessaria, perché ci consentirebbe di dare delle risposte più
calate sulle esigenze della popolazione e dell'utenza che ha delle
necessità di sostegno e di aiuto per quanto riguarda il settore
della casa.
La invitiamo a prestare attenzione a quest'argomento perché ha
una priorità importante. Grazie, Assessore.
Presidente -
Con questo punto, sospendiamo brevemente i
lavori del Consiglio per arieggiare i locali.
La seduta è sospesa dalle ore 17:17 alle ore 17:44.
