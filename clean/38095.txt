Classificazione
AMBIENTE
FORESTE E TERRITORI MONTANI
Tutela del patrimonio boschivo



Oggetto del Consiglio n. 1702 del 14 gennaio 2016 - Resoconto
OGGETTO N. 1702/XIV - Interpellanza: "Azioni per contrastare
la diffusione della processionaria del pino nelle foreste della
regione".
Viérin M. (Presidente) -
Punto n. 33 dell'ordine del
giorno. La parola al Consigliere Nogara.
Nogara (UVP) -
Merci Président.
Con quest'interpellanza il gruppo UVP non intende sfruttare la
rabbia di chi deve subire i disagi per la presenza della
processionaria del pino, sarebbe facile cavalcare questa situazione
di disagio per fare del populismo, o dirvi: "un anno fa in
quest'aula ve l'avevo detto", però è doveroso analizzare
tecnicamente questa difficile situazione, ma è doveroso anche
valutare che cosa si sta facendo. Fattore determinante per limitare
questo fenomeno è la programmazione soprattutto degli interventi,
di qualunque natura essi siano, con un piano a lungo termine,
opzione che ad oggi non è stata presa in considerazione.
Le cause della diffusione sproporzionata di questo lepidottero
defogliatore sono due essenzialmente: effettivamente quella che si
continua a sentir dire è il clima, i cambiamenti climatici di
questi ultimi anni, basti pensare che dal 2010 ad oggi l'aumento
medio della temperatura invernale è di circa sei gradi. Altro
fattore è l'interruzione quasi totale degli interventi per limitare
la diffusione per diversi anni, sono diversi anni che non sono
stati fatti - partiamo dal 2008-2009 - degli interventi importanti
per limitare questo fenomeno. Io ho fatto qualche ricerca, ho
trovato delle lettere alle stazioni forestali di fine anni sessanta
dove l'allora dottor Liabel ordinava ai comandanti di stazione e si
raccomandava di fare questi trattamenti nei periodi opportuni,
perché c'erano degli attacchi importanti già in quel periodo.
Veniamo agli interventi che vengono effettuati dal Servizio
silvicoltura. Si pubblicizza tanto e si parla tanto di endoterapia,
che può essere fatta a pressione o assorbimento. Questo sistema
personalmente l'ho provato quindici anni fa, si parla adesso di
metodi innovativi, è un metodo che già da diversi anni si è
provato. È un metodo che funziona anche, ma è un metodo molto
costoso, che viene fatto in parchi ma soprattutto di case private,
dove il privato non vuole tagliare la pianta per motivi affettivi e
fa questo trattamento, ma fare questi trattamenti con questi costi
da un'Amministrazione in un bosco o anche già nei parchi non sono
interventi, secondo noi, eccezionali. Io sono andato a vedermi il
sito di questa società, vorrei sapere che prodotti usano, io penso
che il servizio abbia verificato, abbia controllato. A suo tempo
noi usavamo un prodotto che va direttamente a colpire le larve, ma
deve essere impiegato nei mesi di agosto e settembre, anche tutta
questa pubblicità che in qualsiasi momento viene fatto...ma c'è un
motivo perché si fa ad agosto e settembre: in questi mesi le larve
sono al primo e al secondo stadio e se tu le uccidi in quel
periodo, le limiti in quel periodo, non sono in grado di formare il
nido. Se noi lo facciamo a fine novembre, com'è stato fatto
ultimamente, i nidi sulle piante ci sono già e il pericolo rimane,
perché se cade un nido per terra e un bambino lo apre, gli effetti
sono sempre gli stessi. Vi dico questo perché ho un'esperienza
personale, mi è successo portando i bambini al parco "Abbé Vescoz"
su a Verrayes, non ci siamo accorti, c'era un nido per terra che
era caduto da una pianta, una bambina l'ha aperto, l'abbiamo dovuta
portare all'ospedale, perché questi pelucchi urticanti fanno sì che
la cosa sia pericolosa. È per questo che vi dico che bisogna
prendere in considerazione anche il periodo per fare questi
trattamenti. Ci sono anche tantissimi altri trattamenti che
funzionano: c'è il
Bacillus Thuringiensis
, c'è il Dimilin,
che sono stati usati per la Lymantria su nel periodo a
Pré-Saint-Didier, prodotti che funzionavano, però chiaramente sono
dei prodotti pseudo-biologici, quindi bisogna prestare attenzione a
come si usano. Come vi dicevo, questi trattamenti li abbiamo
provati 15 anni fa a Champdepraz e a Châtillon e funzionavano.
Ripeto: sono molto costosi e non sono proprio da sponsorizzare per
poterli fare.
Per quanto riguarda gli interventi con le squadre forestali a
tempo indeterminato, a parte il numero limitato di operai (25) che
si hanno per fare questi interventi, io ho seguito le fasi di
questi interventi: vengono fatti i nidi bassi dalla squadra del
Servizio silvicoltura e i nidi alti dalla squadra di Oreiller con
la cella, in un posto si passa due volte, io dico anche i costi,
queste cose non sono l'ideale. La chiusura dei cantieri è stata
fatta nel periodo che faceva più freddo, per carità, ci sono state
le feste, bisogna sapere anche quando si interviene, perché gli
interventi devono essere fatti nei periodi più freddi dell'anno.
Bisogna monitorare questi momenti per poter intervenire, se andiamo
quando abbiamo le larve tutte in giro, perché fa caldo, vi assicuro
che tagliare i nidi serve a poco o niente. Giornate come queste
sono l'ideale per fare questi tipi di lavoro, perché effettivamente
diminuisce la popolazione.
Per quanto concerne le trappole a ferormoni, si è pubblicizzato
anche tutto questo posizionamento delle trappole, va benissimo, ma
queste trappole servono per monitorare e per capire dove l'anno
dopo ci saranno i grossi attacchi e, se lei va a chiedere ai
tecnici che hanno fatto questo lavoro dove hanno preso tante
farfalle, se lei va a vedere adesso, è bianco di processionaria.
Serve per monitorare, funziona per abbassare la popolazione solo
quando ci sono degli attacchi sporadici e non come questi attacchi
qua.
Ora, passiamo a quello che si dovrebbe fare. Io le ho detto che
ci vuole molta programmazione. Per avere programmazione, bisogna
fare una cosa importante: la conversione dei popolamenti, che è la
cosa principale da fare così una volta per tutte si risolve il
problema. Alla gente bisogna parlare, non si può pensare che in un
anno mettendo dei soldi si risolve il problema, questo è un lavoro
che si deve fare negli anni.
Io prima di dirle queste cose, per non dire delle stupidaggini,
ho passato il mese di dicembre a fare tutto un giro circa i
rimboschimenti di Aosta fino a Saint-Pierre e, siccome era anche il
mio lavoro, mi sono reso conto di tantissime situazioni. Noi
abbiamo praticamente su tutto l'
Adret
dei rimboschimenti. Le
assicuro che sono dei rimboschimenti di pessima qualità, dove
fortunatamente abbiamo una rinnovazione di latifoglie al di sotto
di questi rimboschimenti. La prima cosa da fare è sfruttare questa
fortuna che abbiamo, tagliare il popolamento dominante, che è
instabile e non ha nessun valore e migliorare quello che abbiamo
sotto per farlo salire, per aiutarlo perché se lo lasciamo così,
facciamo seccare anche quello che c'è sotto. Questo è il primo
lavoro che c'è da fare, perché facendo questo lavoro noi ci
risolviamo per sempre il problema della processionaria in quelle
zone, perciò una conversione dei popolamenti e, quando ci troviamo
vicino alle scuole, vicino ai municipi, nei parchi, tagliamole
queste piante e piantiamo delle latifoglie. È anche meglio, si
tagliano queste piante che possono provocare addirittura dei
problemi di rottura di rami, vicino alle scuole, con la neve, si
tagliano queste piante e si piantano delle latifoglie.
Questo trattamento può essere tranquillamente effettuato in
questo momento a costo zero, perché sono già dei soldi che sono
stati investiti, con i cantieri a cui diamo l'appalto, invece di
mandarli a fare dei danni dove bisognerebbe lavorare con
professionalità, li si manda in questi rimboschimenti dove non
fanno sicuramente dei danni, li si fa tagliare tutto quel
popolamento instabile che c'è e si tira fuori la rinnovazione che
c'è, questo si potrebbe fare da domani e io le dico che, facendo un
lavoro del genere, in sei o sette anni la popolazione della
processionaria la si riduce dell'80 percento, poi bisogna sapere
quello che si fa, perché io facendo i giri che ho fatto sono andato
a Conclonaz dove sembra essere un disastro. Adesso a Conclonaz
siete in ritardo, perché lì con il caldo che ha fatto le larve sono
già tutte interrate, bisogna andare in altri posti a lavorare.
In conclusione vorrei dire una cosa, secondo me, determinante
nell'intervento per la processionaria: è indispensabile avvalersi
della professionalità degli specializzati in silvicoltura del Corpo
forestale valdostano e non solo per monitorare gli attacchi di
questo lepidottero e contare i nidi che ci sono in giro, ma per
organizzare, programmare e decidere le strategie vincenti per
limitare questo fenomeno così devastante. Assessore, i miei ex
colleghi che lavorano al Servizio silvicoltura sono specializzati
in queste cose e, invece di mandarli a contare i nidi, o capire
dove ci sono stati attacchi di processionaria, questi specializzati
devono organizzare il lavoro sul territorio, perché sono in grado
di fare tutte queste cose che io le ho enunciato adesso:
organizzare questi tagli, capire dove si possono fare i primi
tagli, monitorare dov'è importante intervenire o meno. Adesso noi
ci troviamo con la processionaria del pino che è a 1900 metri di
altitudine, non è mai stata a queste altitudini e monitorare vuol
dire capire dove si devono fare gli interventi e dove si può
incidere per limitare questo fenomeno. Grazie.
Presidente -
Grazie collega. La parola all'Assessore
Testolin.
Testolin (UV) -
Grazie Presidente.
Premetto che tutto quello che è stato detto dal collega Nogara è
stato analizzato ampiamente all'interno delle discussioni con il
Servizio silvicoltura e il Servizio forestazione e le stazioni
forestali in modo da trovare delle soluzioni. Quello che si
ritroverà nella risposta puntuale alle domande che sono state fatte
coincide a grandi linee con quello che è stato affermato poc'anzi e
saranno oggetto comunque di attenzione e di sviluppo tutte le
riflessioni che sono state portate all'attenzione di quest'aula in
questa presentazione.
Per rispondere in modo puntuale alle domande dell'interpellanza,
in merito al primo punto: "se abbia intenzione di assumere altri
operai forestali, oltre i 25 addetti, oppure ricorrere a ditte
specializzate per una rimozione più efficace dei nidi delle
processionarie". Si segnala che, a seguito del monitoraggio
effettuato dal Corpo forestale della Valle d'Aosta sul territorio
regionale al fine di valutare la diffusione e l'intensità
dell'attacco della processionaria del pino, i territori di
Villeneuve, Saint-Pierre, Sarre ed Aosta sono risultate le aree
maggiormente interessate dalla diffusione dell'insetto, tutta la
parte dell'
Adret
. Alcuni popolamenti, in particolare nel
comune di Sarre, hanno subito una forte defogliazione già nel corso
dell'autunno a causa, come già citato, delle elevate temperature
che hanno caratterizzato questo periodo, questo ha indotto le larve
della processionaria ad una maggiore attività trofica con un
conseguente precoce sviluppo degli stati larvali, che allo stato
attuale sono in anticipo di circa tre mesi rispetto al ciclo
normale. In queste zone una percentuale rilevante di nidi risulta
ormai vuota, in quanto le larve sono già scese a terra e tale
situazione in pratica vanifica un eventuale intervento della lotta
mediante la raccolta dei nidi stessi, così come affermato anche dal
collega.
Preso atto della suddetta situazione, si è comunque proceduto
nello scorso mese di dicembre alla raccolta dei nidi da terra
tramite gli operai forestali nelle aree urbane pubbliche che sono
state segnalate sia dai Sindaci che dalle stazioni forestali. Tale
attività sarà integrata nel corso delle prossime settimane con
l'asportazione dei nidi raggiungibili solo con il cestello
telescopico, mentre il completamento della raccolta in suddette
aree ad elevata priorità è stato invece affidato ad una ditta
specializzata in possesso del requisito di
tree climbing
su
alberi, in cui la raccolta non è possibile né per terra, né con
cestello telescopico. Parallelamente alla raccolta dei nidi nel
mese di novembre è stata effettuata e affidata ad un'impresa
specializzata l'attività di trattamento endoterapico su circa 140
piante nelle pertinenze delle aree pubbliche. L'endoterapia ha
comportato una sensibile riduzione dell'attività della
processionaria su tali esemplari, con garanzia di protezione
triennale. Verificato che, per quanto attiene alle aree forestali,
non è possibile procedere alla raccolta dei nidi in modo completo,
ma che, in relazione all'altezza dei nidi dal suolo e alla
difficoltà orografica delle stesse, questa raccolta potrebbe
interessare solo una percentuale minima di nidi, non si ritiene
opportuno integrare al momento la manodopera presente con ulteriore
assunzione di operai da destinare a tale attività.
In riferimento al secondo punto: "quali indicazioni abbia avuto
sulle modalità di risoluzione del problema della processionaria dal
confronto con San Michele all'Adige", si evidenzia, come risulta
dalle informazioni assunte dalla Provincia di Trento, come gli
esperti della forestazione di San Michele all'Adige abbiano
concordato che tra i metodi di controllo della processionaria del
pino e a limitato impatto ambientale vi sia la distribuzione sulle
chiome del
Bacillus Thuringiensis Kurstaki
(BTK), un
insetticida biologico a bassissima tossicità per l'uomo e per gli
animali superiori, sebbene nocivo per tutte le categorie di
lepidotteri. La maggiore efficacia del trattamento si ottiene
distribuendo il prodotto a fine estate, quando le larve si trovano
nei primissimi stadi di sviluppo, mentre la distribuzione
effettuata in epoca più tardiva richiede l'impiego di dosi elevate
e non elimina la presenza dei nidi. Il Corpo forestale della
Provincia autonoma di Trento, viste le intese popolazioni della
processionaria nell'anno 2015 che hanno interessato in modo
disomogeneo alcune zone boscate con prevalenza del pino nero, è
intervenuta su circa 400 ettari in esclusiva adiacenza delle
viabilità principali con trattamenti localizzati a base di questa
sostanza, principio attivo che si chiama Floray 48, utilizzando un
atomizzatore da terra. Nell'attività di comunicazione inerente la
problematica la stessa Amministrazione provinciale ha altresì
ricordato alla popolazione l'obbligo della lotta dovuto dal DM n.
31/2007, che impone ai proprietari e ai conduttori delle piante
infestate di intervenire a loro cura e spese, invitando inoltre la
popolazione alla massima attenzione nella frequentazione dei boschi
infestati dal parassita.
In merito all'ultimo punto: "se siano allo studio e intenda
porre in essere ulteriori iniziative per contenere l'attacco della
processionaria del pino sulle foreste di pino silvestre della
nostra regione", si segnala come al momento, oltre alle attività di
raccolta dei nidi e all'esecuzione dei trattamenti endoterapici
nelle aree urbane pubbliche e nelle aree forestali, la struttura
Forestazione e sentieristica tramite gli operai forestali sta
collaborando con alcune Amministrazioni comunali per la creazione
di un cuscinetto intorno ai nuclei abitativi limitrofi alle pinete,
con taglio dei pini neri e silvestri presenti. L'intervento prevede
l'abbattimento degli alberi e la loro depezzatura e sramatura, la
raccolta dei nidi presenti, la scortecciatura del legname al fine
di prevenire l'attacco di insetti scolitidi, la cippatura della
ramaglia per evitare il carico di incendio. In particolare, per le
attività in corso nel comune di Sarre, a seguito di una specifica
ordinanza emanata dal Sindaco, mentre a seguito di specifiche
richieste di alcuni Comuni è previsto il taglio di esemplari
singoli di pino nelle aree urbane proprio per sradicare alla radice
questo tipo di problematiche. Il Corpo forestale della Valle
d'Aosta nei prossimi mesi proseguirà l'attività di controllo delle
popolazioni maggiormente colpite dal lepidottero, valutando i danni
causati dalle defogliazioni, al fine di definire lo stato di salute
delle pinete e si procederà inoltre nella stagione estiva al
monitoraggio - che, come ricordato, è un monitoraggio non è una
soluzione - della presenza del lepidottero mediante la posa di
trappole a feromoni che possono dare le informazioni necessarie per
gli eventuali interventi di lotta fitosanitaria ritenuti necessari.
Tra questi, anche a seguito delle buone risultanze dell'attività di
lotta condotta dalla Provincia di Trento di cui al punto
precedente, si sta valutando anche la possibilità di intervento da
terra con trattamento con
Bacillus Thuringiensis Kurstaki
nelle aree forestali limitrofe ai centri abitati e alla viabilità
ordinaria, da eseguirsi a fine estate proprio per intervenire sulle
larve nel periodo ideale.
Detto questo, anche l'avvicendamento all'interno dei boschi
caratterizzati dalla forte presenza di pino nero con dei tagli
selettivi che possono permettere al novellame, soprattutto di
latifoglie, di poter crescere è stato preso in seria
considerazione, si stanno facendo delle valutazioni in questo senso
e sicuramente questo tipo di suggestione dovrà essere portata
avanti nel prossimo futuro, così come anche credo sia stato
suggerito all'interno dell'interpellanza.
Questo è un po' il panorama delle attività che si cerca di
mettere in piedi che, prese singolarmente, non saranno sicuramente
risolutive, ma che potranno dare comunque una risposta nel loro
complesso.
Presidente -
Grazie Assessore. La parola al Consigliere
Nogara.
Nogara (UVP) -
Merci Monsieur le Président.
Assessore, il discorso qui è proprio un discorso di
programmazione. Quello che voglio dirle è che, per carità, mettendo
dei soldi, prendendo delle squadre adesso, non si risolve un
granché. Se lei adesso ha delle disponibilità finanziarie, si
possono dare degli appalti esterni per fare quegli interventi che
le ho spiegato dei rimboschimenti, ma qui ci dev'essere una
programmazione che parte da quest'anno e dura per
quattro-cinque-sei-sette anni per arrivare ad una conclusione. Qui
non bisogna rasare tutte le piante, perché ci sono delle situazioni
importanti dov'è auspicabile tagliare la pianta e ripiantare
immediatamente magari una latifoglia, ci sono delle situazioni in
cui va benissimo utilizzare il
Bacillus Thuringiensis
,
perché funziona dato nei periodi giusti, ha funzionato benissimo a
Pré-Saint-Didier quando c'era la Lymantria e, siccome agisce su
tutti i lepidotteri, si può usare. A Pré-Saint-Didier l'abbiamo
dato con l'elicottero, però è chiaro, capisco che non si possono
affrontare delle spese del genere, ma se si va con l'erogatore come
ha detto, nei posti dove c'è una maggiore concentrazione di
persone, se c'è un'area attrezzata (io penso a Bellon a Sarre, o a
queste zone qua), è auspicabile fare degli interventi del
genere.
Io ho fatto un altro lavoro però, se le può servire, in questi
mesi, a dicembre: mi sono fatto delle piccole aree di saggio in
tutta la collina, che significa prendere le dimensioni del bosco,
calcolare quanti nidi ci sono e moltiplicare per gli ettari. Ho
fatto un calcolo che può essere più o meno giusto: ho calcolato che
solo nella parte dei rimboschimenti ci sono due milioni di nidi.
Con i cantieri forestali l'anno scorso ne abbiamo tagliati
tredicimila. Immaginate che se non ci sono delle operazioni
coordinate, tante operazioni non si arriva a niente. Noi
continuiamo a tranquillizzare le persone, perché facciamo
l'endoterapia alle piante, ma non serve a niente, bisogna fare
degli interventi coordinati con i tagli e i rimboschimenti.
Lei ha fatto anche riferimento a quello che è privato. Guardi
che noi come Corpo forestale abbiamo lavorato tantissimo sul
privato, quasi tutto sul privato per fare degli interventi. Abbiamo
lavorato con i decreti, abbiamo fatto il decreto, perché c'era il
pericolo fitosanitario, si fa il decreto per il rimboschimento,
perché tutti questi rimboschimenti se sono su terreni di privati,
non è che se li sono piantati i privati, è sempre il pubblico che
li ha piantati facendo il decreto e avvertendo del pericolo di
dilavamento del terreno e si facevano gli impianti. Adesso si può
intervenire benissimo sul privato facendo un decreto per gravi
problemi fitosanitari e si interviene sul privato facendo i tagli.
Io li ho fatti per anni per lavorare su tutti i rimboschimenti,
facendo cure colturali. È chiaro che il legname si lascia a
disposizione del privato, perché è di sua proprietà, però gli
interventi per gravi problemi fitosanitari si risolvono con i
decreti e questo è un sistema per lavorare immediatamente. Le
ripeto, Assessore, se noi mettiamo una squadra esterna, un'impresa
esterna a fare un taglio silvicolturale in una parte comoda del
bosco, dove si può ottenere qualcosa, se vediamo le piante in piedi
e se facciamo un taglio del genere, guardi che alla fine se fa i
conti, il prezzo è lo stesso. Tanto vale prendere queste squadre, e
avete la possibilità di fare dei lotti dove ci sono grossi attacchi
di processionaria, e fargli fare gli interventi di questi
rimboschimenti per tirare fuori tutta la rinnovazione di latifoglie
che c'è sotto questi rimboschimenti di pino nero. Le assicuro che
nel comune di Aosta ne ho visti tantissimi, sia a Sarre e a
Saint-Pierre. Bisognerebbe che lì i forestali, che sono le persone
addette a questi lavori, sono quelli che sanno quello che fanno,
dovrebbero fare questi piani.
I feromoni sono sempre stati venduti come una lotta attiva,
adesso lei mi parla di monitoraggio; considerate tutte le
dichiarazioni che fanno i suoi dirigenti sul fatto che i feromoni
sia una lotta attiva, li avvisi che non è vero, solo questo volevo
dire.
Io ho contattato dei miei colleghi svizzeri per sapere anche se
c'erano novità importanti sulla processionaria del pino, mi hanno
tutti consigliato questa dispensa, che è una dispensa
interessantissima. Io me la sono letta e sarebbe forse da farla
leggere a tante persone, se vuole, gliela do anche ed è così
semplice che non fa altro che ribadire tutti i concetti che in
questo momento noi le abbiamo esposto. Grazie.
