Classificazione
OPERE PUBBLICHE



Oggetto del Consiglio n. 856 del 25 luglio 2019 - Resoconto
OGGETTO N. 856/XV - Interrogazione: "Indicazioni emanate
dalla Regione agli enti locali in merito all'approvazione della
legge 55/2019 in materia di appalti".
Rini (Presidente) -
Alla presenza di ventisette
consiglieri possiamo iniziare i lavori di questa seduta. Punto 4
all'ordine del giorno. Per la risposta, la parola all'assessore
Borrello.
Borrello (SA) -
Buongiorno a tutte e a tutti. Questa
iniziativa, collega Gerandin, mi permette di aggiornare le
indicazioni che avevamo già dato in Commissione, a seguito anche
delle modifiche del decreto legislativo n. 50, a livello del
governo centrale.
Per quanto riguarda la prima questione, le strutture regionali
continuano a utilizzare le disposizioni vigenti da un triennio
circa e sono quelle che abbiamo rendicontato con quelle tabelle
portate in Commissione, per quanto riguarda gli appalti dei lavori,
per importo superiore ai 40 mila euro fino al milione di euro, con
quei risultati così confortanti che avevamo già avuto modo di
analizzare in seno alla Commissione. Possiamo anche dire che
invece, per quanto riguarda gli affidamenti relativi
all'architettura e all'ingegneria, quindi a tutti gli effetti le
progettazioni, tutti i dipartimenti sono stati informati del
protocollo di intesa che è stato recentemente siglato con gli
ordini professionali ed è stata convocata negli scorsi giorni una
riunione per definire le procedure operative, a seguito
dell'organizzazione degli stessi ordini professionali nell'elenco
dei professionisti.
Per quanto riguarda il secondo quesito, le indicazioni date ai
comuni in merito al dispositivo normativo, gli enti locali sono a
tutti gli effetti autonomi nell'applicazione delle normative
statali e non è prevista alcuna norma regionale a cui sottostare:
ne siamo consapevoli entrambi, tant'è che stiamo facendo quel
ragionamento in merito alla legge sui contratti pubblici annunciata
all'interno della Commissione, che è in fase di predisposizione.
Gli enti locali sono però anche consapevoli e disponibili, perché
abbiamo avuto degli incontri, a fare in modo che vi sia una
concertazione a livello regionale sulle procedure da tenere e
stiamo parlando a seguito delle modifiche dell'aprile/maggio 2019.
A questo proposito si è tenuto il 2 luglio, all'interno del CELVA,
un incontro nell'ambito della periodica assemblea dei sindaci,
proprio per definire linee comuni per l'attuazione del Codice degli
appalti così come riformato dallo Sblocca Cantieri. In tale
incontro sono state esaminate alcune possibili linee, da concertare
con gli enti locali, di comportamento unitario da ufficializzare
attraverso una convenzione con la Regione; quindi, parallelamente
al discorso della legge, una convenzione per quanto riguarda la
gestione degli appalti per gli enti locali.
In tale incontro sono state esaminate alcune possibili linee di
comportamento unitario da ufficializzare. Tali punti si basano
essenzialmente su: centralizzazione presso la SUA delle procedure
di affidamento, mediante procedure aperte di importo superiore a
150 mila euro, privilegiando però fino a 1 milione di euro le
procedure negoziate - vi ricorderete l'emendamento che ho proposto
in seno alla Conferenza delle regioni, al fine di modificare lo
Sblocca Cantieri -; utilizzo, questo è un elemento importante,
dell'elenco regionale degli operatori economici per gli affidamenti
di importo superiore a 40 mila euro attraverso la SUA, con la
facoltà di gestire direttamente le procedure da 150 mila euro fino
a 1 milione di euro - questa è una possibilità sicuramente
interessante, perché si lascia l'autonomia all'ente locale di
gestire l'appalto fino a 1 milione di euro, però utilizzando
l'elenco delle imprese registrato all'interno della SUA della Valle
d'Aosta -; definire le modalità di utilizzo, come che dicevo prima,
per quanto riguarda i servizi attinenti all'ingegneria e
architettura fino a 100 mila euro. Sulla base della riunione stiamo
predisponendo una convenzione da portare all'attenzione del
CELVA.
Nel corso della riunione i sindaci si sono dichiarati
disponibili ad attuare le linee che saranno approvate con la
convenzione, anche prima della sua approvazione formale, proprio
perché rientra nei margini di manovra dello Sblocca Cantieri. Il
sistema valdostano che abbiamo approvato, se si ricorda, è stato un
combinato disposto a cavallo fra due governi, quando ero io
assessore e successivamente integrato con l'elenco delle imprese
del collega Baccega, ma ne avevamo parlato nel 2017. Da questo
quadro emerge chiaramente che il sistema valdostano stava
sviluppando un sistema di affidamento dei lavori pubblici
trasparente ed efficace, ma che risponde alle esigenze del
territorio fino a 1 milione di euro, questo è importante.
Quell'emendamento che abbiamo fatto all'interno della Conferenza
delle regioni, che poi è stato approvato anche da altri
rappresentanti - ne cito uno per tutti, per far capire la
trasversalità della bontà della iniziativa: il governatore del
Veneto, Zaia - per dare la possibilità di riconoscimento della
territorialità delle imprese all'interno della propria regione. In
questa direzione stanno operando tutte le componenti del sistema,
quelle istituzionali, le regionali e gli enti locali, e anche gli
operatori economici che hanno capito l'importanza di mantenere
questo margine di manovra da zero al milione di euro, in una
unitarietà di intenti che rappresenta la vera grande novità del
momento. Bisogna avere il coraggio, ne abbiamo già parlato, di
formalizzarlo in una legge regionale. Come Governo regionale
intendiamo supportare e indirizzare questa volontà, adottando tutte
le iniziative propedeutiche in tal senso.
Lei mi chiede anche le considerazioni rispetto alle principali
novità della legge n. 55 del 2019. Ci sono dei rilievi critici in
tal senso. Alcuni noi li abbiamo fatti rilevare alla Conferenza
delle regioni: alcuni sono stati accettati, altri no. Leggendo un
pochettino i commenti da parte delle altre regioni, ci sono delle
criticità soprattutto per quanto riguarda l'aver definito come
affidamento diretto fino a 150 mila euro una procedura che nulla ha
a che vedere con l'affidamento diretto, anzi ha ingenerato
aspettative del tutto fuori luogo. L'affidamento diretto, inteso
come assegnazione di un lavoro a un soggetto qualsiasi, scelto in
modo discrezionale dalla stazione appaltante, non esiste né nello
Sblocca Cantieri né nel Codice dei contratti per importi sopra i 40
mila euro. Quindi questa dizione all'interno del decreto legge n.
50, lo Sblocca Cantieri, sta ingenerando a livello nazionale molta
confusione, perché si pensa che ci sia la possibilità di dare
affidamento diretto discrezionale, ma questo non è normato né nel
decreto legislativo n. 50 né tantomeno nel decreto Sblocca
Cantieri. Questo avvalora ancor di più l'azione che noi abbiamo
messo in campo dal 2017 a oggi rispetto a quell'elenco delle
imprese, con un sistema di proceduta negoziata fino a 1 milione di
euro.
Annuncio, ma lo avevamo già detto per le vie brevi e anche in
Commissione, che stiamo predisponendo la parte finale dal punto di
vista normativo della legge che deve essere definita dei contratti
pubblici, la nuova legge sugli appalti.
Presidente -
Per la replica, la parola al collega
Gerandin.
Gerandin (MOUV')
- La ringrazio, Assessore, per la
risposta, ma probabilmente è anche colpa mia che ho posto male il
quesito, perché io ritengo che mi abbia risposto in parte, nel
senso che i contenuti della legge n. 55 erano chiaramente riferiti
all'entrata in vigore dello Sblocca Cantieri, che di fatto ormai è
stato convertito in legge ed è vigente dal 18 giugno del 2019. Mi
ha risposto in parte, perché - d'accordo o meno, dubbio o meno che
sono stati palesati da più parti, come giustamente lei ha detto e
che ho letto anche io - comunque nella legge n. 55 ci sono delle
importanti novità. Ne leggo solo qualcuna: la manutenzione
ordinaria e straordinaria senza progettazione esecutiva; il
documento di fattibilità delle alternative progettuali per i lavori
di importo superiore alla soglia comunitaria; torna l'incentivo
alla progettazione per i tecnici delle stazioni appaltanti, vale a
dire che ritorna l'incentivo del 2 percento per la produzione
in
house
, ovvero all'interno dell'amministrazione; la soglia per
il ricorso a procedura negoziata passa a 200 mila euro. Ma secondo
me il punto focale è quello in cui si dice che viene meno l'obbligo
per i comuni non capoluogo, per cui per la Valle d'Aosta significa
che il solo comune che veramente è comunque obbligato a ricorrere
alla stazione centrale di committenza è il Comune di Aosta.
Il quesito andava nel senso di dire: avete intenzione di fare
una comunicazione? Si applica anche in Valle questo? Per quei
comuni che possono non avvalersi della centrale di committenza o
hanno le strutture per non avvalersene l'applichiamo immediatamente
anche in Valle? Il quesito mirava a questo, perché noi comunque
abbiamo una nostra legge che identifica il ricorso alla centrale
unica di committenza. Per cui probabilmente già a settembre farò
meglio il quesito, perché a mio parere in questo momento noi
dobbiamo dare la facoltà i nostri comuni, tenuto conto del fatto
che hanno di nuovo la possibilità di utilizzare gli avanzi di
amministrazione e quant'altro in conto investimenti, di avere la
più ampia possibilità di scelta. Questo non vuol dire che non sia
ottimo il lavoro che lei sta facendo, quello della convenzione e
quant'altro, però in questo momento la mia idea è che bisogna che i
comuni valdostani abbiano le stesse possibilità.
Se viene chiamato lo Sblocca Cantieri, immagino che a maggior
ragione in Valle d'Aosta ci sia la necessità di sbloccare questi
cantieri. Non vorrei che magari una normativa nostra, magari senza
una direttiva o qualcosa del genere, impedisse o comunque limitasse
la possibilità e la facoltà che hanno i comuni in questo momento di
bandire autonomamente gare, senza avvalersi della centrale di
committenza. Questo era lo scopo, perché riteniamo che ci siano
importanti risorse a disposizione. Se leggo solo l'avanzo del
Comune di Aosta, che è più alto dell'avanzo di amministrazione
disponibile della nostra Regione, già penso di aver detto
tutto.
