Classificazione
ASSISTENZA SANITARIA E OSPEDALIERA



Oggetto del Consiglio n. 137 del 3 dicembre 2020 - Resoconto
OGGETTO N. 137/XVI - Interpellanza: "Valutazione della
necessità di incrementare gli stanziamenti a favore della spesa
sanitaria".
Bertin (Presidente) -
Punto n. 24 all'ordine del giorno.
Per l'illustrazione, ha chiesto la parola il consigliere Aggravi,
ne ha facoltà.
Aggravi (LEGA VDA) -
Questa interpellanza nasce
principalmente da un articolo di giornale il cui titolo è: "Dal
Governo 13 milioni di euro ma la Regione cade dalle nuvole. La
somma svelata dalla deputata Tripodi nell'audizione dei
Parlamentari". Ora ricordo che eravamo in molti all'audizione della
V Commissione nella quale avevamo audito i due Parlamentari e, in
particolare, poi successivamente erano state fornite, su richiesta,
tra l'altro, del nostro Capogruppo, delle schede o comunque una
sintesi dell'esposizione dell'onorevole Tripodi riguardo a questi
famosi 13 milioni e più di euro che lei aveva snocciolato nel corso
della trattazione. La richiesta nasceva dal fatto che ovviamente
era molto complesso seguire la trattazione e capire di cosa si
stesse parlando. Nell'articolo ovviamente si capisce benissimo
l'intento giornalistico, si parla appunto di rivelazione, sono
stati svelati dei soldi di cui nessuno sapeva nulla, ma ora,
ricostruendo un po' quello che già la Deputata ha detto in
audizione, dai documenti e soprattutto dalla rendicontazione che
ognuno si è potuto fare dei decreti n. 18, n. 34 e n. 104, la cifra
ovviamente veniva fuori. L''intenzione quindi era quella di capire
soprattutto oggi... poi, tra l'altro - lo vorrei ricordare all'Aula
-, ieri ci è stato ricordato che il Governo ci ha dato 16 milioni
di materiali consumabili, 7 milioni non consumabili, 15
ventilatori, eccetera. È bene anche capire che cosa ne sia stato di
questi soldi o, meglio, se intanto sono stati ricevuti totalmente
dalla Regione, quali siano appunto le relative modalità di spesa e
se oggi questi risultino completamente esauriti, così rendiamo
conto anche della contabilità di cui l'onorevole Tripodi ci ha resi
edotti, lo dico ovviamente in senso ironico perché chi ha letto i
decreti conosceva già queste cifre, e soprattutto, forse cosa molto
più interessante, tenuto conto dei soldi che sono stati stanziati
dallo Stato centrale com'è stato fatto per ogni Regione d'Italia,
specifichiamolo, soprattutto a chi ci ricorda quello che ci è stato
dato quasi come una concessione di natura borbonica, nella legge n.
8 erano poi stati stanziati ulteriori fondi: circa 14 milioni.
Vorremmo quindi capire prima di tutto anche se ci sono altri
fondi di provenienza statale relativi all'emergenza epidemiologica
che non sono ovviamente ricompresi nei 13 milioni già citati e
soprattutto, considerando un bilancio dell'insieme di queste cifre,
capire se i 14 milioni di cui sopra, quindi quelli stanziati dalla
legge n. 8, sono ad oggi tutti impegnati, ovvero liquidati, cioè
sostanzialmente se siano stati spesi e in prospettiva capire se gli
stanziamenti in oggetto siano risultati sufficienti per le relative
necessità di spesa - molto probabilmente la risposta sarà negativa,
ma è bene saperlo considerando che l'emergenza comunque purtroppo
continua e ovviamente le necessità di spesa sono quelle che sono -
e soprattutto se sia intenzione del Governo regionale prevederne o
richiederne di ulteriori.
Credo sia particolarmente importante non soltanto perché si sta
parlando ovviamente della tematica sanitaria ma perché spesso e
volentieri, soprattutto su tematiche così importanti, conosciamo e
ci rimangono impresse le cifre, gli stanziamenti ma poi l'effettiva
azione, l'effettiva spesa di queste risorse non viene spesso
considerata o almeno seguita con la dovuta attenzione. Questa anche
vuole essere una prima risposta alla stessa dichiarazione che ha
fatto l'Onorevole dicendo che era sua intenzione preparare
un'iniziativa parlamentare per capire appunto le Regioni che cosa
avessero fatto di tutti questi fondi che sono stati stanziati. Se
posso permettermi, vorrei comprendere e capire soprattutto se
effettivamente ci aspettiamo ancora qualcosa da Roma considerando
appunto che magari ci sono dei fondi e delle risorse che non sono
stanziati dai decreti-legge che ho citato e che magari possono
quelli sì aumentare una cifra che non è sicuramente a conoscenza
dell'Aula.
Presidente -
Per la risposta, sempre l'assessore
Barmasse, ne ha facoltà.
Barmasse (UV) -
La ringrazio, consigliere Aggravi,
solamente anche per una piccola considerazione, nel senso che il
Governo non ci ha regalato nulla, nel senso che non è che siamo
stati oggetto di particolari attenzioni da parte del Governo, come
lei ha ricordato, ma sono stanziamenti che sono stati dati a tutte
le Regioni, quindi questo atteggiamento, secondo me, di una certa
parte del Governo centrale in maniera un po' così paternalistica:
"fate i bravi sennò vi sculacciano" non mi è piaciuta molto, su
questo non ci sono dubbi, per cui la ringrazio della domanda,
dopodiché cercherò di dare i dati che mi ha dato il Dirigente di
riferimento.
L'importo stanziato dal decreto n. 18 per spese correnti, pari a
euro 2.966.930, è stato incassato dalla Regione in data 26 marzo
2020. Con provvedimento dirigenziale in data 24 aprile 2020 la
somma è stata accertata dalla Regione e impegnata a favore
dell'Azienda USL della Valle d'Aosta. L'importo stanziato dal
decreto n. 34 per spese correnti, pari a euro 6.053.634, è stato
incassato dalla Regione in due
trance
: la prima in acconto
in data 16 luglio 2020, la seconda a saldo in data 19 novembre
2020. Con provvedimento dirigenziale in data 26 agosto 2020 la
somma totale del finanziamento è stata accertata dalla Regione e
impegnata a favore dell'Azienda USL della Valle d'Aosta. Una parte
delle somme ricevute è già stata spesa per le finalità definite dai
due decreti, mentre un'altra parte, principalmente relativa al
potenziamento dell'area territoriale, è oggetto di un piano di
utilizzo recentemente trasmesso per la verifica al Ministero della
salute.
Le somme previste dall'articolo 4 del decreto n. 18 per
l'allestimento di aree sanitarie temporanee, pari a euro 105.210,
non risultano ancora ricevute dalla Regione ma sono state accertate
dalla Regione e impegnate a favore dell'Azienda USL della Valle
d'Aosta con provvedimento dirigenziale in data 28 ottobre 2020. Con
tali somme è stata parzialmente finanziata la posa dei
container
climatizzati pre-triage del Pronto Soccorso. Le
somme previste dal decreto n. 104 per la riduzione delle liste di
attesa, pari a euro 1.004.475, non risultano ancora ricevute dalla
Regione ma sono state accertate dalla Regione e impegnate a favore
dell'Azienda USL della Valle d'Aosta con provvedimento dirigenziale
in data 17 novembre 2020. Tali somme non sono ancora state
utilizzate in quanto l'attività dell'azienda è attualmente rivolta
a fronteggiare la seconda fase della pandemia, con conseguente
sospensione dell'attività di recupero delle prestazioni
arretrate.
La somma di euro 3.038.687 prevista dall'articolo 2 del decreto
n. 34 è assegnata al Coordinatore del Dipartimento programmazione,
risorse idriche e territorio, individuato dal Presidente della
Regione quale soggetto attuatore degli interventi per la
realizzazione delle opere previste nel piano regionale di
riorganizzazione della rete ospedaliera.
"Se vi siano altre fonti di provenienza statale non già
ricompresi tra quelli di cui ai decreti-legge citati", la risposta
è che non vi sono ad oggi altri fondi di provenienza statale
relativi all'emergenza epidemiologica da Covid-19.
"Se gli stanziamenti regionali di cui alla legge regionale n. 8
ad oggi risultino tutti impegnati o liquidati", la risposta è che
le somme di cui alla legge regionale n. 8 sono state impegnate per
euro 14.087.981, ad oggi nessuna somma è stata ancora liquidata
all'Azienda USL in quanto, trattandosi di fondi a destinazione
vincolata e non avendo l'Azienda USL manifestato esigenza di
liquidità, è stato adottato un sistema di liquidazione e
rendicontazione delle somme effettivamente spese.
"Se gli stanziamenti in oggetto siano risultati sufficienti per
le relative necessità di spesa, ovvero sia intenzione del Governo
regionale richiederne di ulteriori", gli stanziamenti statali,
unitamente a quelli previsti dalla legge regionale n. 8, hanno
consentito all'Azienda USL di proseguire la gestione fino ad oggi
in situazione di equilibrio economico. Sarà necessario, considerata
la prosecuzione dei contagi da Covid-19, prevedere ulteriori
risorse per finanziare l'attività emergenziale nel 2021, bisognerà
vedere cosa farà il Governo per il 2021, perché ovviamente le
necessità economiche della sanità sono aumentate in maniera
importante e considerevole, quindi trovare delle altre risorse sarà
estremamente importante ed essenziale.
Presidente -
Per la replica, il consigliere Aggravi, ne
ha facoltà.
Aggravi (LEGA VDA) -
Grazie Assessore per l'esposizione,
le chiederei poi solo copia della risposta solo per vedere se non
mi sono perso nulla.
Credo sia importante, anzi, mi permetta di essere contento del
suo
incipit
, perché lo condivido totalmente non soltanto
relativamente alle questioni sanitarie ma lo condivido al di là
della situazione e al di là di quello che stiamo vivendo, perché
nei rapporti che ci sono tra enti, non ci deve essere sudditanza ma
ci deve essere appunto la necessità di assolvere all'obiettivo di
operare nell'interesse della comunità e delle necessità di tutti i
cittadini.
Credo sia anche importante quello che è stato detto per capire
effettivamente due cose: prima, le necessità di cassa, e penso che
la risposta al terzo quesito dice appunto che l'USL oggi non ha una
crisi di liquidità e quindi la liquidazione è disposta per
rendicontazione, sia un aspetto molto importante; dall'altra parte,
ovviamente al di là delle varie cifre che sono state riportate, la
programmazione futura... e mi auguro anche parte di dibattito del
Consiglio perché ovviamente noi, come spesso diciamo, andiamo
incontro a una situazione che non conosciamo oggi a priori ma che
possiamo prevedere, quindi definire corretti stanziamenti che
possano appunto rispondere alle necessità e alle sfide soprattutto
che la Regione avrà sarà importante.
È bene però considerare un aspetto, perché qui ci siamo limitati
a parlare di contabilità e di manifestazione della contabilità ma
anche la programmazione e l'effetto tempo, che ovviamente non è
direttamente oggetto di questa interpellanza, saranno molto
importanti, perché spesso e volentieri programmiamo, stanziamo
delle cifre e poi dopo le procedure, i cavilli burocratici o le
mancanze limitano la messa in campo di queste cifre e soprattutto
di progettualità e, purtroppo, l'abbiamo già visto. Io quindi penso
che una sfida collaterale sarà anche quella di avere dei processi
efficienti e soprattutto delle strutture che possano operare in
maniera snella, perché altrimenti potremo stanziare tutte le cifre,
tutte le risorse che vogliamo ma poi, come spesso succede, non
avviene.
Quello che poi rilevo - vedendo comunque la sua risposta - è che
alcune delle risorse che sono rendicontate dalla documentazione
ricevuta non sono ancora arrivate da Roma e quindi per ora ci sono
sulla carta.
Sicuramente si rende anche un po' giustizia con questa risposta
a quanto avvenuto in Commissione, perché altrimenti, leggendo
l'articolo, sembrava che i Commissari fossero letteralmente caduti
dal pero e il lavoro della Commissione fosse stato quasi quello di
rivelare qualcosa di cui nessuno si era accorto e invece abbiamo
avuto la dimostrazione che la Commissione ha lavorato, conosceva le
cifre e quello che giustamente e provocatoriamente è stato
riportato nell'articolo, in realtà, era qualcos'altro. Sicuramente
quindi se si fossero sentiti poi anche i membri della Commissione,
essi avrebbero potuto confermare che l'intenzione era conoscere e
capire quello che era stato esposto e non qualcosa che non si era
conosciuto, perché di queste cifre ne avevamo contezza, quello che
ci mancava e su cui oggi lei ha risposto è stato l'utilizzo ed
effettivamente la ricezione di queste risorse.
