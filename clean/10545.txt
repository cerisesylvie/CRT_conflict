Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1538 del 8 novembre 1990 - Resoconto
OGGETTO N. 1538/IX - Realizzazione della "Casa dello
Studente" a Torino (
Interpellanza).
Presidente - Do lettura dell’interpellanza
presentata dal Consigliere Riccarand:
INTERPELLANZA
Ricordato che, nello scorso mese di febbraio, il Consiglio
regionale aveva discusso una petizione, sottoscritta da 604
cittadini, con cui veniva richiesta la creazione a Torino di una
"Casa dello studente valdostano";
Rilevato che all’Università degli Studi di Torino
sono iscritti circa 1.150 studenti universitari della nostra
Regione su un numero complessivo di universitari valdostani che è
di circa 1.300;
Ricordato altresì che, nello scorso mese di luglio, il
Presidente della Giunta aveva dichiarato che erano quasi definite
le trattative per la realizzazione della "Casa dello studente" per
gli universitari valdostani di Torino;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) quali trattative, e con chi, sono state avviate per la
realizzazione della "Casa dello studente valdostano" a Torino;
2) quali sono le caratteristiche della struttura che si vorrebbe
realizzare;
3) quando si intende portare all’esame delle
apposite Commissioni del Consiglio una proposta concreta;
4) come si intende operare per dare una concreta risposta ad una
esigenza manifestata da molto tempo.
Presidente
- Ha chiesto di illustrare
l’interpellanza il Consigliere Riccarand, ne ha
facoltà.
Riccarand (VA)
- Nello scorso mese di febbraio il
Consiglio regionale aveva discusso una petizione che era stata
sottoscritta da 604 studenti valdostani, con cui si chiedeva di
creare a Torino una "Casa dello studente valdostano". Questa
richiesta deriva dal fatto che a Torino c’è la
maggiore frequenza ai corsi universitari da parte di giovani
valdostani: sono circa 1200 gli studenti universitari valdostani a
Torino su un totale di studenti universitari valdostani di 1300.
Quindi a Torino si concentra la più forte domanda di strutture per
ospitare gli studenti universitari valdostani.
Da tempo si parla di questo progetto di creare a Torino una casa
dello studente, una struttura che dia la possibilità di avere una
abitazione, un luogo di ritrovo da parte degli studenti
universitari valdostani, però finora risultati concreti non ce ne
sono stati.
Nello scorso mese di luglio il Presidente della Giunta aveva
dichiarato che erano state quasi definite le trattative per
acquisire un immobile che poteva avere questa destinazione.
Siccome nei mesi successivi non ci sono state più informazioni
rispetto a questa possibilità, con questa interpellanza vogliamo
sapere qual è il punto, cioè quali trattative e con chi sono state
avviate per la realizzazione della "Casa dello studente valdostano"
a Torino, quali sono le caratteristiche della struttura che si
vorrebbe realizzare, quando la documentazione, le proposte, i
progetti verranno presentati all’esame delle
competenti Commissioni consiliari, e in definitiva come si intende
operare perché, in tempi possibilmente brevi, si dia una risposta
concreta ad una domanda che ormai da molti anni proviene dagli
universitari della Valle d’Aosta.
Presidente
- Ha chiesto di parlare
l’Assessore alla Pubblica Istruzione Rusci, ne ha
facoltà.
Rusci (PRI)
- Ho incontrato martedì 2 ottobre,
accompagnato dal capo di gabinetto della Presidenza della Giunta
regionale, l’ispettore generale dei Salesiani Don
Bassetti e l’economo generale Don Tarasco. Abbiamo
fatto un sopralluogo a tre ipotesi differenti di collocazione della
casa dello studente in Torino: la prima, nella zona
dell’ospedale Maria Vittoria accanto alla stazione
di Porta Susa; la seconda, in Borgo S. Paolo nella zona del
Politecnico; la terza, in S. Giovannino a sud di Porta Nuova e
accanto a Corso Vittorio.
Il 20 ottobre i Salesiani si sono riuniti in consiglio e lì
hanno prospettato alcune ipotesi di lavoro; sembrerebbe che la più
concreta e la più pragmatica da perseguire sia la soluzione di
Borgo S. Paolo, nel senso che in questa struttura - che poi
descriverò sommariamente - potrebbe trovare allocazione la casa
degli studenti valdostani a Torino. Una struttura che, su questo ci
siamo chiariti fin da subito, non sarà gestita secondo le idee del
progetto educativo salesiano ma sarà una struttura autonoma, una
struttura che dovrà essere per quanto possibile aperta per evitare
ghettizzazioni di qualsivoglia tipo, una struttura che dovrebbe
comprendere (ma qui occorrerà aprire un confronto soprattutto con
le organizzazioni studentesche universitarie in quanto le idee non
sono chiarissime da questo punto di vista) fra i 100 e i 150 posti,
con locali in cui sia possibile ospitare per momenti di incontro e
sportivi e culturali e comunque di discussione anche studenti
provenienti da altre realtà.
La struttura in questione è composta da un fabbricato
principale, quattro piani fuori terra, per un totale di 3600 mq
circa, che ha nella zona sottostante una palestra più servizi per
complessivi 1000 mq circa, più un secondo fabbricato, un ex
oratorio a due piani fuori terra, di 1136 mq; il tutto per una
superficie utilizzabile di 4700 mq, più 1000 mq circa di
palestra.
Il 19 novembre il consiglio dei Salesiani dovrebbe formulare
delle proposte concrete, tali che permetteranno un inizio di
trattativa ancora più concreta per arrivare alla definizione
dell’eventuale discorso.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Ringrazio l’Assessore per
la risposta, che ha fornito una prima serie di elementi su cui
riflettere e ragionare. Credo che su questo argomento sia opportuno
al più presto investire le competenti Commissioni del Consiglio in
modo da poter avere una serie di elementi e anche un primo
confronto sulle idee che ci sono, sul tipo di struttura che si
vuole fare, su come la si vuole utilizzare, su come la si vuole
gestire, su come una struttura di questo genere può raccordarsi
rispetto ad una esigenza che comunque rimane ancora più grande e
ancora più generale.
Credo sia importante che si facciano dei passi concreti in
avanti e mi auguro che il progetto vada avanti in tempi rapidi.
***
