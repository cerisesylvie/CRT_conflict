Classificazione
ISTRUZIONE PUBBLICA
Istituzioni scolastiche



Oggetto del Consiglio n. 1256 del 9 febbraio 2022 - Resoconto
OGGETTO N. 1256/XVI - Interpellanza: "Modalità per un nuovo
utilizzo delle attrezzature e degli strumenti di tecnologia
meccanica in disposizione all'Istituto di Istruzione Liceale
Tecnica e Professionale di Verrès".
Bertin (Presidente) -
Punto n. 32 dell'ordine del giorno.
Si è prenotato il consigliere Brunod, ne ha facoltà.
Brunod (LEGA VDA) -
Abbiamo appreso che presso
l'istituzione scolastica di Istruzione Liceale, Tecnica e
Professionale di Verrès, ISILTP, in modo particolare per quanto
riguarda l'indirizzo di operatore elettrico, risulta che vi siano
tutta una serie di strumenti e apparecchiature, torni, bindelle,
saldatrici, trapani a colonna, che da diversi anni non sono e non
possono essere utilizzati dagli studenti.
Prendendo atto che il prospetto relativo ai moduli settimanali
dell'area di indirizzo prevede che vengano svolti quattro moduli di
tecnologie meccaniche e applicazioni, oltre ai nuovi moduli per
elaboratori tecnologici ed esercitazioni, sei moduli per tecnologie
elettrico-elettroniche ed applicazioni, sei moduli per tecnologie
tecniche di installazione e manutenzione, nonostante non vi sia più
l'indirizzo specifico relativo alla meccanica, l'indirizzo
operatore elettrico prevede comunque quattro moduli di tecnologie
meccaniche e applicazioni.
Consultando il sito
www.isiltp.it
nella sezione
"Descrizione indirizzo operatore impianti elettrici" si apprende
che: "In particolare questo corso fa per te se sei interessato
all'applicazione pratica della tecnologia, hai attitudine alla
manualità e allo sviluppo operativo pratico, sei appassionato alla
conoscenza del funzionamento pratico degli impianti, se vuoi
imparare il sapere ma soprattutto il fare, completando lo studio
teorico con un'ampia attività laboratoriale e pratica in
officina".
Evidenziamo che le motivazioni in merito al non utilizzo delle
apparecchiature sopra citate pare siano dovute ai costi troppo
elevati per renderli conformi alle normative. Tenendo conto che
poter avere a disposizione tali apparecchiature permetterebbe agli
studenti che frequentano l'indirizzo operatore elettrico di poter
svolgere e apprendere al meglio le materie specifiche previste
nella loro area. Si interpella l'Assessore competente per
conoscere: se sia a conoscenza della problematica relativa alle
apparecchiature e macchinari sopracitati, quando siano state
acquistate tali apparecchiature, quale sia stato l'importo
complessivo delle stesse e da quanto tempo non sono più state
utilizzate dagli studenti; se vi sia l'intenzione di intervenire
per permettere un riutilizzo di tali apparecchiature e, nel caso di
risposta affermativa, attraverso quali modalità e tempistiche. Mi
permetterei anche di poter chiedere se l'Assessore sa quali
intenzioni vi sono in merito all'indirizzo "Operatore elettrico",
presso la sede di Verrès per il prossimo anno scolastico.
Presidente -
Risponde l'assessore Caveri, ne ha
facoltà.
Caveri (AV-VdA Unie) -
Lei ne sa più di me: evidentemente
è andato nei magazzini della ex Brambilla a vedere queste
apparecchiature di cui io non avevo coscienza, ma è colpa mia, non
è solo merito suo.
Intanto non ci sarà più il corso triennale di operatore
elettrico a partire dal 2022-2023 per mancanza di iscrizioni, per
un calo, quindi quell'ipotesi che lei faceva di utilizzo presso di
loro viene meno. Nei giorni prossimi, anzi già oggi, cominceremo a
comunicare i dati delle iscrizioni alle scuole superiori e credo
che sarà un tema molto interessante vedere appunto come alcune
specializzazioni professionali siano fortemente in crisi, malgrado
il forte investimento che abbiamo fatto su questi corsi.
Sono stato informato dal dirigente tecnico di riferimento
dell'area tecnico-professionale che, come diceva giustamente,
presso questi immobili scolastici di Verrès ci sono questi
strumenti e apparecchiature, torni, fresatrici, che provengono
prevalentemente dall'ex sede distaccata di Pont-Saint-Martin, dove
era attivo l'indirizzo dell'istruzione professionale tecnico
dell'industria meccanica. Le apparecchiature di maggior valore sono
state comprate negli anni '90, quindi l'età di queste
apparecchiature oscilla tra i 25 e i 30 anni. L'inventario, con la
registrazione di tali apparecchiature, si trova presso
l'istituzione scolastica di Verrès e naturalmente sarà mio
intendimento chiedere a qualcuno di fare degli approfondimenti
rispetto alla possibilità di un utilizzo. Oggi come oggi chi può
avere un qualche interesse potrebbe essere forse l'Istituto Don
Bosco di Châtillon, il quale però, anche grazie all'aiuto della
Regione, ha sempre apparecchiature all'ultimo grido, giacché è
molto difficile usare delle apparecchiature trentennali, sapendo
che poi - in questo i salesiani sono molto bravi - riescono a far
corrispondere la capacità di lavorare su macchine modernissime,
perché è il presupposto per poter poi entrare nelle fabbriche della
zona che utilizzano quelle medesime attrezzature, che ormai hanno
caratteristiche digitali e come tali bisogna esercitarsi su
questo.
Considerati i corsi tecnico-professionali attualmente attivati
presso le diverse istituzioni scolastiche, è possibile pensare al
trasferimento di alcune apparecchiature verso scuole superiori,
oltre al Don Bosco, che abbiano nel loro piano dell'offerta
formativa il percorso professionale manutenzione e assistenza
tecnica, al Manzetti e al già citato Don Bosco, ma con le
precisazioni che abbiamo fatto prima. Poi, perché queste macchine
non siano mai state rivendute quando c'era mercato? Io immagino che
probabilmente avevano già una loro obsolescenza, anche perché, se
per caso si dovesse scoprire che qualcuna di queste macchine può
ancora avere una valenza, ci sarebbero dei costi manutentivi di
tali apparecchiature che ovviamente sono ferme anch'esse da una
trentina d'anni. Ribadisco invece che, per quel che riguarda i
percorsi tecnico-professionali che resteranno nel plesso scolastico
di Verrès, queste apparecchiature non hanno una loro utilità.
Ci attiveremo, e la ringrazio molto di averci presentato
quest'interpellanza, e vedremo che cosa sarà possibile fare di
queste attrezzature, altrimenti ovviamente sarà preferibile
dismetterle piuttosto che tenerle inutilmente in magazzino.
Presidente -
Per la replica il consigliere Brunod.
Brunod (LEGA VDA) -
Grazie, Assessore, per la risposta.
Ci fa piacere che sia venuto anche lei a conoscenza della
problematica. Ovviamente non era nostra intenzione dare le colpe su
questa cosa a lei, perché sappiamo anche noi che da anni erano
inutilizzate. Abbiamo portato la problematica, perché diversi
ragazzi ci hanno detto che in diverse occasioni avrebbero potuto
ancora utilizzare queste apparecchiature: come dice lei, alcune
sono più usate, alcune invece sono ancora in buono stato.
Purtroppo, per via di tutti questi anni, quel locale e tutte quelle
apparecchiature non sono accessibili.
Abbiamo anche saputo che non verrà riconfermato il corso per il
problema delle iscrizioni e quindi accogliamo favorevolmente il
fatto che lei ha detto che valuterete la situazione. Se vi sarà la
possibilità di trasferire alcuni dei macchinari che possono ancora
essere utilizzati in altri istituti, ben venga per dare la
possibilità a questi ragazzi di fare più pratica che teoria.
Ringraziamo della sua risposta.
