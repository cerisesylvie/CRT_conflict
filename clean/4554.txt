Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 229 del 30 aprile 1982 - Resoconto
OGGETTO N. 229/VII - COMUNICAZIONE DELL'UCCISIONE
DELL'ONOREVOLE PIO LA TORRE E DEL SUO AUTISTA.
PRESIDENTE
: Colleghi Consiglieri, vi aveva informato
prima dell'interruzione dei programmi radio per comunicare la
notizia dell'assassinio avvenuto a Palermo del Segretario regionale
del P.C.I., On. Pio La Torre; la notizia è stata confermata
dall'ANSA, è stato ucciso stamani in un agguato ed a quanto sembra
è stato ucciso anche il suo autista. Secondo l'ANSA, l'agguato è
stato teso da un commando composto da diverse persone a breve
distanza da un palazzo del '700 dove hanno sede il Comitato e la
Segreteria regionale del P.C.I., che è situato di fronte
all'Ospedale Militare di Palermo. Sul luogo sono confluiti ingenti
mezzi di polizia e dei carabinieri; posti di blocco sono stati
istituiti in tutte le vie d'uscita della città e soprattutto
all'imbocco dell'autostrada. L'ANSA comunica inoltre in un
ulteriore informazione che numerosi esponenti politici ed in
particolare i dirigenti comunisti siciliani sono giunti in via Cuba
dove si è svolto l'agguato. Nell'ultimo Congresso regionale del
P.C.I., La Torre, che era Deputato alla Camera, era stato eletto
Segretario regionale per la Sicilia. Posso aggiungere che era
laureato in Scienze Politiche, era nato a Palermo il 24.12.1927.
Anche queste vittime si aggiungono a quelle del terrorismo, della
mafia, dell'eversione nel nostro Paese a cui bisogna contrapporre
la fermezza e la solidarietà delle forze democratiche in modo
unitario al fine di proseguire sulla via della democrazia e
respingere quindi ogni intimidazione.
Colleghi Consiglieri, la Presidenza propone, in accordo anche
con il Presidente della Giunta, che in segno di solidarietà e di
cordoglio con la Regione siciliana e con le vittime del terrorismo,
il Consiglio regionale sospenda i lavori per alcuni minuti.
La seduta è sospesa.
I lavori sono sospesi dalle ore 10,51 alle ore 11,05 in segno
di lutto e di solidarietà.
PRESIDENTE
: Riprendiamo i lavori dopo la sospensione in
segno di cordoglio e di solidarietà per l'assassinio dell'On. Pio
La Torre e del suo autista.
Ha chiesto di parlare il Presidente della Giunta, ne ha
facoltà.
ANDRIONE - (U.V.):
A nome della Giunta e mio personale
presento al Partito Comunista le condoglianze per questo efferato
omicidio che a noi sembra di chiara matrice mafiosa. Vorrei
sottolineare ancora una volta che è intollerabile che in una
società che si pretende civile e dove la pena di morte è stata
giustamente eliminata, vivano e prosperino delle contro società
parallele, dove la pena di morte è ancora praticata, e che con
questi sistemi si continui ad ottenere la totale soggezione di
intere popolazioni ad un potere occulto e sovente
delinquenziale.
Avevamo sottolineato in quest'aula quanto fossimo legati alla
persona del Presidente Mattarella e quanto la sua perdita abbia
rappresentato un enorme danno per la Sicilia. Siamo convinti che
l'On. Pio La Torre fosse sulla stessa strada e che sia stato ucciso
per gli stessi motivi. E' per questo che con particolare emozione
presentiamo le nostre condoglianze al P.C.I. sottolineando un ruolo
che uomini di questo genere possono avere per la vera rinascita
della Sicilia.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
A nome del Gruppo comunista ringrazio
il Presidente del Consiglio, il Presidente della Giunta e tutti i
colleghi per la sensibilità dimostrata in quest'occasione.
Ho avuto il piacere di conoscere La Torre e vorrei dire due
parole per descriverne la figura. Si trattava di un uomo politico
capace, aveva diretto per conto della Segreteria l'intervento di
soccorso dell'Organizzazione comunista nelle zone terremotate. Era
stato eletto in Sicilia come Segretario proprio grazie a queste sue
capacità.
Si trattava di un uomo combattivo, molto legato alla sua terra,
che ricordava continuamente, il quale si occupava dei problemi di
questa Regione, in particolar modo della lotta a quel contropotere
a cui faceva cenno il Presidente della Giunta, rappresentato dalla
mafia. Ancora una volta un uomo generoso, impegnato, che credeva
nelle sue idee e nella sua attività, è caduto mentre svolgeva il
proprio lavoro. E' caduto come Moro, Mattarella, Alessandrini,
Terranova ed altri fra magistrati, uomini politici, giornalisti,
poliziotti. Penso che tutti noi in questi momenti, siamo più
confermati nella volontà di resistere, di continuare a fare la
nostra parte contro l'eversione e la criminalità comune per il bene
della nostra Regione e del Paese.
PRESIDENTE
: Credo di interpretare i sentimenti del
Consiglio nel proporre che, per manifestare anche all'esterno
questo nostro cordoglio, venga inviato a nome del Consiglio stesso,
analogamente a quanto ha fatto il Governo regionale, un telegramma
al Comitato regionale del Partito Comunista siciliano ed al Capo
Gruppo dei Deputati alla Camera dei Deputati, dove Pio La Torre era
eletto. Il Consiglio non ha obiezioni, pertanto redigeremo con
l'ufficio di Presidenza il testo del telegramma.
