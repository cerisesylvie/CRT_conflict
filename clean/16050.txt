Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2400 del 5 febbraio 1997 - Resoconto
SEDUTA POMERIDIANA DEL 5 FEBBRAIO 1997
OGGETTO N. 2400/X Subconcessione, per la durata di anni trenta,
decorrenti dalla data del decreto di subconcessione, alla società
S.E.L.I. di derivazione d'acqua dalla Dora Baltea, nei Comuni di
Pontey e Châtillon, ad uso idroelettrico.
Deliberazione Il Consiglio
Premesso che con domanda in data 23 giugno 1994 e rettifica del
2 novembre 1995, la S.E.L.I. S.a.S. ha chiesto all'Amministrazione
regionale la subconcessione di derivare dalla Dora Baltea, a quota
441,70 m.s.m., nei comuni di Pontey e Châtillon, moduli max. 277 e
medi 144 di acqua per produrre, sul salto di metri 4,50, la potenza
nominale media di KW 635,29.
Precisato che la domanda, corredata dal relativo progetto a
firma ing. Caruso Davide, prevede la costruzione di un impianto del
tipo ad acqua fluente con opere di presa costituite da uno
sbarramento in tessuto gommato, vasca moderatrice, canale di
adduzione, edificio di produzione e opere di restituzione.
Tenuto presente che:
- Con deliberazione della Giunta regionale n. 4973 in data 17
giugno 1994 è stata espressa la valutazione positiva condizionata
sulla compatibilità ambientale del progetto di realizzazione
dell'impianto idroelettrico di cui si tratta, subordinatamente
all'osservanza della seguente condizione:
vengano attuate le misure di mitigazione previste dallo studio
di impatto ambientale;
- Il Magistrato per il Po di Parma, con nota prot. n. 12993 in
data 28 agosto 1995, ha rilasciato il proprio nullaosta nei
riguardi idraulici per l'ammissione ad istruttoria della domanda di
cui si tratta;
- L'Autorità di Bacino del fiume Po di Parma, con nota prot. n.
3887 in data 29 settembre 1995, ha espresso parere favorevole
subordinatamente alle seguenti prescrizioni:
a) opportune caratteristiche della scala di risalita per
l'ittiofauna;
b) passaggio di almeno parte del M.D.V. attraverso la suddetta
scala;
c) valutazione della possibilità di realizzare l'impianto senza
canale derivatore, alzando la quota della soglia;
- L'E.N.E.L., Compartimento di Torino, con nota prot. n. 1812 in
data 9 novembre 1995 ha comunicato che l'esercizio dell'impianto
della S.E.L.I. S.a.S. non dovrà in alcun modo recare turbative al
normale funzionamento degli impianti di Châtillon e Montjovet;
- L'avviso di presentazione della domanda 23 giugno 1994 della
S.E.L.I. S.a.S. è stato pubblicato sul Foglio Annunzi Legali della
Valle d'Aosta n. 4 in data 3 febbraio 1996 e riprodotto nel n. 96
della Gazzetta Ufficiale della Repubblica Italiana (foglio
inserzioni) in data 24 aprile 1996, senza dar luogo alla
presentazione di domande incompatibili e concorrenti;
- Con ordinanza n. 195 in data 04 giugno 1996 dell'Assessore ai
Lavori Pubblici è stato disposto il deposito della domanda e del
relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 18 giugno 1996 a disposizione di
chiunque intendesse prenderne visione nelle ore d'ufficio;
- Copia dell'ordinanza è stata affissa per il predetto periodo
di 15 giorni all'Albo Pretorio dei comuni di Pontey e Châtillon e
copia della medesima è stata inviata al Consorzio per la Tutela,
l'Incremento e l'Esercizio della Pesca in Valle d'Aosta; al
Magistrato per il Po di Parma; al Ministero dei LL.PP. Direzione
Generale delle Acque ed Impianti Elettrici; alla Sezione
Idrografica del Po di Torino; all'Associazione d'Irrigazione
Est-Sesia di Novara; all'Associazione d'Irrigazione dell'Agro
all'Ovest del Sesia di Vercelli; all'Assessorato dell'Agricoltura,
Forestazione e Risorse Naturali, Servizi S.I.D.S. e Forestazione;
all'Assessorato dell'Ambiente, Servizio Tutela dell'Ambiente; alla
Prima Direzione del Genio Militare di Torino; all'E.N.E.L.
Compartimento di Torino; all'Assessorato del Turismo Sport e Beni
Culturali, Ufficio Sovraintendenza; all'Autorità di Bacino del
fiume Po di Parma ed alla S.E.L.I. S.a.S. di Pontey;
- la pubblicazione presso i comuni di Pontey e Châtillon, come
risulta dal referto in calce all'ordinanza è avvenuto regolarmente
ed ha dato luogo alla presentazione, da parte delle Associazioni
Irrigue Est-Sesia di Novara ed Ovest-Sesia di Vercelli, di due
esposti, datati 21 giugno 1996 e 18 giugno 1996 con i quali, a
salvaguardia delle dotazioni idriche dei canali Naviglio d'Ivrea,
Depretis e Farini, derivati dalla Dora Baltea, le Associazioni
Irrigue chiedono che nel disciplinare di subconcessione vengano
inserite le seguenti precisazioni:
a) nell'impianto idroelettrico di cui trattasi non si potranno
realizzare bacini di invaso;
b) il manufatto di derivazione dovrà essere dotato di apposito
edificio idoneo alla misura della portata assentita;
c) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua interessato.
Visto altresì che la visita locale d'istruttoria è regolarmente
avvenuta il 11 marzo 1996 ed alla medesima oltre ai funzionari
dell'Ufficio Concessioni Acque dell'Assessorato dei Lavori
Pubblici, sono intervenuti i signori: Lombard Pietro, socio
accomandatario della Società S.E.L.I., assistito dal progettista
ing. Davide Caruso; il sig. Meynet Siro, rappresentante
dell'E.N.E.L.; il sig. Bich Dario, Sindaco del Comune di Pontey
assistito dal tecnico comunale geom. Ennio Cerise.
I funzionari dell'Ufficio Concessioni Acque hanno reso noto che
in data 24 luglio 1996 è pervenuta, a quest'Amministrazione, la
nota prot. n. 863 del Consorzio regionale Pesca con la quale ha
chiesto un contributo di lire 1.000.000 (un milione) per
ripopolamento ittico.
Il sig. Meynet Siro, per conto dell'E.N.E.L., ribadisce che non
ci sono specifiche osservazioni da formulare in merito ad eccezione
del fatto che l'esercizio dell'impianto sotteso dalla centrale di
Saint-Clair e posto tra lo scarico della centrale di Châtillon e la
presa della centrale di Montjovet non deve comportare vincoli o
condizionamenti di alcun genere all'esercizio delle suddette
centrali E.N.E.L.
In riferimento alle richieste formulate dall'Autorità di Bacino
del fiume Po di Parma, si evidenzia che le caratteristiche
tecnico-costruttive della scala di risalita saranno verificate, ai
sensi della delibera Consigliare n. 1193/X del 22 febbraio 1995, da
esperti ittiologi.
Per quanto riguarda la possibilità di realizzare l'impianto
senza canale derivatore, alzando la quota della soglia, si ritiene
l'intervento non auspicabile in quanto l'innalzamento della
suddetta quota creerebbe un rigurgito a monte tale da poter
interferire nell'impianto E.N.E.L. di Châtillon. Inoltre si precisa
che la derivazione prevista dalla S.E.L.I. S.a.S. si trova in
fascia B del progetto adottato con deliberazione n. 1/96 del
Comitato Istituzionale dell'Autorità di Bacino del fiume Po di
Parma in data 5 febbraio 1996 e perciò l'innalzamento della soglia
potrebbe creare turbative al regime idraulico della Dora
Baltea.
In riferimento alla richiesta formulata dal Consorzio regionale
Pesca, la S.E.L.I. S.a.S. ha dichiarato, in sede di visita
d'istruttoria, di accettare di versare un contributo annuo
(indicizzazione ISTAT) di lire 1.000.000 (un milione), apposita
clausola è stata inserita nell'articolo 7 lettera d) del
disciplinare di subconcessione.
Tenuto inoltre presente che:
- l'opera di presa prevede una traversa in calcestruzzo sulla
quale sarà ancorato un elemento flessibile costituito da una
struttura tubolare in tessuto gommato dell'altezza massima di metri
2,50, riempito con acqua, tracimabile superiormente e comandato da
un impianto automatico;
- tale struttura interesserà il corso d'acqua per una larghezza
di metri 36,00 e sarà affiancata, sul lato destro, dove è prevista
la derivazione, da una paratoia piana in metallo dalla larghezza di
metri 4,00 che consentirà di eseguire regolazioni sulle portate in
arrivo e quindi mantenere il livello di monte costante e permettere
di controllare il flusso a valle in modo che sia garantito un
sufficiente livello qualitativo della vita acquatica;
- a lato della paratoia piana è prevista la realizzazione di una
scala, di risalita per la fauna ittica, della larghezza di metri
1,00;
- con l'opera di presa sono previsti i seguenti elementi:
vasca moderatrice, griglie, sghiaiatore e canale di spurgo,
canale di adduzione, centrale e canale di restituzione;
- l'adduzione delle acque alle turbine avverrà mediante un
canale in c.a. a cielo aperto di sezione rettangolare delle
dimensioni di metri 8,00x3,80 e risulterà non visibile in quanto
coperto da terreno vegetale sino alla sommità delle pareti;
- la vasca di carico, delle dimensioni di circa metri
30,00x14,00, risulta essere a cielo aperto solo nella prima parte
dove le acque in arrivo vengono rallentate e filtrate attraverso
uno sgrigliatore automatico, a valle delle griglie la vasca è
coperta da una soletta in c.a. per consentire l'inserimento delle
opere elettromeccaniche nel caso specifico si prevede l'utilizzo di
elettroturbine, del tipo semi Kaplan, completamente sommerse
nell'acqua;
- dopo l'utilizzazione le acque verranno integralmente
restituite, attraverso un canale di scarico in contropendenza,
nella Dora Baltea a quota 438,60 m.s.m.;
- il dislivello tra il pelo morto dell'acqua, a monte e a valle
dei meccanismi motori risulta essere di metri 4,50.
In conseguenza, la potenza nominale media annua dell'impianto,
sulla portata media di moduli 144, risulta essere di:
14.400 x 4,50 : 102 = Kw 635,29
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura di moduli max.
277 e medi 144, si può subconcedere, avendo riguardo delle
condizioni locali, delle utenze preesistenti e della specie di
derivazione realizzata;
3) le opere di presa e le successive condotte, tenuto conto
delle clausole imposte nel disciplinare di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) il minimo deflusso vitale, calcolato secondo i criteri
stabiliti dalla deliberazione Consigliare n. 1193/X in data 22
febbraio 1995 ammonta a 4.231 litri/sec., che verranno lasciati
defluire tramite la scala di risalita per l'ittiofauna;
6) la derivazione corrisponde alla razionale utilizzazione della
Dora Baltea ed è compatibile con il buon regime idraulico, senza
che occorrano, oltre a quelle inserite nel disciplinare di
subconcessione, speciali garanzie a tutela di detto regime;
7) per l'uso della derivazione non è temibile alcun inquinamento
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
4663 del 6 settembre 1996 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la legge regionale n. 4 dell'8 novembre 1956;
Vista la legge n. 36 del 5 gennaio 1994;
Vista la deliberazione del Consiglio regionale n. 1193/X in data
22 febbraio 1995 ed in esecuzione della medesima;
Visto il parere favorevole rilasciato dal titolare delle
funzioni di responsabile del Servizio Assetto e tutela del
territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13 comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione.
Delibera
1) di subconcedere, per la durata di anni trenta successivi e
continui, decorrenti dalla data del decreto di subconcessione, alla
S.E.L.I. S.a.S., giusta la domanda presentata in data 23 giugno
1994 e rettifica del 2 novembre 1995, di derivare dalla Dora
Baltea, a quota 441,70 m.s.m., nei comuni di Pontey e Châtillon,
max. moduli 277 (litri al minuto secondo ventisettemilasettecento)
e medi 144 (litri al minuto secondo quattordicimilaquattrocento) di
acqua per produrre sul salto di metri 4,50, la potenza nominale
media annua di KW 635,29;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della S.E.L.I.
S.a.S.;
4) di ordinare ed accertare l'introito delle seguenti somme, da
versare presso la tesoreria dell'Amministrazione regionale:
a) lire 6.501.250 (sei milioni
cinquecentounmiladuecentocinquanta) pari a mezza annualità del
canone, ai sensi dell'articolo 11 del T.U. 11 dicembre 1933 n.
1775, a titolo di cauzione, somma che verrà restituita, ove
nulla-osti, al termine della subconcessione;
b) lire 325.060 (trecentoventicinquemilazerosessanta) pari ad un
quarantesimo del canone, per gli scopi di cui all'articolo 7 del
T.U. 11 dicembre 1933 n. 1775, somma da introitare al capitolo
08800 della parte Entrate del bilancio preventivo della regione per
il corrente esercizio finanziario (Canoni per concessioni e
subconcessioni di acque pubbliche e miniere);
c) lire 2.500.000 (due milioni cinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazioni di
atti, eccetera somma da introitare al Capitolo 13500 della parte
Entrate del bilancio preventivo della Regione per il corrente anno
finanziario (Gestione Fondi per conto terzi per istruttoria domande
e pratiche varie);
5) di stabilire, come specificato nell'articolo 12 del
disciplinare di subconcessione, in lire 13.002.500 (tredici milioni
zero zero duemilacinquecento) il canone annuo da versare
anticipatamente alla Regione, anno per anno, a decorrere dalla data
del decreto di subconcessione, somma da introitare al Capitolo
08800 della parte Entrate del bilancio preventivo della Regione per
il corrente anno finanziario (canoni per concessioni e
subconcessioni di acque pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994 n. 320 e di darne
esecuzione.
Presidente È aperta la discussione generale. Se nessuno chiede
la parola, pongo in votazione la delibera in oggetto:
Presenti: 25
Votanti: 22
Favorevoli: 21
Contrari: 1
Astenuti: 3 (Lanièce, Linty e Tibaldi)
Il Consiglio approva
