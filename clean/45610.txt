Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Disabili



Oggetto del Consiglio n. 2278 del 5 aprile 2023 - Resoconto
OGGETTO N. 2278/XVI - Interpellanza: "Necessità di adeguare
il modello organizzativo e l'organico delle strutture regionali che
si occupano di disabilità".
Marguerettaz (Presidente) -
Punto n. 54 all'ordine del
giorno. Per l'illustrazione, la parola al collega Marquis.
Marquis (FI) -
Nell'ultimo periodo dell'anno 2022,
soprattutto e in particolare, sono state avanzate diverse
iniziative ispettive, interrogazioni, interpellanze e anche delle
mozioni al riguardo del tema della disabilità e sui servizi che
vengono offerti dalla Pubblica Amministrazione alle persone che
hanno questo tipo di problema. In quell'occasione erano anche state
riconosciute queste criticità da parte del Governo regionale, che
aveva anche affermato, tramite l'Assessore competente, che le
famiglie e le persone disabili non potevano ritenersi soddisfatte
dei servizi che sono offerti, che c'erano pertanto delle criticità
da affrontare.
Tenuto conto quindi di questa situazione, tenuto conto che nel
frattempo c'è stato un cambio di Governo e che quindi ha dato la
possibilità di rivedere l'organizzazione interna; riscontrate
sostanzialmente le problematiche che erano state anche evidenziate
di carattere organizzativo nella ripartizione delle competenze che
sostanzialmente avrebbero anche necessitato di un coordinamento, se
vogliamo dire, diverso per poter agevolare le risposte, perché la
macrostruttura evidenziava con chiarezza quali erano le competenze
e nella definizione della microstruttura erano rimaste delle
situazioni sfumate, con delle sovrapposizioni, quindi tenuto che si
tratta ora di ridefinire il modello organizzativo, l'iniziativa si
prefigge di capire se c'è la volontà, se c'è intenzione, se è
prevista una riorganizzazione competenziale o un affinamento della
strutturazione precedente e anche se è prevista l'integrazione
dell'organico perché era stato evidenziato che soprattutto per
quanto riguarda l'unità di valutazione multidimensionale, c'erano
delle carenze di organico per poter far sì che venissero definiti i
progetti individualizzati di vita.
Sostanzialmente le richieste dell'interpellanza sono due: se si
può affrontare la questione delle sovrapposizioni tra le varie
strutture per avere un quadro delle competenze più chiaro e nitido
e se ci saranno le condizioni attraverso un potenziamento
dell'organico per prevedere che tutte le persone con disabilità
possano essere sostanzialmente beneficiarie di un progetto
individualizzato di vita e partecipato per avere analoghe
prospettive di vita che hanno tutti i cittadini.
Presidente -
Per la risposta, la parola all'assessore
Marzi.
Marzi (SA) -
Collega Marquis, prova a darle una risposta
a un'iniziativa molto complessa, almeno per me, che ha richiesto da
parte mia tutta una serie di approfondimenti, più o meno di matrice
artigianale, che ho posto in essere rispetto ad alcune delle prime
risposte che mi sono arrivate dagli uffici.
Se in una fase iniziale non credo lei sarà soddisfatto della
risposta che darò, nella parte finale dell'iniziativa credo che in
parte condividerà quanto le dico e soprattutto, anticipando il
fatto che, rispetto alle domande poste, non ci sia un'immediata
risposta, capirà che però in termini di finalità e di obiettivi c'è
assolutamente comunione di intenti. Questo in parte è assolutamente
assimilabile rispetto alla stessa domanda e alla stessa questione
che ha posto prima il collega Aggravi, perché in alcuni casi, nel
restare alti, si evidenzia una problematica a monte che, a volte, è
frutto anche di come si è operato, perché il come si opera tende a
creare delle problematiche che non sempre hanno una puntuale
risposta se a monte si è agito in una maniera che magari non aveva
finalità operative corrette.
Più che adeguamento del modello organizzativo e delle rispettive
competenze delle strutture che, a vario titolo, si occupano di
disabilità all'interno dell'Amministrazione regionale, tenuto conto
che la disabilità è un ambito sfaccettato che necessita di approcci
multidisciplinari, ciò che si renderebbe necessario è un maggior
coordinamento tra le suddette strutture. Questa funzione è
attualmente già prevista dall'articolo 4 della legge regionale
14/2008, che individuerebbe il gruppo interistituzionale sulla
disabilità affidandone il coordinamento alla struttura regionale
competente in materia di disabilità stessa. Legge 14 che deve
essere adeguata ma soprattutto il cui iter di modifica è da me
fortemente attenzionato e deve procedere con adeguata celerità,
cosa che ad oggi non è e, tra l'altro, richiamo la replica della
collega Guichardaz alle iniziative del Consiglio regionale scorso
rispetto al fatto di avermi reso edotto della lentezza di cui
sopra. Più che risolvere quindi interferenze e sovrapposizioni, che
in ragione della materia specifica non dovrebbero sussistere,
bisogna prevedere l'adeguato coordinamento al fine di meglio
programmare gli interventi delle singole strutture per garantire
una migliore sinergia fra le stesse, nell'ottica di ottimizzare e
razionalizzare le risorse esistenti così da monitorare gli
interventi e i loro effetti. La multidimensionalità deve essere un
mezzo per raggiungere un fine qualitativo e non un aumento della
complessità. Credo sia indispensabile anche il raccordo con i
colleghi a vario titolo chiamati a gestire il tema della
disabilità, rilanciare il gruppo interistituzionale sulla
disabilità, dandone anche una forte connotazione politica e non
solo tecnica.
Per quanto concerne il secondo quesito, relativo alla concreta
possibilità per la persona con disabilità di fruire di un progetto
individualizzato e partecipato, il PNRR in tal senso ci viene in
soccorso. Nell'ambito del progetto "Percorsi di autonomia per
persone con disabilità" ha infatti previsto il potenziamento
dell'Unità di valutazione multidimensionale per la disabilità anche
attraverso l'assunzione di figure di assistenti sociali che avranno
il compito di redigere, in co-progettazione con le persone con
disabilità e le loro famiglie e di stretto raccordo con
l'
équipe
della UVMDi, i progetti individualizzati che
saranno poi validati dalla UVMD stessa. Tale potenziamento, che
dovrà essere garantito nel tempo anche attraverso il finanziamento
sui fondi strutturali dedicati alla non autosufficienza, consentirà
non solo la presa in carico delle persone attualmente in lista di
attesa per la redazione del progetto di vita multidisciplinare, ma
permetterà di intercettare ulteriori beneficiari con bisogni
specifici attivando gli adeguati interventi e servizi all'interno
di un budget di progetto predefinito. Lo scenario che si è
delineato negli ultimi anni è quello della formulazione di progetti
di vita non attivabili per l'indisponibilità di posti nei servizi
per la disabilità. Tali problematiche, oggetto di incontri
specifici, avevano dato mandato a UVMDi di delineare in modo
dettagliato le aree di implementazione dei servizi e attività per
le persone con disabilità adulta da prevedere nell'immediato futuro
sulla base dei fabbisogni rilevati che avevano evidenziato:
1) l'assenza di posti disponibili resi nei servizi esistenti, e
cioè liste di attesa;
2) la necessità di miglioramenti e implementazione di
servizi/attività/politiche già esistenti;
3) l'assenza di servizi ritenuti prioritari.
Senza poter ancora mettere sul tavolo, in uno scenario come
quello attuale, aree di allargamento e implementazione dei servizi,
stiamo tutti lavorando perché è evidente la necessità di prendere
in carico le giuste criticità evidenziate per dare progettualità
sostanziale alle aspettative delle famiglie.
Presidente -
Per la replica, la parola al collega
Marquis.
Marquis (FI) -
Ho ascoltato con attenzione la sua
risposta, Assessore, evidentemente si tratta di un problema
complesso, multidisciplinare. Lei è volato però talmente alto che
non si è affrontato il problema nella sua concretezza. Io sono una
persona pragmatica e dico che questi aspetti andrebbero affrontati
un pochettino più a livello, come ha detto lei, artigianale, quindi
a livello più vicino all'altezza del suolo.
Condivido tante cose che ha detto, perché ha richiamato degli
aspetti, sembra quasi che il problema derivi dal ruolo del
coordinamento interistituzionale, che forse non è stato sufficiente
sino adesso. Se si pensa di attribuire a questo Comitato una
responsabilità di coordinamento di questo settore con una riunione
all'anno di tre ore e di risolvere il problema in questo modo,
penso che sia una cosa molto improbabile, perché il problema della
disabilità è la sommatoria dell'approccio di chi lo fa
professionalmente 365 giorni all'anno. Il Comitato
interistituzionale si può riunire una volta, due volte, ma non
credo che possa essere il soggetto risolutore di queste
problematiche, così come non è neanche giusto attribuirgli delle
responsabilità sulla mancanza dei risultati, perché sembrerebbe
dall'intervento che il problema sia lì sostanzialmente. Guardi, il
problema non è nel Comitato interistituzionale o sul tipo della sua
attività.
Da persona molto pragmatica quale ritengo di essere, visto che
lei ha richiamato l'utilizzo dei fondi strutturali per affrontare
il problema della disabilità, le chiedo attenzione a quello che sto
per dire, questo è uno dei problemi più grossi che ha il settore
della disabilità: non bisogna usare i fondi strutturali per la
disabilità, bisogna usare i fondi del bilancio regionale, e sa
perché? Perché i fondi strutturali impongono delle durate brevi e
limitate sui progetti, che quindi vanno a chiusura, non hanno
continuità. Io le faccio un esempio del mese di gennaio... lo
scorso dicembre, con la questione dei fondi strutturali, mentre qui
si discuteva del nuovo riassetto della maggioranza del Governo, ci
sono stati disabili che non avevano i servizi a gennaio e febbraio,
perché c'era il problema che chiudeva un progetto e se ne doveva
aprire un altro, ma la disabilità non ha dei periodi di chiusura
durante l'anno! L'unica maniera per dare continuità ai servizi
quindi è utilizzare fondi del bilancio regionale su questo settore,
i fondi strutturali sarebbe bene usarli su altre situazioni alle
quali meglio si adattano.
È del tutto evidente anche il problema dell'Unità di valutazione
multidimensionale che lei ha affrontato... ha detto che il problema
è che mancano i servizi. È questo il problema, l'Unità di
valutazione multidimensionale ad oggi cosa fa? Guarda il
carnet
che ha delle disponibilità e quindi, in funzione di
quello che c'è sul tavolo, dice: "ti possiamo offrire questo", ma
questo non significa avere un progetto individualizzato di vita,
perché non è detto che quello che si offre è il soddisfacimento del
bisogno della persona disabile. Sotto questo profilo, quindi
bisogna fare sicuramente dei grossi passi avanti che sono non
semplici ma ai quali bisogna dedicare parecchie energie, ma le
energie, secondo me, Assessore, bisogna dedicarle però nel
concreto, perché se rimaniamo sul piano dell'approccio filosofico,
credo che ci vada molto tempo prima di vedere qualcosa di
tangibile. Un primo segnale poteva essere quello, secondo me, che
avrei apprezzato molto se nella riorganizzazione si fosse preso
coscienza di quelle che erano le problematiche sfumate su certi
settori, attribuendo una competenza precisa a una persona
individuata, piuttosto che il non sapere bene a chi tocca occuparsi
di quella cosa... sarebbe già stato un grosso passo avanti per le
persone che vivono il problema tutti i giorni. Seguiremo quindi con
attenzione l'evoluzione dell'approccio che lei ha voluto
rappresentare, però così come è stato esposto, riteniamo che siamo
ancora molto lontani dal vedere qualcosa di concreto per migliorare
la vita e le oggettive difficoltà.
