Classificazione
TRASPORTI E VIABILITÀ
Impianti a fune



Oggetto del Consiglio n. 86 del 26 luglio 2013 - Resoconto
OGGETTO N. 86/XIV - Reiezione di risoluzione: "Impegno del
Governo regionale a fornire indicazioni all'Associazione valdostana
impianti a fune in merito al rinnovo del contratto integrativo
regionale".
Presidente
- La parola al collega Donzel.
Donzel (PD-SIN.VDA)
- Su questo tema siamo in qualche
modo già intervenuti quando abbiamo chiesto di discuterlo prima
dell'incontro tra l'Associazione dell'AVIF e le organizzazioni
sindacali. Devo dire che a me sinceramente è dispiaciuto, perché
l'atteggiamento della maggioranza...perché in passato, su alcune
crisi industriali molto toccanti della Valle d'Aosta, ho
riconosciuto al Presidente Rollandin la disponibilità a intervenire
in qualche modo come Presidente della Regione, come rappresentante
del Governo regionale, a fare quella funzione di terzietà che è una
funzione indispensabile nelle trattative sindacali. È una prassi
consolidata, è una prassi che usa anche il Governo nazionale,
spesso, quando tra la parte datoriale e la parte delle
organizzazioni sindacali non si riesce a trovare un accordo,
l'intervento del Governo è auspicato, e devo dire che qui, in Valle
d'Aosta, questa cosa si è verificata e ne abbiamo anche ringraziato
il Governo regionale.
Invece è apparso piuttosto surreale che l'Assessore Marguerettaz
dicesse che c'è un gioco delle parti in atto. Allora, noi abbiamo
ravvisato non una normale dinamica sindacale, perché le posizioni
espresse dall'AVIF superavano...e non erano interpretazioni dei
giornali come le ha dipinte lei...superavano quella che è la
normale dialettica sindacale, erano delle posizioni molto dure,
molto drastiche, che hanno creato un senso di timore e
preoccupazione tra questi lavoratori, tant'è che lei stesso, lei
stesso, col tono dell'intervento che ha avuto, in qualche modo ha
cercato di rasserenare gli animi. Allora, non si tratta, qui, di
sottovalutare ancora una volta questa situazione, non siamo alle
interpretazioni, il primo incontro tra le associazioni e i
sindacati è stato una fumata nera, è stato una fumata nera, ed è
necessario un ulteriore incontro. Continuiamo a tenere col fiato
sospeso queste famiglie oppure diciamo, in modo chiaro, che bisogna
che ci sia una trattativa che non metta sostanzialmente in
discussione quelli che sono dei diritti acquisiti, che non metta
sostanzialmente in discussione quelli che sono diritti acquisiti, a
meno che abbiate un piano che intende rivedere quelli che sono i
compensi ai manager di queste società, riduzione dei loro
compensi...allora prima ce lo fate vedere, ci fate vedere quanto
tagliate a loro e poi andiamo a ragionare sui dipendenti, e non il
contrario, e non il contrario!
C'è un piano, c'è una strategia? Lei sostanzialmente ci ha detto
no. È stata quasi una sorpresa! Io ho parlato quasi di un "caso
Alfano alla valdostana", cioè l'Assessore competente non sa che
cosa fanno i suoi tecnici, ne viene informato successivamente. E
invece su una materia così delicata deve esserci un minimo
d'indirizzo! Io ho capito che l'Amministrazione regionale ha dato
l'indirizzo di cercare di ridurre al massimo i costi, ma qui
parliamo di ridurre unicamente il costo del lavoro, che è quello
che sappiamo che a livello nazionale è quello che crea più
problemi, quindi probabilmente siamo partiti dalla coda, dobbiamo
rimettere in campo la situazione.
Penso che dare un segnale come quello che chiede questa mozione,
in cui sia rinnovato il contratto integrativo regionale senza
penalizzare i lavoratori rispetto al contratto integrativo del
2009, e io aggiungo: con quella particolare attenzione che va data
ad un settore in cui lavorano tantissimi che noi chiamiamo
"stagionali", ma che sono sostanzialmente dei lavoratori precari,
alcuni dei quali lei sa benissimo sono gli stessi che han già preso
la legnata dei lavori forestali, alcuni erano stagionali invernali
che poi facevano il muratore oppure l'operaio forestale in estate.
C'è la crisi dell'edilizia, sappiamo il disastro che c'è nel mondo
della forestazione, adesso diamo loro anche la mazzata per quanto
riguarda il contratto degli impianti a fune! Non è una questione
così marginale! Io ho visto...e sono stato anche sorpreso
dall'intervento abbastanza sereno, per nulla preoccupato, del
dirigente che segue questa trattativa per l'AVIF. Francamente io
avrei voluto vedere una persona corrucciata, che si rende conto del
dramma che stanno vivendo queste famiglie; ho visto una persona
sostanzialmente serena, come se giocasse una partita a poker, che
dice: "io ho puntato la posta, adesso vediamo"...ma non è così! Qui
non è che c'è una...visto che in questo Consiglio regionale si è
parlato di carte, di casinò, eccetera...qui non è che c'è una
partita a poker, qui non è che giochiamo alla roulette con la vita
delle persone! Io vorrei capire chi ha un mutuo da pagare quando
sente dire che gli riducono lo stipendio...ma stiamo scherzando?
Non si può uscire sui giornali con delle dichiarazioni così
avventate e intempestive!
Noi sappiamo come, per delle leggi nazionali, degli imprenditori
hanno perso la vita; noi sappiamo come basta pochissimo oggi, con
le informazioni e i
social network,
per mettere a
repentaglio la fragile esistenza di un individuo...e qui giochiamo
una partita a poker? Chi alza di più la posta? Chi fa il primo
passo indietro? Ci vuole un indirizzo chiaro che i diritti di
questi lavoratori non vengano toccati. Io penso che dal tono del
suo intervento...questo auspico sia anche il suo approccio, ma
visto che la situazione è arrivata a questo modo di tensione, a
questa cosa, serve una presa di posizione di questo Consiglio
regionale per rasserenare gli animi, per ripartire con un altro
atteggiamento. Da questo punto di vista sarebbe veramente
importante chiudere i lavori di questo Consiglio con un segnale di
attenzione al mondo del lavoro e soprattutto alla parte più fragile
del mondo del lavoro, che è quello della stagionalità, che in Valle
d'Aosta sta pagando il prezzo più alto della crisi economica.
Presidente
- Possiamo aprire la discussione. Ci sono
interventi? Non ci sono...ci sono interventi. La parola al collega
Chatrian.
Chatrian (ALPE)
- Presidente, per dire che il gruppo di
ALPE sostiene questa risoluzione.
Qualche riflessione sul tema. Come vedete, anche su questa
risoluzione stiamo parlando di società partecipate e controllate,
quindi un tema che ci ha tenuto tre giorni, in questo Consiglio,
per dire quanto importante...qui stiamo parlando di mondo del
lavoro. Diceva molto bene il collega Donzel, di criticità legate
soprattutto agli stagionali, a chi, in questo momento, non ha
comunque un lavoro continuativo, ma stiamo parlando comunque di
quel mondo che è fuori dal dibattito in quest'aula, dalle scelte
che vengono fatte in quest'aula. Quindi tante sono proprio le
iniziative che a nostro avviso devono ritornare all'interno di
questo nostro Consiglio, proprio per affrontarle in maniera franca,
in maniera diretta, in maniera anche, come posso dire? violenta,
avendo magari delle posizioni diverse. Ma gli azionisti siamo noi,
siamo noi, Consiglio regionale, noi tutti 35, e quindi penso
doveroso che dobbiamo, con dei ruoli ben diversi, impegnare il
Governo regionale a dare delle indicazioni alle società che
rappresentano praticamente le 24 società degli impianti a fune. Un
rammarico sul metodo: avremmo gradito veramente discutere questa
risoluzione ieri mattina, prima dell'incontro, comunque oggi
affrontiamo in maniera serena questa risoluzione.
Chiediamo alla maggioranza, ai Consiglieri di maggioranza, al
Governo regionale di...non solo approvare questa risoluzione, ma
scoprire le carte, qua, in quest'aula, non successivamente, non che
sia un mercato che qualcuno, per conto nostro, alza o abbassa
eventualmente l'asticella. Penso che la dignità delle persone che
lavorano in questo comparto...non sono tantissime, come dicevo
prima addetti stagionali, ma invece addetti in maniera
indeterminata a livello continuativo, però penso che questo
Consiglio debba dare delle indicazioni, debba comunque affrontare
quello che è il tema molto delicato che è il tema del mondo del
lavoro.
In questi tre giorni, più volte...anche se a qualcuno, forse,
abbiamo fatto perdere tempo, sembra quasi di continuare a parlare
di queste numerosissime società partecipate e controllate, perché
poi fuori dai microfoni si sentono delle cose magari anche non
molto belle, ma il nostro spirito è quello di costruire, il nostro
spirito è quello di affrontare i dossier in quest'aula, in questa
sala. Abbiamo contestato le "segrete stanze", contestiamo le
segrete stanze, le cose opache, le cose non chiare. Penso che la
sede opportuna per affrontare e discutere sia questa e sia la
Commissione consiliare, deputata a prendersi degli impegni e
onorare gli impegni che in quest'aula noi tutti prendiamo.
Quindi auspichiamo, come gruppo dell'ALPE, proprio che ci sia la
volontà da parte della maggioranza di prendersi un impegno.
Ascolteremo attentamente la posizione del Governo regionale per -
speriamo - approvare questa nostra risoluzione. Grazie.
Presidente
- Grazie. Non ho altri iscritti a parlare, non
ci sono altri iscritti. Colleghi, chiudiamo? No...la parola al
collega Viérin.
Viérin L. (UVP)
- Merci Présidente.
Sì, ci lasciamo, ci siamo lasciati con la discussione
dell'Assessore Marguerettaz. Questa iniziativa non ci sarebbe stata
se, nella replica dell'Assessore, non ci fosse stato un gioco dello
"scaricabarile" per cercare di fare credere che non è competenza o,
meglio, che il Governo, l'Amministrazione non aveva, non ha
intenzione e non ha dato indirizzi su questa questione del
contratto integrativo per i lavoratori degli impianti di risalita.
Noi diciamo che è troppo facile, perché già nella risposta che
avevamo avuto - insoddisfacente - in primavera, che appunto ci
aveva in qualche sorta rassicurati - ma non troppo - sul fatto che
le nostre richieste erano premature e infondate, già si faceva
percepire che in caso di problema ci sarebbe stato, così, un
atteggiamento da parte dell'Assessore nel dire che la
responsabilità era dell'AVIF, quasi come se l'AVIF fosse un'entità
astratta, esterna all'Amministrazione, esterna al Governo, che,
invece, è una realtà che raggruppa tutti gli impianti di risalita
nella quale l'Amministrazione regionale ha la quasi totalità delle
azioni, attraverso Finaosta! Quindi anche il fatto, da un punto di
vista dell'onestà intellettuale, di riuscire ad affrontare un
argomento dicendo che ci sono delle reali preoccupazioni, che ci
sono delle reali necessità e che si deve addivenire ad una certa
proposta, devono essere ricondotte nel
sillon
di un
amministratore che effettivamente non confonde la parte datoriale
che è in capo a sé stesso in quanto Assessore
pro tempore
,
con quella che è un'associazione, un raggruppamento, degli impianti
di risalita che fanno capo appunto al suo settore.
Quindi noi non siamo stati soddisfatti della risposta, non tanto
noi in quanto interpellanti, ma crediamo che la comunità debba
capire e il fatto di aver voluto all'epoca, cioè qualche ora fa,
temporalmente, nel Consiglio, di aver chiesto di discutere questa
iniziativa a ridosso di un incontro sindacale, andava semplicemente
nell'ottica di misurare la volontà, da parte dell'Amministrazione,
di dare indicazioni. Questo non è stato fatto. Ieri si è tenuto un
incontro, un incontro - da quanto abbiamo appreso - che non si è
chiuso; c'è stata, a dire il vero, una proposta da parte dei
lavoratori, delle organizzazioni sindacali, del rinunciare ad una
certa parte di contratto integrativo rinnovato, applicato anche al
contratto nazionale, che avrebbe fatto risparmiare un milione nel
triennio, perché esiste, l'Assessore l'ha ricordato, la parte di
integrativo regionale, ma anche la parte di aumento rispetto al
contratto nazionale. Questo non è stato accolto dall'AVIF che
probabilmente, appunto, autonomamente, stando a quanto l'Assessore
ci ha detto, ha la facoltà di prendere decisioni in nome e per
conto di tutte le società degli impianti di risalita senza che
l'Assessore ne sia informato, probabilmente, e questa riunione è
stata aggiornata a martedì.
Ebbene, intanto noi deploriamo l'atteggiamento
dell'Amministrazione nei confronti di questo Consiglio, cioè del
Governo nei confronti di questo Consiglio, perché è in capo a
questo Consiglio dare gli indirizzi anche al Governo, e quindi se
il Governo - in questo caso l'Assessore - che in tante altre
occasioni ha dimostrato comunque di voler condividere con
quest'Assemblea, anche attraverso le Commissioni, gli indirizzi in
merito soprattutto ai trasporti, alla ferrovia, a quelli che forse
sono temi un po' più delicati, evidentemente, anche perché nel
momento in cui ci fossero problemi, ecco, il Consiglio diventa
anche un po' un alibi...in questo caso il Consiglio, no, il
Consiglio non deve dare gli indirizzi, si rimanda a questo punto
l'ordine del giorno in coda, e oggi ci riduciamo a discutere questa
questione in un tempo limitato.
Noi crediamo, l'abbiamo detto, che oggi sia importante discutere
di questa questione perché poi ci sarà la pausa estiva e c'è tanta
preoccupazione. Noi abbiamo tutti dei conoscenti in quel settore,
ma, al di là della questione della conoscenza diretta di qualcuno,
la nostra preoccupazione è una preoccupazione generale per un
settore che è un fiore all'occhiello della nostra regione, che è
una cartolina della Valle d'Aosta, anche soprattutto in chiave di
sviluppo turistico. Le professionalità che operano all'interno di
queste categorie sono professionalità che non hanno, nei periodi
chiaramente di stagionalità turistica, non hanno mai, diciamo,
mancato ad onorare quelli che sono gli impegni per far fare bella
figura all'intera comunità valdostana, e quindi anche e soprattutto
al settore di sua competenza, oggi accelerare o, meglio, facendo
finta che qualcun altro gestisca queste trattative, all'oscuro di
ciò che è un indirizzo regionale, ci fa un po' rabbrividire!
Noi non vorremmo che, appunto, questa "polvere sotto il tappeto"
di cui abbiamo parlato in questi giorni si aggiungesse in questo
caso anche sulla questione AVIF, perché a detta del suo Presidente,
Ferruccio Fournier - e noi torneremo a settembre su questo
argomento - è definita come realtà che qualche mese prima era una
realtà florida, in piena espansione, con una situazione rosea anche
dal punto di vista finanziario, di punto in bianco diventa una
realtà che ha evidentemente dei problemi finanziari legati a delle
incapacità di capienza per andare a rivedere questo contratto
integrativo almeno mantenendo quello passato - questa è stata la
richiesta di ieri - e evidentemente, invece, rispetto ad altre
spese o costi, meglio, come noi li chiamiamo, non ci si premura
invece di andare ad usare lo stesso metro, cioè la stessa
oculatezza. E mi riferisco - ne abbiamo già parlato - per esempio
agli emolumenti, mi riferisco a tutta una serie di benefit,
conosciamo benissimo gli impianti di risalita, conosciamo benissimo
tutta una serie di situazioni che, se crisi c'è, dovrebbero
iniziare, da un punto di vista della razionalizzazione e del
risparmio dall'alto, come questo avviene nelle istituzioni, come
questo avviene nelle aziende, come questo avviene in tutte le
realtà. Iniziamo dai risparmi dall'alto, anche qui all'interno,
anche all'interno di queste realtà, e poi eventualmente come
extrema ratio
arriviamo ai dipendenti.
Ma ci chiediamo chi, ad un certo punto, dia gli indirizzi a
queste società, cercando ad un certo punto nella discussione anche
di sganciare l'AVIF dalle società stesse, dicendo: ma sono le
società stesse che autonomamente gestiscono questa cosa... Beh, noi
a questa questione diciamo "no", e crediamo che oggi sia
un'importante occasione anche per i colleghi della maggioranza per
esprimere attraverso un voto quella che è una nostra volontà: di
dare gli indirizzi ad AVIF affinché ci sia, sì, un rinnovo del
contratto, intanto, perché la disdetta implica che eventualmente si
vada a rinegoziare un contratto, benissimo, ma che se
rinegoziazione c'è, sia una rinegoziazione almeno che conservi
acquisiti i diritti del passato (in questo caso quelli del 2009).
Credo che il gesto confortante, anche di responsabilità dei
lavoratori ieri sia stato quello di rinunciare ad un aumento che
era un aumento che comunque è previsto da un certo tipo di
contratto; oggi è per noi importante che almeno questo sia
mantenuto. È chiaro che noi non possiamo sapere, anche perché se si
parla per interposta persona diventa poi difficile capire qual è la
reale situazione, questo è il ruolo che noi vorremmo riconoscere
nell'Assessore. Non capiamo se questa è stata una strategia per
fare rinunciare alle organizzazioni sindacali l'eventuale aumento
per poi dire: benissimo, si rimane sull'esistente e si va avanti
con un integrativo rinnovato, ma con gli stessi crismi, o se questa
sia effettivamente una situazione di crisi finanziaria che non dà
la possibilità effettiva...in questo caso parliamone.
Quindi noi, senza avere degli elementi oggettivi da parte
dell'Assessore - che se fossero stati forniti avrebbero dato la
possibilità a tutti anche di farsi un'idea - non andiamo a chiedere
di rivedere certe posizioni, se ci sono delle situazioni gravose.
Questa, invece, è stata enunciata come una situazione che non
presenta particolari problemi, ma che nella razionalizzazione, la
risposta è stata questa, dell'intero panorama delle società degli
impianti a fune c'è questa volontà di aspettare, aspettiamo le
trattative, poi vediamo...no, noi vogliamo anticipare le cose, come
amministratori dare un indirizzo al Governo affinché blocchi questa
cosa e che i lavoratori non vedano leso un diritto acquisito che,
soprattutto in questo momento di difficoltà, non ci sia un taglio
lineare anche sugli stipendi di queste persone che sono lavoratori,
oltre che appunto...che tutelano i nostri impianti a fune, che non
sono certo tutelati da altri, ma soprattutto sono tutelati da chi
vi opera. Grazie.
Presidente
- La parola al collega Cognetta.
Cognetta (M5S)
- Grazie Presidente.
Solo poche parole per dare, così, continuità a ciò che è stato
detto fino a questo punto rispetto a questa risoluzione. Noi, come
Movimento Cinque Stelle...anche con gli interventi prima, il mio
collega Ferrero ha evidenziato un problema di
governance
che
è venuto fuori tra l'altro in questo momento, e cioè: chi prende le
decisioni, per chi. Siamo sempre allo stesso punto! Ma più di tutto
mi preme sottolineare che, come al solito, devono pagare i più
deboli. Lo ha accennato il collega Viérin: noi andiamo a toccare
gli stipendi, non andiamo a toccare tutto quello che riguarda la
dirigenza, tutto quello che riguarda chi controlla...insomma,
quelli che veramente poi magari hanno "più grasso", tra
virgolette.
Noi abbiamo saputo, perché ci siamo informati, perché abbiamo
fatto delle ricerche, al di là di quello che personalmente già
conoscevamo, che chi lavora in questo settore fa un lavoro
estremamente duro, ma non solo estremamente duro, anche
estremamente importante...è il biglietto da visita del turismo in
Valle d'Aosta, chi lavora in questo settore qui, eh, non
dimentichiamolo! E in passato abbiamo acquistato, come
Amministrazione, tutti gli impianti, perché era importante poter
mantenere tutti gli impianti sul territorio. Adesso arriviamo qua e
dobbiamo dare una segata agli stipendi! Chi decide pare che non
siamo noi, poi invece scopriamo che effettivamente è il Consiglio
che decide, che "dovrebbe" decidere, ma in realtà poi non decide, e
quindi io credo che alla fine ciò che chiediamo in questo impegno,
che vorrei leggere:
"Il Governo regionale
- impegniamo il
Governo regionale -
a dare indicazione all'AVIF affinché sia
rinnovato il contratto integrativo regionale senza penalizzare i
lavoratori rispetto al contratto integrativo del 2009".
Che
problema c'è? Facciamolo, no? Se poi dobbiamo tagliare qualcosa
magari andiamo dentro a vedere che cosa tagliare nel dettaglio,
preciso, e così magari ci sentiamo tutti con la coscienza anche
meglio. Grazie.
Presidente
- Non ci sono altri iscritti, quindi chiudo la
discussione generale. Per la replica, la parola all'Assessore
Marguerettaz.
Marguerettaz (UV)
- Sì, grazie Presidente.
Credo che il rinvio non sia stato né pretestuoso, né ricercato,
ma ho avuto modo di dire ieri che era quanto mai opportuno, perché
avremmo avuto la possibilità di vedere l'incontro tra le
organizzazioni sindacali ed i datori di lavoro. Ora, tutti hanno
avuto modo di vedere - visto che c'è una conoscenza così
dettagliata - un comunicato stampa sottoscritto da tutti, dalle
parti sindacali e dai datori di lavoro, che s'impegnano a
proseguire il confronto, dove si dice: "abbiamo delle posizioni
diverse, ma proseguiamo il confronto". Quindi siamo lontano anni
luce da "segrete stanze", da "tinte opache", ma è - come ho avuto
modo di dire ieri - una trattativa sindacale dove credo - e lì,
abbiamo veramente una diversità di pensiero - non possiamo andare a
sostituirci. Per carità, il collega Viérin ha una conoscenza
puntuale, dettagliata, tanti conoscenti, probabilmente deve
tutelare qualcuno...
Noi dobbiamo tutelare il "sistema", dobbiamo tutelare questa
"eccellenza", come l'avete definita. Io sono contento che l'abbiate
definita "eccellenza", ma questa eccellenza è eccellenza perché
abbiamo sempre cercato di destinare delle risorse, abbiamo sempre
cercato di fare tutto quello che era in nostra facoltà per fare
bene, per dare il massimo in quanto a professionalità, in quanto a
investimenti, in quanto a promozione. Ora, nessuno vuole fare lo
scaricabarile, qua io non vorrei che qualcuno dovesse giocare la
carta del "ma perché?", "che problema c'è?". Il problema è la
sostenibilità di tutto il sistema!
Allora, io amerei che ci fosse un po' di pacatezza su questo
argomento. Lasciamo lavorare: può anche darsi che le posizioni
trovino un accordo, ma ritengo sia scorretto e proprio anche
contrario ai rapporti sindacali, e in quest'aula abbiamo delle
persone che hanno fatto sindacato. L'intervento del Governo è
l'estrema
ratio
, quando le posizioni non trovano una quadra,
ma qua siamo nel pieno di un dibattito sindacale e noi vogliamo
rovesciare l'iter! Quindi, perdonatemi, io ritengo che questa
discussione sia una discussione che abbiamo voluto fare perché
siamo persone serie. Non siamo persone che vogliono privilegiare le
feste rispetto ai problemi concreti, perché li viviamo sulla nostra
pelle: non siete i monopolisti del bene pubblico! Cerchiamo di fare
anche noi tutto il nostro possibile per cercare di dare delle
risposte alla nostra comunità.
Allora, rispetto a questo, io, a fronte di un non ritiro di
questa risoluzione, annuncio il voto di astensione rispetto alla
vostra proposta.
Presidente
- Grazie. Ci sono dichiarazioni di voto? La
parola al collega Donzel.
Donzel (PD-SIN.VDA)
- Grazie Presidente.
Mah, dal tono dell'Assessore Marguerettaz mi aspettavo...dal
tono piccato, piccato nei confronti dei Consiglieri della
minoranza, che portavano un grave problema che riguarda, ripeto,
oltre 900 lavoratori e l'intero sistema, diciamo, del turismo
invernale valdostano...mi aspettavo che con un tono piccato di
questo tipo la risposta fosse: "siete dei cialtroni e vi voto
contro". No, ci asteniamo! È abbastanza surreale, cioè molto
teatrale, e mi fa pensare che c'è qualcosa che non funziona nel
ragionamento che lei sta cercando di mettere in piedi, e le
spiegherò perché. Non funziona perché, quando lei dice: "nessuno ha
il monopolio del bene comune", è vero, però c'è chi sta dicendo
che, se ci sono problemi nei conti delle società, dobbiamo avere
una visione comune, e quindi dobbiamo mettere sul tavolo la
situazione dei dirigenti, che mi pare sia cara anche a Stella
Alpina, mettiamo tutto sul tavolo, qui stiamo unicamente lasciando
a quegli stessi dirigenti di fare una trattativa in cui sul tavolo
ci sono solo i più deboli. Chi hanno a difendere i più deboli? Le
organizzazioni sindacali...ecco, io dico: ma ci può essere una
parola del Governo regionale?
Da parte nostra, forze politiche, non abbiamo nessuna esitazione
a dire, in questa delicata trattativa: vogliamo vedere - come
l'abbiamo detto - le carte, i conti, e capire quanto si sono
tagliati prima i dirigenti e quanto i dirigenti si sono
tagliati...forse non si sono ancora tagliati niente, ma quando? I
dirigenti vogliono tagliare ai loro dipendenti... Allora mi sembra
molto chiara la posizione, l'indirizzo non può che essere quello:
fermate un attimo, non toccate i diritti acquisiti e guardiamo bene
i conti di queste società, perché o le società stanno bene - e
allora non si capisce perché bisogna tagliare ai lavoratori - o le
società non stanno bene e, allora, chi paga per primo? Chi sta in
alto, non l'ultimo della scala! Questo è un modo di ragionare
intorno all'interesse della comunità, che è la sensibilità del
PD-SINISTRA VDA. Capisco che il Governo ne ha un'altra! I dirigenti
stanno bene, continuiamo a lasciarli gongolare con i loro stipendi,
i loro premi di produzione, uno si prende qua, l'altro là, ma sì, i
due stagionali li lasciamo a casa quest'inverno, eh? facciamo
un'operazione di questo tipo, tanto ai forestali l'abbiamo già
fatto...facciamo anche a questi una bella "ranzata"!
Già l'intervento che abbiamo fatto ha già calmato le acque, ma
torno a dire: non mi basta che si siano calmate le acque, anzi non
ci basta, come minoranza. A questo punto vogliamo vederci chiaro!
C'è qualcosa che non va, anche nel processo informativo. Non è
possibile, non ci credo che il Governo regionale fosse all'oscuro
di una trattativa così delicata! Non ci credo! C'è qualcuno che
mente, c'è qualcuno che mente! Perché il Governo regionale doveva
essere informato prima di una gravissima situazione economica delle
società che portava ad un drastico taglio degli stipendi regionali.
Oppure c'è un'altra visione. Il Governo regionale che dice di non
essere informato...allora, o è distratto oppure, come dire?
un'iniziativa così, a sorpresa dei dirigenti regionali, beh, la
prima cosa che fa l'Assessore, dice: "ma questi dirigenti domani si
dimettono, vanno a casa, perché hanno condotto male una delicata
trattativa". Non ci può essere una situazione alternativa a questa
situazione. Il Governo regionale non può arrivare a dire: io non ne
so niente di come vanno le trattative di 900 lavoratori valdostani
che lavorano nelle società pubbliche e che sono, appunto, quelli di
cui deve occuparsi il Governo regionale, e su cui noi facciamo
fatica a fare indagini, andare a verificare, a chiedere una
commissione d'inchiesta, e quant'altro. Allora, voi che le avete
sotto controllo, voi, Governo regionale, che le avete le
informazioni, le avete o non le avete? Non potete raccontarci
fregnacce come in questo caso! Allora l'unica cosa che poteva
tracciare una riga, un punto fermo, era quella di dire: questa
trattativa è partita male, la raddrizziamo. Ecco il ruolo del
Governo regionale: diamo un indirizzo!
Presidente
- Grazie collega. Possiamo?la parola al
collega Gerandin.
Gerandin (UVP)
- Merci Madame la Présidente.
Beh, molto brevemente mi sento di riprendere una parte del
passaggio dell'Assessore Marguerettaz, quando dice che
"non
siete i monopolisti del bene pubblico".
Beh, io non penso che
sia un problema di essere monopolisti del bene pubblico avere a
cuore il contratto di oltre 900 addetti! Ma la cosa che fa più
sensazione, a mio parere, è che nel suo precedente intervento e in
questo lei continua a sostenere che non è un problema che la
riguarda, non è un problema che riguarda l'Amministrazione
regionale. Ci viene difficile, ecco, capire questo, quando società
a quasi totale partecipazione pubblica, perché Finaosta, anche se
poi è gestita in gestione speciale è finanziata comunque con soldi
pubblici...ecco, dico: mi viene quasi difficile capire che una
delle società a quasi totale partecipazione pubblica....nessuno di
quelli che sono i veri padroni di queste società - perché comunque
sono società pubbliche, per cui è la Regione che, se pur tramite la
finanziaria, ne è proprietaria - non pensi di dare almeno delle
direttive! Io non immagino che sia la Regione il soggetto che va a
fare, discutere il contratto, ci mancherebbe! Però lo facciamo nel
pubblico impiego quello di dare delle direttive, sarebbe opportuno
far la stessa cosa per quelle società che sono a capitale pubblico
o quasi totalmente a capitale pubblico.
Chiedere una valutazione globale dello stato di salute delle
società impianti a fune come ha chiesto prima il collega Donzel,
soprattutto con la prospettiva di capire come garantirne il futuro,
perché certo che siamo preoccupati... Lei, quando ci dice e
conferma quanto detto dal Presidente dell'AVIF, che a queste
condizioni non c'è futuro...probabilmente è il momento di aprire un
attimo questo scatolone e capire qual è il vero, quali sono le
terapie, quali sono le vere esigenze per garantire questo futuro
delle società. Il futuro delle società è a cuore di tutti, questo è
indubbio, ma è a cuore anche garantire quello che è il livello
occupazionale attuale. E questo, per ritornare all'inizio...io non
penso che sia essere monopolisti del bene pubblico, ma, al limite,
è preoccuparsi di una situazione prima che diventi irrecuperabile,
e soprattutto che poi alla fine non si parli solo più di riduzioni,
ma di chiusure, eventualmente di messa in mobilità di
dipendenti.
Per cui con questo io annuncio il mio voto favorevole e quello
del mio gruppo.
Presidente
- Collega Chatrian.
Chatrian (ALPE)
- Grazie Presidente.
Per annunciare il voto favorevole del gruppo ALPE su questa
risoluzione. Ho ascoltato molto attentamente l'intervento
dell'Assessore Marguerettaz. Conosciamo abbastanza bene le
difficoltà di tutto il comparto e condivido con lei, e con il
Governo regionale, quando parla di "sostenibilità" che, nel suo
complesso, bisogna affrontare tutto il comparto. Ha parlato di
quote di promozione, di quote d'investimento, di tutelare il
modello, diciamo il sistema. La nostra proposta di risoluzione, che
ritengo valida,
"il Consiglio regionale impegna il Governo
regionale a dare indicazioni all'AVIF affinché sia rinnovato il
contratto integrativo regionale, senza penalizzare i
lavoratori"
...mi sarei aspettato eventualmente una modifica da
parte sua, da parte vostra, nell'impegno...
Mi sembra che la posizione del voto di astensione sia una
posizione troppo di comodo, poi potrebbe essere letta la mia
riflessione, è semplice, voi siete all'opposizione, non dovete fare
quadrare i bilanci, o la sostenibilità che lei ci ha auspicato
poc'anzi, ma, dal punto di vista politico, la vedo molto debole,
rinunciataria, quasi a dire: "non è cosa nostra". Forse, non so,
siamo...sì, in piena trattativa, lo dicevate, ieri c'è stato il
primo incontro, ma la mini, piccola, mini indicazione d'impegno,
proprio per dire l'azionista c'è, l'azionista c'è e cerchiamo di
salvaguardare soprattutto le fasce più deboli, soprattutto il
precariato, soprattutto la stagionalità, trovare comunque un
meccanismo da inserire in questa risoluzione di natura politica per
dare forza, per dire: l'azionista c'è! Poi, con quello che dicevo,
emendando magari la nostra risoluzione, ma provando a fare un passo
in più. Non penso...rispondo per il sottoscritto, per il gruppo di
ALPE...non pensiamo di essere depositari del bene pubblico, del
bene comune, ma cerchiamo, in quanto azionisti, di portare il
nostro piccolo contributo in un momento di trattativa importante
con delle ricadute impattanti. Prendiamoci la responsabilità di
dire qualcosa che vada in una certa direzione!
Allora, ci viene un piccolo sospetto...per evitare i sospetti
forse è meglio scrivere nero su bianco. Fino lì, possiamo scriverlo
nero su bianco, fino lì le categorie comunque più a rischio sono
quanto meno tutelate dall'azionista di riferimento, che in questo
caso siamo noi, il Consiglio regionale. Non voglio far perdere
assolutamente altro tempo e non ho con il mio intervento...però,
con tutta umiltà e con una certa serenità, un piccolo emendamento
che poteva andare in una certa direzione, per dire: "noi siamo
attenti", e lo diciamo, lo diciamo al mondo e ai 900 addetti che
l'azionista vuole marcare la differenza, e quindi su questo dire
quanto meno un passaggio, scriverlo nero su bianco, un impegno del
Consiglio regionale. Speriamo comunque che i colleghi di
maggioranza ci ripensino ancora. Grazie.
Presidente
- La parola al collega Guichardaz.
Guichardaz (PD-SIN.VDA)
- Non volevo intervenire, ma
siccome l'Assessore Marguerettaz ha avuto l'amabilità di guardarci
mentre citava i rappresentanti sindacali...ah, è stato amabile, ci
mancherebbe! È un riconoscimento il fatto di citarci come esperti
in materia, ma sarà la stanchezza di tutti, credo, ma mi sembra che
l'Assessore Marguerettaz abbia avuto un leggero calo di stile
rispetto al suo solito
aplomb
, alla sua capacità di
affrontare questi argomenti. Come lei sa, il Governo, che in questo
caso è il datore di lavoro, attraverso i suoi comitati di settore,
d'indirizzo, eccetera, ha la capacità e ha la possibilità di dare
delle indicazioni ai propri nominati o ai rappresentanti messi lì
dal Governo. Mi sembra che il dire: "lasciamo che i sindacati con i
datori di lavoro"...che poi sono la vostra proiezione, perché non è
che li hanno messi lì i sindacati, si smazzino questo problemuccio,
sia un atto di sostanziale disimpegno.
Allora, a me piacerebbe capire, siccome non mi sono mai occupato
di questa tipologia di contratti e sto adesso cercando di capire
anche il mistero che sta dietro a queste forme di "partecipazione",
se sono del tutto private, se sono pubbliche, se ci sono degli
elementi, diciamo, d'indirizzo; mi piacerebbe capire da parte sua,
Assessore: una parola da parte vostra servirebbe o no per l'esito
della trattativa?
Presidente
- Grazie. Possiamo mettere in votazione?
Mettiamo in votazione...però si prenoti, perché sennò tutte le
volte apriamo...è un problema anche per i sistemi
d'informazione...
La parola al collega Viérin.
Viérin L. (UVP)
- Sì, brevemente Presidente, solo per due
considerazioni.
Beh, intanto prendiamo atto della non risposta dell'Assessore o,
meglio, della non posizione, perché la volontà espressa
dell'astensione evidentemente o è sintomo di difficoltà anche di
sensibilità all'interno delle forze di maggioranza, o è una non
posizione. Su un tema così delicato e con delle trattative in
corso, anzi, Assessore, a maggior ragione con delle trattative in
corso, avere una posizione che noi, sinceramente, non abbiamo
riconosciuto nel suo intervento, nel senso che la sua
giustificazione sul fatto di non voler accettare questa nostra
iniziativa, anzi la sua richiesta di non...cioè di ritirarla,
presuppone il fatto comunque di non aver visto entrare nel merito
della questione.
E quindi noi sinceramente vorremmo capire qual è la posizione
dell'Assessore, al di là delle enunciazioni di principio che
sostengono il fatto che effettivamente, prima di addivenire ad un
certo risvolto anche contrattuale, bisognerebbe capire la
sostenibilità dell'operazione. Ma noi crediamo che la sostenibilità
dell'operazione vada inserita in un discorso un po' più ampio degli
impianti a fune! E quindi la sostenibilità viene applicata alla
questione del contratto, ma non viene applicata alla questione in
generale della sostenibilità di certi costi, appunto, dei manager,
e di altri costi che esistono all'interno delle società stesse.
Quindi noi non agiamo per la questione degli amici, Assessore! I
nostri amici sono amici in primavera e anche in estate, e non
affrontiamo la questione nel periodo pre-elettorale con un crisma e
poi, il giorno dopo le elezioni, cerchiamo di agire al contrario
rispetto a ciò che si è detto in campagna elettorale.
Quindi noi ci preoccupiamo da un punto di vista generale, al di
là delle conoscenze, ho cercato di ribadirlo, e dicevo questo per
esternare i timori che in questi giorni sono arrivati alle nostre
persone. Però noi siamo rimasti allibiti sin dalla comparsa di
questo comunicato dell'AVIF, è quello che ha dato origine a tutta
una serie d'iniziative che oggi si materializzano attraverso questa
nostra volontà di dare delle indicazioni. Prendiamo atto che invece
non c'è una volontà di trovare una soluzione nei confronti dei
lavoratori: questo sarà ciò di cui è responsabile la Giunta, in
particolare, ma la maggioranza tutta.
Per quanto riguarda la nostra posizione, i lavoratori degli
impianti a fune sono, come tanti altri lavoratori, dai bidelli agli
operatori di sostegno, ai cantieri forestali, a tutta una serie di
altre categorie che abbiamo cercato di difendere sempre, al di là
delle iniziative qui, in Consiglio...fanno parte di un indotto
oltre che da un punto di vista sociale e oltre che da un punto di
vista occupazionale, di una grande attenzione che noi dobbiamo
riservare a questo settore. Vengono in questo momento sminuiti i
contenuti e le preoccupazioni di questa vicenda, le preoccupazioni
di chi lavora, che non avrà risposte da parte dell'Amministrazione,
nel senso che, ancora una volta, ci sarà una soluzione pilatesca
per uscire da un inghippo che probabilmente deriva da una mancanza
di fondi che, evidentemente, non è che riconducibile alla gestione
del "suo" settore, e che oggi vede fare delle scelte che sono
contraddittorie: non si toccano le fasce manageriali e, invece, si
va a incidere sulle fasce deboli!
Noi crediamo che se una riflessione andava fatta prima di
essersi resi conto che c'era la crisi e che quindi c'era la
necessità di taglio anche da un punto di vista contrattuale, quando
abbiamo sollevato in primavera la questione del taglio degli
emolumenti nei Consigli di amministrazione delle società
partecipate e questo non è stato affrontato, è stato un chiaro
esempio di come non c'è la volontà, ma c'è semplicemente la volontà
di intervenire sui deboli. Quindi noi seguiremo con attenzione
questa vicenda, se c'è un'unitarietà d'intenti sulla questione di
proseguire delle trattative...non è una questione positiva,
proseguire nelle trattative significa che ci si aggiorna da un
punto di vista della riunione e la settimana prossima vedremo quali
sono le risultanze che usciranno da questo incontro.
Presidente
- Bene, il collega Guichardaz ha già fatto la
sua dichiarazione di voto. Interviene per...?
Guichardaz (PD-SIN.VDA)
- Solo per chiedere il voto
segreto, grazie. A nome della...
Presidente
- Possiamo mettere in votazione, grazie. La
votazione è aperta. Votate, colleghi. Possiamo chiudere la
votazione.
Presenti: 35
Votanti: 17
Favorevoli:17
Astenuti:18
Il Consiglio non approva.
