Classificazione
SPORT E TEMPO LIBERO
Manifestazioni sportive
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2482 del 6 marzo 2002 - Resoconto
OGGETTO N. 2482/XI Partecipazione
dell’Assessorato regionale al turismo ai recenti
campionati di sci organizzati da un movimento politico.
(Interrogazione)
Interrogazione Letto, non senza sorpresa, il contenuto della
deliberazione n. 434/2002 della Giunta regionale concernente
"Approvazione della partecipazione dell'Assessorato regionale del
Turismo, Sport, Commercio e Trasporti ai campionati italiani di sci
di Forza Italia in programma a Courmayeur dal 7 al 10 marzo 2002,
con uno spazio espositivo; impegno di spesa";
Osservato come sia quanto meno inusuale che un'Amministrazione
regionale investa risorse pubblicitarie nell'ambito di una
manifestazione di partito (sebbene si tratti del partito del Capo
del Governo);
Ritenuto opportuno sapere se vi è sovrapposizione fra interessi
pubblicitari (della Valle, beninteso) e opportunità politiche;
il sottoscritto Consigliere regionale
Interroga
il Presidente della Regione e l'Assessore competente per
sapere:
1) quali sono le ragioni che hanno indotto la Giunta regionale a
impegnare propri fondi, pari a Euro 15.600,00, per avere un proprio
spazio espositivo nell'ambito dei Campionati Italiani di Sci di
"Forza Italia";
2) se nella decisione abbiano pesato, oltre che opportunità di
carattere pubblicitario, anche opportunità di carattere politico
(buoni rapporti con il governo centrale, eventuale cambio di
maggioranza nel 2003, eccetera);
3) se l'Amministrazione abbia investito nel passato altri fondi
per iniziative analoghe, svolte nell'ambito di manifestazioni di
altri partiti.
F.to: Curtaz
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sulle premesse, la Giunta ha esaminato
attentamente l’opportunità o meno di essere presente
in una comunque grande manifestazione, che oltre a riempire tutte
le strutture ricettive della zona, ha anche un grande impatto
diretto sull'economia locale, ma soprattutto ha un impatto
indiretto dal punto di vista della promozione, che avviene per la
presenza di tutta la durata di questo evento, dei mass media a
livello nazionale e anche per la presenza di qualificati
ospiti.
La nostra partecipazione non persegue quindi nessuna finalità né
di tipo politico né partitico, ma è solo la volontà di cogliere
questa occasione, come altre, dove vi è una consistente presenza di
turisti, per proporre l’offerta culturale,
enogastronomica ed estiva in generale della nostra regione.
La nostra partecipazione è finalizzata non a sostenere
prevalentemente l'iniziativa di per sé, perché non penso che sia
questa partecipazione che fa decidere o meno agli organizzatori di
celebrare questo evento a Courmayeur piuttosto che in Trentino. Noi
vogliamo essere presenti perché riteniamo che questa iniziativa
crei un movimento turistico molto importante, e intendiamo creare i
presupposti con la nostra presenza per invogliare i partecipanti a
questo evento a tornare, in altre occasioni, a trascorrere le
vacanze in Valle d’Aosta. Come ho già detto, grazie
anche a questo evento si rileva il "tutto esaurito" negli alberghi
e nei residence di Courmayeur e nelle stazioni limitrofe grazie
alle prenotazioni, oltre che per le settimane bianche, per questo
evento.
Questa è una buona occasione per un proficuo contatto diretto
con la potenziale clientela turistica della nostra regione. Voglio
anche sottolineare che sono presenti altre regioni, ad esempio la
Regione Piemonte sarà presente con un grande stand; ci sembrava
perlomeno anomalo e poco intelligente dare una valutazione solo
strettamente partitica a questo evento e lasciare campo libero, dal
punto di vista promozionale, sul nostro territorio, ad altre
regioni.
Sul punto due del quesito, l’unico elemento che
la Giunta ha valutato positivamente nella decisione è stato quello
di tipo promozionale. Penso che, al di là delle battute, sarebbe
una offesa all'intelligenza media delle persone pensare che uno
chalet valdostano presente in questa manifestazione sia il mezzo
per raggiungere chissà quali altri obiettivi di tipo politico, che
senz’altro hanno ben altra valenza e che sono
oggetto eventualmente di riflessione in altri tavoli e in altri
momenti.
Sul punto tre, devo dire che è la prima volta che vengono
avanzate richieste di sponsorizzazioni o di partecipazioni a
manifestazioni sportive organizzate da forze politiche. È chiaro
che non possiamo partecipare a qualsiasi tipo di iniziativa; la
valutazione della Giunta è sull’impatto diretto
delle presenze turistiche, perché basta chiedere al Comune di
Courmayeur se è soddisfatto del fatto che questo evento venga
organizzato proprio lì. Valuteremo di volta in volta qual è
l’impatto delle singole iniziative dal punto di
vista turistico. Voglio sottolineare che questa non è una
partecipazione ad un evento partitico; si tratta di un evento
sportivo, organizzato positivamente nella nostra regione.
L’Assessorato ha peraltro sempre fornito
l’appoggio, in termini di presenze istituzionali o
di supporti organizzativi, per altre manifestazioni di questo tipo,
anche se avevano una paternità di tipo politico e partitico. Questo
aspetto non è mai stato considerato prioritariamente, perché
abbiamo sempre privilegiato la valenza promozionale dei singoli
eventi: ad esempio, quelli dell’UISP o di varie ACLI
o di comitati vari.
Président
La parole au Conseiller Curtaz.
Curtaz (PVA-cU)
Ho preso atto delle risposte che mi ha
dato l’Assessore.
Assessore, io definisco questa vicenda "vergognosa". Questa è
una vicenda vergognosa perché, a differenza di quello che lei ha
cercato di dire - che si trattava di un evento sportivo e non di un
evento di partito - questo sì, ledendo l'intelligenza media di chi
parla e di chi ascolta, la Regione ha in questo caso impegnato
circa 30 milioni di lire per una manifestazione sportiva di un
partito. È una cosa che - lei stesso ha detto - non si è mai fatta,
è la prima volta; poi, contraddicendosi, ha fatto cenno ad altre
iniziative, organizzate da istituzioni a suo dire "politiche" che,
invece, a mio giudizio, di politico non hanno nulla, perché mi ha
fatto l’esempio dell’UISP e delle
ACLI.
In questa vicenda non può quindi sfuggire
l’implicazione simbolico-politica dell'iniziativa.
L’impatto turistico non c’entra
nulla; se gli alberghi di Courmayeur sono pieni per una iniziativa
di partito, ovviamente legittima, bene per gli albergatori di
Courmayeur, ma che un ente pubblico come la Regione spenda una
cifra del genere per iniziative promozionali
nell’ambito di quella manifestazione, a me sembra
una cosa grossa, una cosa sbagliata, una cosa che costituisce un
precedente assai grave!
Assomiglia un po' ad un "finanziamento indiretto ai partiti",
soprattutto ad un partito, mi creda Assessore, che non ne ha
bisogno! Se andiamo avanti di questo passo, non capisco perché la
Regione non potrà finanziare qualcosa relativamente ai Festival
dell’Unità o ai Rendez-vous valdôtains o magari,
visto che ci sarà forse anche più gente che alla manifestazione di
sci di Forza Italia, inviare uno stand a Chamonix nelle prossime
settimane, quando migliaia di persone occuperanno le autostrade e
il tunnel!
Se questo è l’andamento che la Regione Valle
d’Aosta intende assumere da qui al futuro, mi chiedo
se questa sia una cosa sana, o se non sia - lo dico fra virgolette
per non offendere nessuno - una "marchetta" nei confronti del
partito di maggioranza relativa, del partito che governa il Paese,
partito peraltro che sappiamo sta governando il Paese con buoni
frutti per la Valle d’Aosta e con un consenso che è
crescente anche nella nostra regione. Complimenti alla Giunta per
questa iniziativa, complimenti all’Assessorato al
turismo; era veramente una occasione da non perdere, vi siete
rivelati!
