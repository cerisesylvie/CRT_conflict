Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1801 del 27 gennaio 1986 - Resoconto
OGGETTO N. 1801/VIII - EVENTUALE ISTITUZIONE NELLA REGIONE
DELLE NUOVE CASSE RURALI ED ARTIGIANE.
PRESIDENTE:
Ha chiesto di parlare l'Assessore alle
Finanze, Martin; ne ha facoltà.
MARTIN (A.D.P.):
Questo studio, che viene presentato oggi
in Consiglio regionale, prende lo spunto da quella che è la
situazione bancaria valdostana, che vede una raccolta non
indifferente sul territorio valdostano, ma che vede anche un
reimpiego sullo stesso territorio abbastanza limitato. Inoltre lo
studio prende lo spunto da quelle che sono le competenze statutarie
in materia bancaria della Regione; tenendo conto anche della
positiva esperienza maturata dalla Cassa Rurale ed Artigiana di
Gressan, istituita nel 1980 con una legge regionale. Dicevo una
esperienza positiva, tant'è che la Cassa Rurale ed Artigiana di
Gressan ha raggiunto ormai i 22 miliardi di raccolta con un
reimpiego che si aggira sugli 8-9 miliardi, quindi un reimpiego
abbastanza alto, di circa il 40% rispetto a quelli che normalmente
sono i reimpieghi nella nostra Regione, che si aggirano invece sul
22% circa.
Questa Cassa Rurale ed Artigiana ha operato abbastanza bene in
questi anni; l'organico è andato via via aumentando e così pure i
clienti che si servono di questo Istituto di Credito.
Pensavamo quindi che questa esperienza fosse da continuare, ma
pensavamo anche che la materia fosse da regolamentare, in quanto se
è auspicabile il sorgere di altre casse rurali, è bene che queste
nascano con una certa organicità in certe parti del territorio che
hanno motivi economici e dove sono presenti categorie artigiane ed
agricole. Abbiamo deciso di affidare un incarico per redigere uno
studio a degli esperti, che sono stati individuati nella persona
del dott. Tullio Galfré, funzionario della Federazione delle Casse
Rurali del Piemonte e della Valle d'Aosta, del dott. Rodolfo del
Ponte, capoufficio studi della Cassa di Risparmio di Torino, del
rag. Sergio Vitali nella sua veste di Ragioniere Capo
dell'Amministrazione regionale, e del sig. Remo Tarello quale
Presidente della Cassa Rurale Artigiana di Gressan.
Questi signori hanno completato il loro studio, hanno raccolto
numerosi dati su tutti i Comuni della Valle d'Aosta, sulle varie
aziende che insistono sul territorio; hanno fatto delle
elaborazioni che hanno portato allo studio che oggi il Consiglio
regionale esamina. Da questo studio si vede che in Valle d'Aosta vi
è ancora la possibilità di istituire delle nuove casse rurali, e si
dà loro anche una localizzazione.
Vengono individuate sette possibili ipotesi: una è stata
chiamata "ipotesi La Salle", quindi "ipotesi Alta valle", dove
esistono numerosi sportelli soprattutto nell'area di Courmayeur, ma
dove invece non esistono sportelli bancari nell'area che va da
Avise fino a PréSaint-Didier e La Thuile. Una seconda ipotesi è
stata chiamata "Valpelline", una terza "Comunità Grand Combin";
esse racchiudono le vallate omonime, zone anche queste non servite
adeguatamente da strutture bancarie.
Una terza ipotesi è quella di Saint-Christophe, che raggruppa i
Comuni della cintura di Aosta; una quarta è "l'ipotesi Fénis", che
comprende i Comuni di Chambave, Fénis, Nus, Saint-Marcel e Verrayes
ed è tra l'altro una ipotesi in stato piuttosto avanzato, in quanto
si è già formato un comitato promotore che ha pensato di inoltrare
delle richieste alla Banca d'Italia per studiare il tutto.
Quindi una "ipotesi Arnad" in Bassa Valle ed un'altra chiamata
"Saint-Pierre" tra l'Alta e la Media valle.
Seguono tutta una serie di tabelle dove vengono individuati
degli indici che mettono al confronto le possibilità di istituzione
di una Cassa Rurale su queste ipotesi che citavo poc'anzi, rispetto
ad un dato generale di tutta la Valle d'Aosta e rispetto ad un dato
che è quello della Cassa Rurale ed Artigiana di Gressan.
Per concludere, questo studio individua le zone dove, se in
futuro si verificassero le eventualità di istituire delle Casse
Rurali, sarebbe ancora possibile istituire con una certa utilità
delle nuovi ipotesi di Casse Rurali ed Artigiane. Questo era lo
scopo di questo studio: di avere cioè un documento che garantisse
l'eventuale sorgere, in maniera organica, di una struttura come la
Cassa Rurale ed Artigiana, che rispetto alla prima ipotesi
realizzata in Valle ha dato fino ad oggi frutti positivi.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
In questo studio si affronta solo la
possibilità di fare le Casse Rurali ed Artigiane, soprattutto in
base alla legge n. 196 del 1978; pur essendo d'accordo che è
necessario andare a prendere delle decisioni in merito, abbiamo dei
dubbi se la strada intrapresa di fare tante Casse Rurali sia quella
più opportuna, dal momento che esistono anche altre strade.
Sarebbe bene, in questo senso, approfondire l'opportunità di
questa scelta, perché andando a fare 7 Casse Rurali in Valle
rischiamo di polverizzare la raccolta del credito, e forse dovremmo
istituire una Banca Popolare in Valle con più sportelli, anziché
fare tante banche.
Propongo di approfondire la questione in Commissione insieme ai
tecnici, che ci chiariscano perché si è scelta solo la strada delle
Casse Rurali.
Sulle varie ipotesi, prendendo quella di Fénis, non so come
farebbero quelli di Champorcher a sfruttare Fénis, anche se è vero
che questi due Comuni territorialmente confinano, tuttavia in Valle
d'Aosta ci sono anche le valli.
Ripetiamo che sarebbe opportuno prendere in esame altre
soluzioni, fra cui l'istituzione di una banca popolare valdostana
con più sportelli, piuttosto che fare tante Casse Rurali Artigiane,
e quindi vorremmo che si approfondisse maggiormente la questione
prima di decidere.
PRESIDENTE:
Ha chiesto di parlare l'Assessore alle
Finanze, Martin; ne ha facoltà.
MARTIN (A.D.P.):
Probabilmente non l'ho detto nella mia
relazione, però questa ipotesi di istituzione di Casse Rurali non è
assolutamente in contrasto con una eventuale ipotesi di Istituto di
Credito che può essere la Banca Popolare come diceva il Consigliere
Millet.
In questa relazione i dati raccolti ed elaborati tengono conto
di queste possibilità e quindi delle competenze che la Regione ha
per istituire altri Istituti di Credito, che sono ad un altro
livello. Le due cose non sono in contrasto: questo è un tipo di
Istituto bancario più legato ad una certa parte del territorio con
alcuni compiti, diversi da altri Istituti di Credito.
Non penso che sia il caso di rinviare lo studio alle
Commissioni; sono dell'idea che questo strumento vada invece
mandato avanti, perché esistono delle proposte che richiedono una
risposta abbastanza immediata ed anche perché a livello di Banca
d'Italia, si stanno verificando dei fatti che potrebbero essere
abbastanza spiacevoli per la nostra realtà. Per esempio la
sottoscrizione di capitale per aprire una Cassa Rurale sta
aumentando ed è recente la notizia che per l'istituzione di una
Cassa Rurale Artigiana di un solo Comune, se prima bastavano 200
milioni di sottoscrizione di azioni, occorrono oggi 300 milioni,
mentre per le Casse intercomunali ci vogliono 600 milioni. Quindi è
un provvedimento che ha una sua urgenza se vogliamo anticipare
questi provvedimenti della Banca d'Italia.
Ripeto che i due provvedimenti non sono assolutamente in
contrasto fra di loro e la proposta che faceva il Consigliere
Millet può trovare spazio in uno studio che deve essere molto più
completo di quanto non possa essere questo dell'istituzione di
Casse Rurali.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
Seulement pour ajouter, à propos de ce
que vient de dire l'Assesseur Martin, qu'en plus, en tant que
Junte, on avait fait le choix de porter à l'attention du Conseil un
programme toujours en ligne avec ce qu'on avait décidé de soumettre
à l'attention de tous les Conseillers. Jusqu'à présent on n'avait
jamais soumis à l'attention du Conseil une étude sur toute la
réalité de notre Vallée; ici il y a la photographie, comme disait
l'Assesseur, et en plus il y
a cette urgence. Donc, on ne
peut renvoyer encore, car des requêtes ont été soumises il y
a six mois et attendent une réponse de la part de
l'Administration régionale. On a dit alors qu'on allait soumettre
l'étude à l'attention du Conseil et à ce point ce serait quand même
souhaitable de donner une réponse.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Dopo quello che hanno detto il
Presidente della Giunta e l'Assessore, di valutare anche altre
possibilità, siamo d'accordo che si vada avanti, considerando però
anche la materia nel suo complesso per fare un rapporto più
organico.
PRESIDENTE:
Proceduralmente non so come si possa andare
alla votazione; o il Consiglio prende atto oppure, non essendoci
una proposta di votazione, non posso metterlo ai voti.
IL CONSIGLIO PRENDE ATTO
