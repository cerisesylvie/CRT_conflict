Classificazione
ASSISTENZA SOCIALE
ISTRUZIONE PUBBLICA



Oggetto del Consiglio n. 2982 del 23 novembre 2023 - Resoconto
OGGETTO N. 2982/XVI - Interpellanza: "Iniziative messe in
atto per trovare un equilibrio per la somministrazione dei pasti
nelle scuole di Aosta e delle Unités".
Sammaritani (Presidente) -
Passiamo al punto n. 51
all'ordine del giorno. Per l'esposizione, la parola al consigliere
Baccega.
Baccega (FI) -
Anche quest'interpellanza torna
all'argomento già dibattuto in occasione dell'approvazione
dell'ordine del giorno del DEFR, che poi è stato ovviamente
bocciato, e richiama la tematica delle mense scolastiche nella
nostra regione, laddove le mense scolastiche del Comune di Aosta
hanno avuto le problematiche che noi di Forza Italia abbiamo
affrontato come tematiche fin dal gennaio scorso, quando si era
levata la protesta, e laddove in qualche modo l'Amministrazione
comunale di Aosta aveva cercato di porre rimedio, ma senza
successo, perché nuovamente la protesta si è levata da parte dei
genitori dei bambini.
Credo che tutti abbiano visto in modo chiaro e inequivocabile
immagini, fotografie e proteste sui social.
Va anche detto che molte famiglie ormai hanno rinunciato, con
estrema difficoltà organizzativa per le famiglie, al servizio di
mensa scolastica: sono 1.429 gli iscritti, i posti a disposizione,
e sono solo 830 quelli che utilizzano il servizio, quindi grosse
difficoltà.
Avevamo noi più volte sottolineato che i menù delle mense delle
Unités des Communes, ma non solo quelle, anche quelle del San
Giuseppe - ne parleremo tra poco, ecco perché ritorniamo
sull'argomento - hanno, in termini di qualità e di proposta, dei
menù che sono stati validati dall'Azienda USL.
Abbiamo avuto modo di fare nostre anche le dichiarazioni degli
operatori della società Vivenda, che fornisce i pasti per il Comune
di Aosta e credo che sia chiaro che c'è qualcosa che non
funziona.
Ad Aosta si lavora in un certo modo, negli altri ambiti in un
altro modo, ma ad Aosta ci sono anche dei percorsi virtuosi. Noi
abbiamo detto che, secondo noi, bisogna ritornare ad avere le mense
all'interno degli istituti o dei plessi, perché altrimenti così i
nostri bambini sono trattati veramente malissimo.
È eloquente l'articolo del 17 novembre di una testata locale
dove il titolo è: "Mense scolastiche, mangiare bene si può. I NAS a
San Giuseppe e la visita si conclude con i complimenti".
Ora anche questo menu - che viene fornito all'istituto San
Giuseppe e validato dalla USL - è accettato e gradito dalle
famiglie, tant'è che la richiesta di accesso a quell'istituto è
piuttosto corposa, non ci sono i posti.
Ora noi chiediamo, Assessore, per quale motivo la USL ha negato
la modifica dei menù richiesti dal Comune di Aosta, a detta
dell'Assessore comunale però, perché potrebbe anche non essere
così, però ne abbiamo preso le informazioni dalla stampa.
Quali iniziative si vuole prendere per porre fine a questa
inqualificabile querelle, quindi cercare di trovare un equilibrio
regionale e non differenziato per Comune, a Sarre si mangia in un
modo e ad Aosta si mangiano delle cose che sono davvero
improponibili, guardando i menù.
Poi, certo, hanno fatto il
menu day,
invitando
giornalisti e genitori dei bambini, ci mancava che quel giorno le
cose andassero male, era davvero ridicolo, ma è stato anche
ridicolo farne un'azione di comunicazione così marcata.
Il problema va risolto quanto prima perché non se ne può più, le
famiglie sono in difficoltà, non utilizzano la mensa scolastica
perché i loro bambini non mangiano altrimenti. Abbiamo preso atto -
e abbiamo le fotografie - che i bidoni del rilascio e del buttare
via sono sempre stracolmi, quindi non va bene.
Io credo che sia opportuno, indipendentemente dalla potestà del
Comune di Aosta sul tema, che anche l'Amministrazione regionale
prenda in mano questa situazione e vada ad approfondire bene la
questione, tant'è che vigileremo ancora attentamente su questo
punto perché quello che arriva a noi è davvero un messaggio molto,
molto negativo per tutta l'Amministrazione.
Presidente -
Per la risposta del Governo, la parola
all'assessore Marzi.
Marzi (SA) -
Alla luce di quanto emerso nella discussione
del DEFR, come da lei richiamato, e alle conseguenti preoccupazioni
rispetto a questo tema delicato, abbiamo chiesto nel merito alle
competenti strutture dell'Azienda USL un potenziamento dei
controlli, tra l'altro come da impegno preso con l'approvazione di
un ordine del giorno su questo tema durante la discussione del
DEFR; controlli che dovranno avvenire con tipologia audit diretti
sia alle buone prassi igieniche che alle procedure basate sui
protocolli HACCP nelle mense scolastiche e nei centri cottura delle
ristorazione collettiva per utenza sensibile.
Gli audit delle buone prassi igieniche dovranno prendere in
considerazione la verifica del costante rispetto delle procedure,
con riferimento a: manutenzione dei locali dell'attrezzatura,
igiene generale pre-operativa, operativa e post-operativa, l'igiene
del personale, la formazione del personale e la lotta contro i
parassiti.
Inoltre si è richiesto di associare alla tradizionale
valutazione d'idoneità igienica dei processi di produzione anche la
valutazione nutrizionale.
Per le opportune verifiche sulle attività svolte, abbiamo tra
l'altro richiesto all'Azienda di trasmettere all'Assessorato, entro
la fine di quest'anno ed entro giugno del 2024, una relazione di
sintesi da cui emergano i risultati dei controlli, le eventuali non
conformità evidenziate e le eventuali proposte di azioni
correttive.
Come abbiamo tra l'altro dichiarato in aula nel corso
dell'incontro con il Comune di Aosta e con la competente struttura
dell'Azienda USL, è emerso che il Comune ha avviato iniziative di
controllo per migliorare il servizio della mensa scolastica.
In tale ambito l'Azienda USL ha dato la piena disponibilità a
collaborare.
La scelta dell'Amministrazione comunale di Aosta si distingue in
piena autonomia da quella seguita dalle Unités che prediligono menù
rientranti nel progetto "C'est typique". L'Amministrazione comunale
di Aosta ha orientato la scelta di puntare invece su menù
diversi.
In data 5 gennaio 2023 la responsabile della Struttura complessa
igiene degli alimenti e della nutrizione dell'Azienda USL ha dato
parere favorevole all'adozione del menù invernale. Il parere da
parte dell'Azienda USL è reso unicamente sul rispetto delle linee
guida nazionali relative alla ristorazione scolastica e al
contrasto al sovrappeso e all'obesità.
Data la particolarità del menu, l'Azienda USL ha sottolineato la
necessità di promuovere contestualmente attività e iniziative che
possano favorire il gradimento degli alunni rispetto
all'assunzione, in particolare, dei diversi tipi di frutta e
verdura, aspetto questo sul quale il Comune sta accentuando
l'attenzione.
In data 12 aprile 2023 il Comune di Aosta formulava una
richiesta di deroga al menu primavera-estate dell'anno scolastico,
sempre 2022-2023. In data 27 aprile 2023 la Struttura complessa
igiene degli alimenti e della nutrizione dell'Azienda USL
rispondeva non favorevolmente a tale richiesta. Ciò in
considerazione che la tabella menu primaverile non era ancora stata
adottata e, di conseguenza, non era stata effettuata l'indagine di
customer satisfaction
finalizzata a monitorare il gradimento
delle preparazioni e/o di eventuali sprechi alimentari.
Il tema, come da lei richiamato, è attenzionato e sarà oggetto
di ulteriore valutazione da parte del competente servizio
dell'Azienda stessa.
Data la rilevanza dell'argomento, ci impegniamo a proseguire il
confronto che abbiamo avviato proficuamente con il Comune di Aosta
e con l'Azienda USL.
Presidente -
Per la replica, la parola al consigliere
Baccega.
Baccega (FI) -
Se siamo ancora qui a parlarne dopo 11
mesi, credo che il problema sia pesante, forte e vada sicuramente
affrontato.
Le cose che lei ci ha illustrato, Assessore, vanno certamente
nella direzione indicata, ma sono passati 10 mesi nei quali i
nostri bambini non vanno più alla mensa o per lo meno non mangiano,
perché quelli che sono in mensa non mangiano, parlo dei ragazzi di
Aosta.
Ci sono menu diversi, lei l'ha detto con chiarezza, c'è il menu
ideologico, che è quello del Comune di Aosta, fortemente ideologico
e poi c'è il menu di buon nutrimento che è adottato da tutte le
altre Unités e dagli altri plessi scolastici.
Io sono assolutamente convinto che su questo tema si debba
assolutamente fare più attenzione.
Ci saranno due relazioni, se ho capito bene, una a fine anno che
comunque certificherà un percorso di confronto e di attenzione e
controlli audit e una al 30 giugno.
Il Comune di Aosta ha adottato anche lui una serie di controlli,
però dopo dieci mesi qua c'è scritto. Insomma, c'è qualcosa che non
funziona.
Entrate in sintonia, cercate di capire bene che cosa si deve
fare - lei ride ma non c'è da ridere, perché ci sono davvero delle
oggettive difficoltà. Lo so che c'è una problematica piuttosto
significativa, ma va affrontata, voi avete sicuramente capacità,
autorevolezza e forse energia per affrontarla con
determinazione.
Noi saremo molto, ma molto attenti su questo tema.
