Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3999 del 5 dicembre 1992 - Resoconto
OGGETTO N. 3999/IX Disegno di legge: "Norme per l'elezione
del Consiglio regionale della Valle d'Aosta".
Presidente
Siamo in discussione dell'articolo 34,
secondo comma, del testo risultante dalla fusione del disegno di
legge n. 101 e della proposta di legge n. 430, indicato in
oggetto.
Ricordo che ci sono emendamenti proposti dal Gruppo del PDS, dal
Gruppo della DC e dal Consigliere Riccarand, mentre è stato
ritirato l'emendamento proposto dal Gruppo dell'Union
Valdô-taine.
Ha chiesto di parlare la Consigliera Monami, ne ha facoltà.
Monami (PCI-PDS)
Preferenza unica, alla gente non si
può non nominarla in questo caso perché la maggioranza degli
italiani si è espressa a questo proposito e si è espressa in
maniera netta, chiara, lampante e anche inaspettata. Inaspettata
credo per tutti i partiti, non solo per coloro che avevano invitato
gli elettori ad andare al mare, ma anche per quelli come noi che
credevano che la battaglia per la preferenza unica fosse una
battaglia sacrosanta, legittima, giusta, opportuna e moderna, e
l'elettorato ha sorpreso tutti quanti.
L'elettorato in questo caso ha dimostrato più lucidità di quanto
non abbia dimostrato la classe politica che sta al potere;
l'elettorato ha detto di no ai partiti, ha detto di no a questo
modo di fare politica, ma ha detto soprattutto di no alle persone
che rappresentano i partiti nelle istituzioni, ha detto di no alle
cordate, a cui i partiti hanno abituato la gente, l'elettorato ha
detto di no al controllo dei partiti sul voto. Mi pare che ci sia
sufficiente materia su cui riflettere e mi pare che quel referendum
sia stato anche il momento che ha dato il via a tutta una serie di
altri avvenimenti che si sono susseguiti e che hanno messo a nudo
il modo nostro di fare politica.
E allora non potevamo non tener conto di questa indicazione,
anche se sono d'accordo con quanti hanno ancora qualcosa da
aggiungere, con quanti dicono che forse la risposta degli elettori
non voleva proprio riferirsi solo alla preferenza, ma che tutto
sommato la gente desidera scegliere le persone. E' vero anche
questo, è vero che gli elettori desiderano scegliere le persone, ma
è anche vero che gli elettori hanno detto di sì alla preferenza
unica. Può darsi che questi due aspetti dimostrino una
contraddizione; dimostrano però altrettanta chiarezza.
Per quello che ci riguarda non potevamo non tenere presente
tutto questo, e non potevamo non farlo nostro in una legge
elettorale. In questa aula credo che insieme al Consigliere
Riccarand e insieme a noi altri sono i partiti che si esprimeranno
a favore di questa opzione; mi auguro che tutti coloro che hanno
creduto a questo, che ci credono e che ci crederanno e che hanno
professato l'idea di lavorare per un rinnovamento della politica,
in questo momento facciano mente locale e cerchino di stare dalla
parte della gente. Questa volta, caro Bruno, mi permetto di
nominarla la gente e credo che a questo punto la cosa non sia a
sproposito.
E' con convinzione e con serietà che abbiamo presentato questi
emendamenti ed è con altrettanta convinzione e con altrettanta
serietà che chiediamo al Consiglio di votare l'emendamento.
Si dà atto che dalle ore 21,54 assume la Presidenza il
Presidente Bich.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Il Gruppo della DC ha presentato un
emendamento che prevede di sostituire alle due preferenze una unica
preferenza.
E' stata una decisione assunta dal comitato regionale del nostro
partito, decisione che il Gruppo consiliare ha tranquillamente e
doverosamente portato al giudizio del Consiglio regionale.
Riteniamo che questa modifica alla legge, così come ho già detto
per la modifica concernente la introduzione della incompatibilità
fra la carica di Assessore e la carica di Consigliere, che
purtroppo non ha avuto il consenso di questa assemblea, sia una di
quelle modifiche alla legge che può essere considerata come
modifica qualificante alla legge stessa.
Qualcuno ha detto, nel corso del dibattito, che è stato lungo,
simpatico, preciso, che questo Consiglio deve fare anche delle
scelte di qualità. Ed è vero questo. E' proprio sotto questo
profilo che come gruppo democristiano avevamo presentato, a parte
l'emendamento sulla comunità Walser che aveva una sua rilevanza
particolare, solo due emendamenti che ritenevamo particolarmente
qualificanti per la legge nel suo insieme.
Mi auguro che questo emendamento non faccia la fine che ha fatto
l'emendamento concernente la incompatibilità fra la carica di
Assessore e la carica di consigliere, me lo auguro di tutto cuore,
anche per le ragioni che sono state spiegate poc'anzi dalla
Consigliera Monami, perché al di là delle valutazioni personali che
ognuno di noi può avere sul concetto della preferenza unica, è un
dato di fatto che anche la popolazione valdostana ha dato una
rilevanza particolare a questo concetto.
Certo, questo è un emendamento che viene a modificare anche il
testo di legge che avevamo presentato come gruppo democristiano. Il
nostro gruppo aveva presentato a suo tempo un disegno di legge che
prevedeva due preferenze, era stata la nostra una scelta fatta in
modo autonomo e in modo sincero, che si basava sul fatto che - come
avevamo scritto nella relazione - la popolazione valdostana si era
sì espressa favorevolmente sul discorso della preferenza unica, ma
nei contatti che ognuno di noi aveva avuto con gli elettori, era
emerso il giudizio che la possibilità di scegliere nelle varie
liste secondo le proprie valutazioni politiche poteva essere un
fatto di democrazia.
Abbiamo rivisto la nostra posizione in modo assolutamente
imparziale, per dare anche noi questo contributo alla legge, per
far sì che questa legge possa avere, fra le tante cose più o meno
buone che vi sono state inserite, anche questo elemento della
preferenza unica.
Ci auguriamo che questo emendamento abbia il suffragio dei
consiglieri che dovranno procedere alla votazione, anche se mi
rendo conto che il discorso della preferenza unica - e questa è una
valutazione assolutamente personale - è stato caricato di valenze
istituzionali a mio avviso esagerate. Era molto più importante
arrivare alla dichiarazione della incompatibilità fra le cariche di
Assessore e Consigliere.
Il discorso della preferenza unica ha delle sue valutazioni
positive, come ricordava la Consigliera Monami (evitare le cordate
ad esempio) ed ha la sua ragione d'essere, però non vorrei che si
desse a questo discorso una valenza istituzionale che non ha. E'
una posizione chiara e precisa del corpo elettorale, è una
posizione altrettanto chiara e precisa del comitato regionale del
mio partito ed è una posizione che sono qui tenuto a sostenere e a
difendere. Per queste ragioni chiedo a voi tutti di fare uno sforzo
di volontà, perché questo emendamento abbia il suffragio dei 24
voti necessari per la sua approvazione.
Non credo di dovermi dilungare oltre, pertanto chiudo dicendo
che la Democrazia Cristiana è su queste posizioni in modo compatto,
e chiediamo che altri 17 consiglieri votino l'emendamento che
abbiamo presentato, emendamento che fra l'altro è stato presentato
da altri gruppi politici presenti in questa aula.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
La Giunta Rollandin e la Giunta
Bondaz avevano messo in piedi per la Regione Valle d'Aosta il
problema dei giochi olimpici; era stata approvata una legge e
guarda caso c'è stato un gruppo di cittadini, che erano contro
questa legge, che ha predisposto un referendum; ha vinto questo
referendum e allora la Giunta Bondaz ha deciso che contro la
popolazione non si poteva andare.
Nel 1991 c'è stato un referendum nazionale sulla preferenza
unica, guarda caso in Valle d'Aosta il 70 per cento si è espresso a
favore di una sola preferenza. Per quale ragione la nostra Regione
ha dato una così alta percentuale in un tema così importante?
Perché ha ritenuto che anche noi dobbiamo cambiare qualcosa:
dobbiamo cercare di creare una immagine diversa, togliere quella
possibilità a certi uomini e a certe forze politiche di inserirsi
in cordata per poter essere eletti scavalcando altri, forse
migliori, più seri e più onesti di loro.
Ero convinto che, sulla base di quel referendum, ogni forza
politica avesse tenuto in considerazione questo aspetto; mi
dispiace e sono amareggiato proprio perché ho visto in questa legge
che i voti di preferenza, anziché essere uno, come il referendum
aveva indicato, erano due. Mi sono chiesto la ragione di questa
scelta da parte della commissione. Il nostro partito, come dicevo,
è per un voto di preferenza e mi stupisce che proprio la forza di
maggioranza relativa di questo Consiglio sia per queste due
preferenze.
In un documento dell'Union Valdôtaine, la linea guida per la
futura legge elettorale della Regione autonoma Valle d'Aosta dice
al V comma:
"... la riduzione del numero delle preferenze
individuali da attribuire ai candidati, tenuto conto anche delle
indicazioni espresse dall'elettorato in occasione del referendum
..."
, e quello che mi piace è che viene messo in evidenza il
risultato di questo referendum.
L'Union Valdôtaine considera infatti importante - continua il
documento - che la futura legge elettorale regionale, facendo
diminuire il numero delle preferenze, riduca il fenomeno del
controllo dei voti e della formazione di cordata fra candidati.
Invito gli uomini dell'Union Valdôtaine e le altre forze
politiche a meditare profondamente su questo; la preferenza unica è
democrazia, è dare la libertà al cittadino e non arrivare alla
corruzione perché quel candidato che ha maggiori mezzi può legarsi
con l'altro ed acquistare i voti.
Questa è la ragione, ed è per questo che invito questo Consiglio
a riflettere e a votare questo emendamento, perché è importante per
la Valle d'Aosta; diamo una risposta, come abbiamo dato nel giugno
1991, rispondiamo anche oggi votando per la preferenza unica.
Presidente
Ha chiesto di parlare il Consigliere
Viérin, ne ha facoltà.
Viérin (UV)
Le problème du nombre des préférences
a été analysé et débattu au sein de l'Union Valdôtaine, et en
considérant la signification du référendum organisé à cet égard,
sur le territoire de la République italienne et concernant les
modalités d'élection pour la chambre des députés, et surtout
analysant les résultats que la première application de la
préférence unique a eu au cours des élections pour le
renouvellement du parlement italien du mois d'avril dernier.
Comme tout le monde sait, les positions étaient différentes.
Elle allaient de la nécessité de réduire le nombre des préférences
à une, au mantien du nombre des préférences actuelles ou même à
augmenter ce nombre de préférences.
La décision qui a été, par la suite exprimée par le Comité
central de notre Mouvement va dans la direction de limiter à deux
le nombre des préférences actuelles. Et ce pour des raisons
diverses: tout d'abord il est vrai, l'on affirme que plusieurs
préférences seraient une cause de la dégénération de la vie
politique, du fait que le choix des électeurs ne serait pas un
choix libre mais un choix conditionné. Nous croyons là qu'il faut
évidemment au préalable déjà porter un jugement négatif sur la
capacité de jugement des électeurs, à savoir qu'ils ne sont pas à
même de faire un choix libre et responsable. Affirmation que je
crois, doit être vérifiée.
De plus, je crois que le fait de limiter le choix des électeurs
à une seule préférence représente une limitation du choix des
électeurs. Et nous l'avons vérifié en situation, sur le terrain, en
discutant ce thème à l'intérieur de nos sections.
L'analyse, par la suite, des effets que cette limitation a créé
au cours des élections du mois d'avril, nous a fait réfléchir sur,
finalité que l'on aurait dû atteindre avec la préférence unique,
qui souvent a créé des problèmes ultérieurs, et, sur les
implications sur la conduction de la campagne électorale.
Effectivement dans plusieurs cas, ce ne sont pas les candidats
les meilleurs qui ont été élus; mais avec le mécanisme de la
préférence unique c'est ceux qui avaient plus de moyens, plus de
possibilités d'utiliser les médias, la télévision, ou ceux qui
étaient le plus connus. Nous nous sommes donc posé la question si
effectivement la préférence unique rendait le choix des électeurs
plus transparent. Est-ce que surtout dans notre réalité, elle ne
représente pas un des moyens pour assurer la réélection de ceux qui
déjà font partie de certaines assemblées? Est-ce que la préférence
unique ne représente donc pas un handicap pour les nouveaux
candidats, pour ceux qui ne sont pas connus?
De plus, compte tenu de la disparité des votants à l'intérieur
des communes du Val d'Aoste, est-ce que la préférence unique ne
risque-t-elle pas de favoriser les candidats des centres urbains?
Par exemple, prenans la situation d'Aoste ou la situation des gros
centres existant à l'intérieur du Val d'Aoste par rapport aux
villages, par rapport aux réalités de nos vallées. Est-ce que les
candidats de ces gros centres avec la préférence unique ne
seraient-t-ils pas favorisés? Est-ce qu'on ne créerait pas une
disparité du point de vue de l'égalité des chances?
Ce sont ces considérations que nous avons fait à notre intérieur
néammoins les positions étant différentes, pour définir la position
du Mouvement, notre comité central s'est exprimé. La proposition
qui en est ressortie limite à deux le nombre des préférences.
C'est donc pour ces raisons que, tout en comprenant la finalité
que l'on veut atteindre avec la proposition de la préférence
unique, nous ne pouvons pas partager. Le Groupe de l'Union
valdôtaine déclare donc son abstention.
Presidente
Ha chiesto di parlare il Consigliere Rusci,
ne ha facoltà.
Rusci (PRI)
Dirò subito che non diamo un valore
catartico così importante alla preferenza unica, non è sicuramente
la panacea di tutti i mali; ma, buon Dio, vogliamo prendere atto di
quello che questa volta l'elettorato valdostano ha detto? E poi
innegabilmente una preferenza sola modifica, e profondamente, il
futuro Consiglio regionale; forse, e qui mi attribuisco anche un
po' di responsabilità, visto che avevamo la competenza elettorale,
avremmo potuto pensare di organizzare il voto dei cittadini non con
la classica matita copiativa
bleu
, fatta in un certo modo,
con certe dimensioni, ma con altri sistemi più moderni, più
immediati, che oggi ci sono. Perché qual è poi il problema di più
preferenze? E' la individuazione del voto, sezione per sezione,
soprattutto; questo è più fastidioso ancora che non le eventuali e
sedicenti cordate. Ma tant'è questo non si è fatto.
E allora mi sta bene di votare per la preferenza unica; noi
pensiamo che comunque un significato ce l'ha, ed è quello di andare
nella direzione della gente, di un qualcosa sul quale la gente si è
già espressa.
Signori dei grandi partiti, ho presentato un emendamento, è un
mezzuccio, all'articolo 63. Con questo emendamento offro un
salvataggio a coloro che vogliono a tutti i costi votare questa
legge elettorale.
Chissà che non trovando un accordo su una preferenza, che magari
non trovando un accordo su due preferenze, forse le forze grandi di
questo Consiglio possano poi trovare l'accordo su tre preferenze.
Questo dice l'emendamento che ho presentato all'articolo 63. Se
così fosse, credo che cadrebbe un altro dei pilastri portanti di
questa riforma elettorale: da tre a due preferenze.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Non ho mai capito molto il valore
dirompente della preferenza unica. Se andiamo a vedere bene
l'applicazione che ha avuto questo principio, che è passato dopo un
voto referendario e che giustamente è stato introdotto nel nostro
ordinamento a livello nazionale, perché voglio ricordare a tutti
che è vero che c'è stato un referendum, ma verteva sulla preferenza
unica per la camera dei deputati, quindi non era né è giusto né
legittimo dargli dei significati più ampi e diversi.
Possiamo dare altri significati, certamente: il significato di
quel voto, cosa ha potuto rappresentare rispetto al sistema
politico, di quale polemica era carico quel voto, il messaggio che
i partiti hanno recepito fino ad un certo punto, eccetera. Quindi
varrebbe la pena di fare una bella discussione su questo, ma forse
non abbiamo il tempo di farla. Io mi limiterò quindi a venire
all'aspetto concreto.
Risultato dell'applicazione a livello nazionale della preferenza
unica: tutta la nomenclatura è entrata in carrozza al Parlamento,
con dei piccolissimi casi di persone qualificate e capaci che però
disponevano di pochi mezzi e che non sono stati eletti in prima
battuta. Tina Anselmi, ad esempio, ne è stata la vittima più
illustre. Quindi sono in grado di smontare il discorso della
preferenza unica sotto il profilo scientifico, non ho però voglia
di farlo qui perché sembrerebbe che si voglia a tutti i costi
polemizzare.
Credo che il significato che i referendari hanno attribuito alla
preferenza unica fosse un altro, ed era quello di dare una spallata
a questo sistema (e ce l'hanno anche fatta in una certa misura) per
cercare di introdurre il collegio uninominale e lì arrivare alla
elezione con un voto solo. Pare che questo non stia succedendo e
non succederà, perché non c'è né la volontà sufficiente né
l'interesse sufficiente, e forse non c'è nemmeno la convenienza per
il sistema politico italiano di andare in quella direzione, però
non è neanche di quello che dobbiamo discutere. Discutiamo dell'uso
delle preferenze nella nostra Regione.
Non ho mai sentito parlare di brogli elettorali nella nostra
Regione. Ho sentito parlare di cordate nella nostra Regione, a
qualche cordata mi sono prestato anche io, come vi sarete prestati
anche voi nel vostro partito con il sistema delle tre preferenze,
come si sono prestati altri con il sistema delle tre preferenze, a
cordate che sono legittime perché alla fin fine quando si vuole
fare eleggere una persona promettente, o un giovane che non ha
sufficienti voti da solo, si cerca di fargli acquisire qualche
voto.
Quante volte il PCI, soprattutto, è riuscito a far eleggere
persone apprezzabili ma che non avevano nessun seguito
intellettuale, ovvero quelli che possiamo chiamare gli
intellettuali, i fiori all'occhiello eccetera. Quante volte è
successo questo? Non ho mai sentito demonizzare e non me la
sentirei di demonizzare oggi questa situazione.
Una volta il PCI se lo poteva permettere, oggi non se lo può più
permettere perché è cambiata anche la natura del partito: è meno un
partito a struttura diretta di quanto fosse prima, per cui poi la
gente vota come vuole e diventa difficile dire ai compagni della
sezione di votare il tizio perché è un bravo guaglione.
Capirete che tutto questo in Valle d'Aosta non ha mai avuto
delle connotazioni estremamente negative; qualcosa può essere stato
fatto fra amici dello stesso partito, però non mi sembra che tutto
questo abbia sconvolto il nostro sistema e lo abbia inquinato, né
c'è stato il controllo dei voti attraverso le preferenze plurime,
perché il controllo dei voti - se controllo deve esserci - lo si
può fare anche con una preferenza unica. Cioè non ho mai capito
come si fa a controllare i voti con tre preferenze e con una invece
non si controlla più; è una di quelle cose alla quale non credo e
mi devono spiegare come si fa.
Ci siamo chinati su questo problema, io sono uno di quelli che è
andato al mare quando c'era da votare ed ho fatto male
probabilmente; la risposta che ha dato l'elettorato era: vogliamo
trasformare il sistema dei partiti, cominciamo a demolire le
preferenze plurime. Ci sono moltissimi referendari di allora che
hanno cambiato idea sulla preferenza plurima, ci sono dei
referendari "pentiti" sotto questo profilo. Insisto nel dire che
noi, come partito socialista della Valle d'Aosta, in questa
situazione siamo disponibili ad accettare la soluzione che vorrà il
Consiglio regionale, cioè non ne facciamo una questione di
principio. Tendenzialmente siamo per due-tre preferenze, siamo cioè
per le preferenze plurime, lo diciamo, speriamo di non venire
demonizzati per quel che diciamo o di essere considerati la
retroguardia, quelli che non vogliono cambiare proprio niente. Però
siamo disposti per far passare una legge a votare due preferenze ed
a votare anche una sola preferenza, perché non riteniamo questo un
fatto fondamentale.
Credo che su tutto questo bisogna poi cercare, dopo che abbiamo
impiegato cento e più ore di commissione e un po' di ore di
Consiglio, di trovare quei compromessi alti, ragionevoli, che mi
pare siano stati individuati nella bozza di legge. Non voglio fare
la difesa di ufficio dell'UV, l'ha già fatta molto bene il
Consigliere Viérin su questa vicenda, però quando l'UV parla di
ridurre il numero delle preferenze, intende dire scendere da tre
preferenze in giù, non vuol mica dire arrivare ad una sola
preferenza.
Noi siamo disponibili a votare le due preferenze, così come sono
state individuate nella proposta di legge; siamo disposti anche a
votare le tre preferenze, come ha detto il Consigliere Rusci prima.
Vogliamo solo capire cosa succede qui dentro, vogliamo solo capire
se questo diventa un argomento sul quale si rompe, cioè non si fa
la legge, oppure se ci sono delle possibilità di accordo e di
mediazione.
Annuncio che il PSI non è tendenzialmente favorevole ad una
preferenza e non voterò a favore dell'emendamento della preferenza;
ma poi siamo pronti a cercare, se del caso, quelle convergenze che
ci possano consentire di uscire da questa impasse, se questa
risulterà una impasse.
Presidente
Ha chiesto di parlare il Consigliere
Martin, ne ha facoltà.
Martin (ADP)
Voteremo l'emendamento proposto dal PDS,
perché il nostro Movimento, prendendo atto del referendum, ci ha
dato questo mandato. Però né io né il mio Gruppo non crediamo nella
preferenza unica per una serie di argomentazioni che già hanno
fatto i colleghi che mi hanno preceduto.
Pensare che una preferenza sia la panacea di tutti i mali, è
profondamente sbagliato; ho l'impressione anzi che alcuni mali che
si sono manifestati e che possono manifestarsi con due o tre
preferenze si acuiranno ancora di più con una sola preferenza.
La preferenza unica rinforza coloro che già occupano posti di
responsabilità, posti di potere, coloro che già siedono in questa
aula. Il Consigliere Milanesio prima parlava del caso di Tina
Anselmi, ma non è l'unico caso; ricordate Guido Carli, Bodrato,
altri illustri parlamentari che sono stati fatti fuori dal sistema
della preferenza unica. Recentemente Diego Novelli, che pure è
stato un referendario convinto, recentemente su Repubblica si è
ricreduto su questo fatto ed ha riconosciuto i mali della
preferenza unica.
Ho l'impressione che la preferenza unica vada a favore dei
candidati che di per sé sono forti e lasci poco spazio a quelle
nuove energie che invece potrebbero venir fuori, e questo
soprattutto in una regione piccola come la nostra.
Ritengo che, come diceva qualcuno prima, il referendum sia stato
più che altro un voto non tanto riferito alla nostra Regione,
quanto piuttosto un voto contro il sistema elettorale italiano;
prova ne sia che le percentuali dei voti di preferenza sui voti di
lista in Valle d'Aosta sono altissime, perché la gente vuole
scegliere.
Quindi, caro Bajocco, ammiro la tua passione verso questa
battaglia, perché probabilmente ci credi, ma ho l'impressione che
sia una battaglia sbagliata. Ho l'impressione che se veramente si
vuole evitare il formarsi di cordate e di controllo di voti, non si
debba scegliere né una né due né tre preferenze, ma se ne debbano
scegliere dieci, quindici, venti preferenze. Bisogna dare la
possibilità alla gente di scegliere le persone. In Valle d'Aosta il
più delle volte esiste ancora il campanile, la gente vota comunque
e sempre il candidato del posto e delle energie sane ed
intelligenti che possono venire fuori e che forse hanno solo la
sfortuna di essere nati a Valsavarenche o a Rhêmes-Notre-Dame, non
arriveranno mai in Consiglio regionale con la preferenza unica;
questo è profondamente sbagliato.
Quindi il mio voto sarà favorevole perché la disciplina di
movimento esige questo, ma io sono profondamente contrario alla
preferenza unica.
Presidente
Pongo in votazione gli emendamenti
presentati dai consiglieri del Gruppo del PDS, dal Gruppo DC e dal
Consigliere Riccarand, che essendo analoghi possono essere
associati nel voto.
Esito della votazione:
Presenti: 32
Votanti: 18
Favorevoli: 18
Astenuti: 14 (Agnesod, Aloisi, Faval, Louvin, Marcoz, Milanesio,
Mostacchi, Pascale, Perrin, Rollandin, Stévenin, Vallet, Viérin e
Voyat)
Il Consiglio non approva
Presidente
Ha chiesto di parlare il Consigliere Ricco,
ne ha facoltà.
Ricco (DC)
Signor Presidente, vorrei chiedere cinque
minuti di sospensione per poter confrontarsi con gli altri
presentatori del nostro emendamento.
Si dà atto che i lavori sono sospesi dalle ore 22,33 fino
alle 23,20.
Presidente
Riprendono i lavori. Siamo sempre
all'articolo 34, commi 7 e 8. Qui ci sono gli emendamenti
soppressivi del Gruppo PDS, di cui do lettura:
Emendamento Articolo 34: Il comma 7 e il comma 8 sono
abrogati.
Questi emendamenti si intendono superati, non essendo stato
accolto l'emendamento al comma 2.
Il PDS è d'accordo nel ritirare l'emendamento? Allora
l’emendamento viene ritirato.
Siamo alla votazione dell'articolo , ci sono dichiarazioni di
voto?
Ha chiesto di parlare la Consigliera Monami, ne ha facoltà.
Monami (PCI-PDS)
Credo che a questo punto il nostro
voto si debba esprimere. Stiamo per votare un articolo intorno al
quale abbiamo presentato, insieme ad altre forze politiche,
emendamenti che abbiamo detto essere seri, importanti,
significativi; questo emendamento non è passato e non credo di
poter votare o non votare questo articolo senza prendere la
parola.
Prendiamo atto di questa situazione; i cittadini avevano detto
di sì alla preferenza unica, alcuni partiti in questa aula hanno
detto di no a quei cittadini. Anche questo mi ha fatto riflettere;
sono due giorni che discutiamo di questa legge e sono due giorni
che sento forze politiche e persone che si esprimono e credo che le
premesse dalle quali sono partita ieri con il mio intervento
introduttivo, restino. Il mio atteggiamento, il nostro
atteggiamento critico rispetto a questa proposta che viene dalla I
Commissione rimane; rimane un lavoro di due mesi portato avanti con
impegno e con interesse da parte di tutti i consiglieri ma
soprattutto da parte nostra, perché crediamo in modo particolare
alla possibilità di rinnovare quelle formule e quei mezzi che
sostentano la democrazia.
Ci troviamo a dover dare una risposta a competenze che ci
vengono dallo Stato e alla fine di questa discussione credo di
poter dire una cosa. Ho fatto ieri questioni di principio, ne ho
sentite fare tante in questa aula, credo comunque che i principi
restino e che sempre ai principi ci si debba rifare.
E' anche vero però che non sempre il principio coincide con la
concretezza, non sempre il principio è risoluzione, e allora questa
sera andando a casa, quando si è deciso di sospendere il Consiglio
e di riprenderlo alle 21.30, ho riflettuto intorno a quella che
poteva essere la mia personale azione relativamente a questo
articolo e quindi relativamente alla legge, perché ho investito con
particolare importanza questo argomento della preferenza unica.
Non ho sicuramente rinunciato ai miei principi, quelli restano;
continuo a dire che queste forze politiche non si sono sforzate,
continuo a dire che non si è voluto andare fino in fondo in scelte
drastiche, innovative, coraggiose, continuo a dire e l'ho detto per
due giorni che nessuno degli argomenti affrontati è la panacea di
tutti i mali; continuo a dire invece e a pensare che molti siano i
tasselli e molti siano i provvedimenti, le riflessioni che si
possono fare per consolidare e migliorare la democrazia. E allora,
andando a casa, ho riflettuto su quale avrebbe potuto la mia azione
conclusiva di queste due giornate campali.
Avrei potuto non votare questa legge, come pensavo di fare ieri
mattina quando sono entrata in questa aula; ero quasi certa che
avrei finito per non votarla. Mi sono domandata cosa ne sarebbe
avvenuto, dopo una mia non votazione a questa legge. Non votare
questa proposta della I Commissione avrebbe significato ritornare
alla vecchia legge, non produrre nulla di nuovo, non mettere nessun
tassello al cambiamento della politica in Valle d'Aosta, avrebbe
significato davvero a questo punto ritornare indietro.
Mi sono anche domandata cosa significava votare questa legge:
significava perderci la faccia per me? Non lo so, ma credo di
no.
(... interruzioni ...)
Grazie, signor Presidente. Credo di no per un motivo preciso;
chiedo scusa se sono emozionata ma lo sono perché sono contenta,
sono emozionata e nello stesso tempo sono contenta. Sono contenta
perché mi si è sciolto un po' il nodo che avevo nello stomaco.
Allora, cosa significa votare questa legge? Significa assumersi
delle responsabilità; significa assumersi la responsa-bilità di
rimangiarsi in parte cose dette, ma assumersi anche la
responsabilità di produrre una minima risoluzione. Questa minima
risoluzione non è presentata solo dal
quorum
che questa
legge varerà, se sarà approvata e se sarà votata dagli altri
partiti; non è rappresentata dalla diminuzione delle preferenze,
che da tre diventano due; ma è rappresentata dalle due giornate
stesse che abbiamo dedicato a queste discussioni, ed è anche
rappresentata da tutte le affermazioni che qui dentro sono state
fatte.
Ho sentito parlare con piacere di voglia di rinnovamento da
parte di alcuni partiti in particolare, dai quali non mi sarei mai
aspettata atteggiamenti così aperti e innovativi, così spinti in
avanti, così vogliosi di modificare una situazione che non piace
più ai cittadini e che non piace più nemmeno a noi. E allora con
serenità, non più con il mal di stomaco, credo di poter dire che
insieme al mio Gruppo voteremo questo articolo che propone le due
preferenze, che fa fallire il nostro tentativo di proposta della
unica preferenza, ma non ci sentiamo falliti perché abbiamo
lottato. Abbiamo lottato in Commissione, abbiamo lottato in questo
Consiglio e soprattutto lotteremo ancora perché abbiamo scoperto
che ci sono le possibilità e ci sono le volontà.
Questa legge minimale, come l'ho definita ieri, resta minimale,
ma è pur sempre un minimo a cui si può e si deve aggiungere
qualcosa. Sta a noi tutti, presi singolarmente e presi in gruppo,
decidere che cosa si vuole fare in futuro delle riflessioni, delle
cose dette, delle promesse e forse anche delle minacce.
Voterò a favore di questo articolo.
Presidente
Ha chiesto di parlare il Consigliere Ricco,
ne ha facoltà.
Ricco (DC)
Sarò breve. Devo chiedere scusa per il
tempo che abbiamo rubato ai colleghi, non era nella mia
intenzione.
Il Gruppo ha discusso a lungo nel suo interno, siamo arrivati ad
una conclusione quasi analoga a quella esposta testé dalla collega
Monami; sentiamo il dovere di dare una legge innovativa al
Consiglio regionale ed anche agli elettori. Pertanto il nostro
Gruppo, nella sua quasi totalità, forse con una eccezione, voterà
l'articolo 34.
Presidente
Ha chiesto di parlare il Consigliere Rusci,
ne ha facoltà.
Rusci (PRI)
Quanto imbarazzo, Consigliera Monami,
nelle sue parole! Forse anche un po' di emozione, però poi la
serenità per la rimozione. Dice: "Va bene, ci turiamo il naso,
votiamo e non ci pensiamo più". Salvo a dire che il prossimo
Consiglio regionale prenderà atto di tutte le affermazioni
importanti e di principio che qui ci sono state.
Cara collega, io l'ho molto apprezzata in questi due anni di
attività consiliare, lei davvero ha portato qui dentro anche un
segnale un po' naïf ...
(... ilarità dell'Assemblea ...)
... Credo in quello che dico, era una sottolineatura positiva
che facevo della collega Monami. La Consigliera Monami sovente ha
portato qui il suo pensiero personale, so anche contro il gruppo al
quale appartiene, ha sostenuto delle posizioni coraggiose. Oggi
però, Consigliera Monami, verifico che le due giornate di consiglio
non sono state tanto giornate di affermazione di principi, ma di
negazione di principi. Scommetto che qualcuno le ha anche detto per
convincerla: guarda che però non siamo mica andati male
sull'incompatibilità e sulla preferenza unica; se fossero bastati
18 voti, sarebbero passati. Ma qui ce ne vogliono 24, e la
preferenza unica e l'incompatibilità non sono passate.
"I cittadini ci hanno detto con il referendum ..." ha sostenuto
la Consigliera Monami: va bene, noi li abbiamo ascoltati e cosa
rispondiamo ai cittadini? Che piaccia o no, c'era la possibilità
qui e adesso di dare delle risposte. Avevo la sensazione che
sarebbe andata così; avevo sentito anche con soddisfazione dal
Consigliere Bondaz affermare: "Noi abbiamo due petizioni forti:
sono l'incompatibilità e la preferenza unica". L'incompatibilità ha
preso 18 voti, la preferenza unica ha preso 18 voti, non sono
passate.
Il Consigliere Ricco, con l'amabilità che lo contraddistingue,
dice: "Sarò breve. Non è passata, ma noi votiamo lo stesso". Allora
davvero tutto ruota attorno a questo maledetto principio: abbiamo
una competenza, dobbiamo riempirla.
Ecco la mia funzione in questi due giorni di Consiglio regionale
è stata questa: sottolineare costantemente le contraddizioni e
verificare come il principio enunciato così precisamente e in modo
lapidario dal Consigliere Milanesio, "o si subisce questo testo o
si vota con la vecchia legge", ha avuto il risultato che tutti ci
immaginavamo.
Alla fine dell'imbuto ci sta il desiderio di conculcare da un
lato immediatamente le piccole forze, le forze per le quali, l'ho
detto stamattina, soprattutto una forza qui dentro avrebbe dovuto
tenere un occhio di riguardo, l'Union Valdôtaine, e queste sono le
forze minoritarie del Consiglio, e dall'altra c'è il desiderio
davvero di pensare di poter tenere fuori dalla porta il nuovo che
avanza.
Presidente
Ha chiesto di parlare il Consigliere
Limonet, ne ha facoltà.
Limonet (DC)
Sarò molto breve. Ritenevo irrinunciabile per
il Gruppo consiliare della DC ottenere l'approvazione
dell'emendamento sulla preferenza unica, perché questo
rappresentava le istanze della gente - della gente che
rappresentiamo noi naturalmente -, delle forze sociali, così come
dimostrato dal risultato del referendum. Rappresentava anche le
istanze di questo Consiglio, per cui qualcuno a suo tempo aveva
sottoscritto tale impegno.
Noi siamo qui preposti per portare avanti quelle istanze che la
gente ci chiede, anche nel caso che non piacciano. Qui mi sembra
che si stia facendo il contrario di tutto questo.
Pertanto per quanto detto e nel rispetto del mandato che abbiamo
avuto tutti noi dal nostro partito, dichiaro di astenermi dalla
votazione di questo articolo e di conseguenza mi astengo anche
sulla legge nel suo complesso.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
Il Consigliere Martin aveva detto
che il suo Movimento ha dato il mandato per una preferenza unica,
quindi i due consiglieri del Gruppo degli ADP per disciplina verso
il Movimento hanno votato per la preferenza unica. Tuttavia ha
precisato che essi sono non per una preferenza bensì per 10 e più
preferenze.
E' vero che la preferenza unica non avrebbe dato la possibilità
al Consigliere Martin e ad altri consiglieri di fare quella cordata
che hanno sempre fatto, bensì avrebbero dovuto correre ognuno per
conto proprio.
Lo stesso vale per l'Union Valdôtaine, non ci sarebbe più stato
solo il consigliere di zona con tutti i suoi gregari, bensì
avrebbero dovuto correre ognuno per conto proprio per poter essere
eletti. Forse si sarebbero pugnalati, come i socialisti, perché uno
avrebbe detto male dell'altro e l'altro avrebbe ripetuto la stessa
cosa. Questa forse è stata la paura della preferenza unica. Mi è
dispiaciuto che questi consiglieri non abbiano saputo cogliere
questo momento.
Mi auguro che gli elettori, come hanno saputo votare per la
preferenza unica con il referendum, sappiamo con le prossime
elezioni bocciare coloro che hanno votato oggi contro questa
preferenza unica.
Presidente
Pongo in votazione l'articolo 34.
Esito della votazione
Presenti: 33
Votanti: 32
Favorevoli: 26
Contrari: 6
Astenuti: 1 (Limonet)
Il Consiglio approva
Presidente
Do lettura dell'articolo 35:
Articolo 35 (Ulteriori modalità per l'indicazione delle
preferenze)
1. L'indicazione delle preferenze può essere fatta scrivendo
invece dei cognomi i numeri con i quali sono contrassegnati nella
lista i candidati preferiti. Tali preferenze sono efficaci purché
siano comprese nello spazio a fianco del contrassegno votato.
2. Se l'elettore non abbia indicato alcun contrassegno di lista,
ma abbia espresso le preferenze mediante numeri nello spazio posto
a fianco di un contrassegno, s'intende che abbia votato la lista
alla quale appartiene il contrassegno medesimo.
3. Le preferenze espresse in numeri sulla stessa riga sono nulle
se ne derivi incertezza; tuttavia sono valide agli effetti
dell'attribuzione del voto di lista a norma del comma due.
4. Sono nulle le preferenze nelle quali il candidato non sia
designato con la chiarezza necessaria a distinguerlo da ogni altro
candidato della stessa lista. Sono, altresì, nulle le preferenze
per candidati compresi in una lista diversa da quella votata.
Presidente
Pongo in votazione l'articolo 35.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 36:
Articolo 36 (Chiusura della votazione)
1. La votazione prosegue fino alle ore ventidue; tuttavia, gli
elettori che a tale ora si trovano ancora nei locali del seggio
sono ammessi a votare anche oltre il termine predetto.
Presidente
Pongo in votazione l'articolo 36.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 37:
Articolo 37 (Decisione provvisoria sugli incidenti)
1. Il Presidente dell'Ufficio elettorale, udito il parere degli
scrutatori, si pronuncia in via provvisoria, facendo risultare dal
verbale, sopra i reclami anche orali, le difficoltà e gli incidenti
intorno alle operazioni della sezione.
Presidente
Pongo in votazione l'articolo 37.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 38:
Articolo 38 (Obbligatorietà di un numero minimo di presenti
nell'Ufficio elettorale)
1. Tre membri almeno dell'Ufficio elettorale, fra i quali il
Presidente o il vice Presidente, devono trovarsi sempre presenti a
tutte le operazioni elettorali.
Presidente
Pongo in votazione l'articolo 38.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 39:
Titolo V Dello scrutinio
Articolo 39 (Accertamento del numero dei votanti)
1. Dopo che gli elettori hanno votato, il Presidente del
seggio:
a) dichiara chiusa la votazione;
b) provvede a sigillare l'urna contenente le schede votate;
c) accerta che il numero dei votanti risultante dalla lista
autenticata dalla Commissione elettorale circondariale nonché, per
i votanti di cui all'articolo 30, dalle liste previste dagli
articoli 52 e 53 del decreto del Presidente della Repubblica del 30
marzo 1957, n. 361, e dalla lista prevista dall'articolo 9 della
legge 23 aprile 1976, n. 136, riscontrando il totale con quello dei
tagliandi dei certificati elettorali. Queste liste devono essere
vidimate dal Presidente e da due scrutatori;
d) conta le schede autenticate e non impiegate nella votazione e
riscontra se, calcolati come votanti gli elettori che dopo aver
ricevuto la scheda non l'abbiano riportata o ne abbiano consegnata
una mancante del bollo, corrispondono al numero degli elettori
iscritti che non hanno votato;
e) forma un plico, da inviare, immediatamente, al Pretore di
Aosta, contenente le liste vidimate, i tagliandi dei certificati
elettorali di cui alla lettera c) e tutte le schede autenticate e
non autenticate sopravanzate di cui alla lettera d) nonché quelle
rimaste nel pacco consegnato al presidente dal Sindaco,
sigillandolo con il bollo dell'ufficio e con la firma di tutti i
componenti dell'Ufficio, nonché dei rappresentanti delle liste dei
candidati che lo vogliano;
f) racchiude il bollo, i verbali, nonché gli altri documenti e
le carte relativi alle operazioni elettorali in apposito plico
sigillato;
g) rinvia le operazioni alle ore otto del mattino successivo e
dopo aver fatto sfollare la sala da tutti gli estranei al seggio
scioglie l'adunanza.
2. I plichi di cui al comma uno, lettere e) e f) devono essere
rimessi contemporaneamente, prima che inizino le operazioni di
scrutinio, per il tramite del Comune, al Pretore di Aosta, che ne
rilascia ricevuta.
3. Il Presidente dell'Ufficio provvede alla custodia esterna
della sala in maniera che nessuno possa entrarvi.
4. E' tuttavia consentito ai rappresentanti di lista di
trattenersi all'esterno della sala durante il tempo in cui questa
rimane chiusa.
5. Le operazioni previste dal comma uno devono essere eseguite
nell'ordine indicato e del compimento delle stesse deve farsi
menzione nel processo verbale.
Presidente
Pongo in votazione l'articolo 39.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 40:
Articolo 40 (Spoglio dei voti)
1. Alle ore otto del giorno successivo alla votazione, il
Presidente, dopo aver ricostituito l'Ufficio e constatata
l'integrità dei mezzi precauzionali apposti agli accessi della sala
e dei sigilli dell'urna e del plico di cui all'articolo 39, dispone
la ripresa immediata delle operazioni iniziando lo spoglio dei
voti.
2. Le operazioni di spoglio dei voti devono svolgersi senza
interruzione ed essere ultimate entro le ore tredici del giorno
stesso.
3. Uno degli scrutatori, designato a sorte, estrae dall'urna in
successione ogni scheda, la dispiega e la consegna al Presidente,
il quale proclama ad alta voce il contrassegno della lista votata
e, ove occorra, il numero progressivo della lista per la quale è
dato il voto ed il cognome dei candidati ai quali sono attribuite
le preferenze; passa quindi la scheda ad altro scrutatore che
insieme con il segretario prende nota del numero dei voti di
ciascuna lista e dei voti di preferenza.
4. Il segretario proclama ad alta voce i voti di lista ed i voti
di preferenza. Un terzo scrutatore pone la scheda, il cui voto è
stato spogliato, nella cassetta o scatola dalla quale furono tolte
le schede non usate. Quando una scheda non contiene alcuna
espressione di voto, sul retro della scheda è subito impresso il
timbro della sezione.
5. E' vietato estrarre dall'urna una scheda se quella
precedentemente estratta non sia stata posta nella cassetta o
scatola, dopo spogliato il voto.
6. E' vietato eseguire lo scrutinio dei voti di preferenza
separatamente dallo scrutinio dei voti di lista.
7. Le schede possono essere toccate soltanto dai componenti del
seggio. Terminato lo scrutinio delle schede, il totale dei voti di
preferenza conseguiti da ciascun candidato è riportato nel verbale
e nelle tabelle di scrutinio sia in cifre che in lettere.
8. Il numero totale delle schede scrutinate deve corrispondere
al numero degli elettori che hanno votato. Il presidente accerta
personalmente la corrispondenza numerica delle cifre segnate nelle
varie colonne del verbale col numero degli iscritti, dei votanti,
dei voti validi assegnati, delle schede nulle, delle schede
bianche, delle schede contenenti voti nulli e delle schede
contenenti voti contestati, verificando la congruità dei dati e
dandone pubblica lettura ed espressa attestazione nei verbali.
9. Tutte queste operazioni devono essere compiute nell'ordine
indicato; del compimento e del risultato di ciascuna di esse deve
farsi menzione nel verbale.
Presidente
Pongo in votazione l'articolo 40.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 41:
Articolo 41 (Validità dei voti)
1. La validità dei voti contenuti nella scheda deve essere
ammessa ogni qualvolta possa desumersi la volontà effettiva
dell'elettore.
2. E' considerato valido, intendendosi votata la lista alla
quale appartengono i candidati preferiti, il voto espresso senza
l'indicazione del contrassegno di lista ma con la sola espressione
non equivoca di una o più preferenze di candidati appartenenti alla
medesima lista.
Presidente
Pongo in votazione l'articolo 41.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 42:
Articolo 42 (Nullità dei voti)
1. Sono nulli i voti contenuti in schede:
a) che presentino scritture e segni tali da far ritenere, in
modo inoppugnabile, che l'elettore abbia voluto far riconoscere il
proprio voto;
b) nelle quali l'elettore ha espresso voti per più di una lista
e non sia possibile identificare la lista prescelta, nemmeno con
l'indicazione di alcuno dei candidati.
2. Sono, altresì, nulli i voti contenuti in schede che non siano
quelle prescritte dall'articolo 17 o che non portano il bollo
richiesto dall'articolo 27, comma nove, lettera a).
Presidente
Pongo in votazione l'articolo 42.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 43:
Articolo 43 (Decisione provvisoria sulla nullità dei
voti)
1. Il Presidente, udito il parere degli scrutatori:
a) pronunzia in via provvisoria, facendolo risultare dal
verbale, sopra i reclami anche orali, le difficoltà e gli incidenti
intorno alle operazioni della sezione, nonché sulla nullità dei
voti;
b) decide, in via provvisoria, sull'assegnazione o meno dei voti
contestati per qualsiasi causa e, nel dichiarare il risultato dello
scrutinio, dà atto del numero dei voti di lista e dei voti di
preferenza contestati ed assegnati provvisoriamente e di quelli dei
voti contestati e provvisoriamente non assegnati, ai fini
dell'ulteriore esame da compiersi da parte dell'Ufficio elettorale
regionale ai sensi dell'articolo 49.
2. I voti contestati devono essere raggruppati, per le singole
liste e per i singoli candidati, a seconda dei motivi di
contestazione che devono essere dettagliatamente descritti.
3. Le schede corrispondenti ai voti nulli o contestati a
qualsiasi effetto e per qualsiasi causa, siano stati questi ultimi
provvisoriamente assegnati o non assegnati, e le carte relative ai
reclami ed alle proteste devono esse-re immediatamente vidimati dal
presidente e da almeno due scrutatori.
Presidente
Pongo in votazione l'articolo 43.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 44:
Articolo 44 (Formazione dei plichi elettorali)
1. Alla fine delle operazioni di scrutinio, il presidente del
seggio procede alla formazione:
a) del plico contenente le schede corrispondenti a voti
contestati per qualsiasi effetto e per qualsiasi causa e le carte
relative ai reclami ed alle proteste;
b) del plico contenente le schede corrispondenti a voti
nulli;
c) del plico contenente le schede deteriorate e le schede
consegnate senza bollo o firma dello scrutatore;
d) del plico contenente le schede corrispondenti a voti validi
ed una copia delle tabelle di scrutinio.
2. I predetti plichi devono recare l'indicazione della sezione,
il sigillo col bollo dell'ufficio, le firme dei rappresentanti di
lista presenti e quelle del presidente e di almeno due
scrutatori.
3. I plichi di cui alle lettere a), b) e c) devono essere
allegati, con una copia delle tabelle di scrutinio, al verbale
destinato all'Ufficio elettorale regionale.
4. Il plico di cui alla lettera d) deve essere depositato nella
cancelleria della Pretura, ai sensi dell'articolo 47, comma
quattro, e conservato per le esigenze inerenti alla verifica dei
poteri.
5. I plichi contenenti gli atti dello scrutinio devono essere
recapitati, al termine delle operazioni del seggio, dal presidente
o, per sua delegazione scritta, da uno scrutatore al sindaco del
comune, il quale provvederà al sollecito inoltro agli uffici cui
sono diretti.
Presidente
Pongo in votazione l'articolo 44.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 45:
Articolo 45 (Sospensione delle operazioni di scrutinio per
causa di forza maggiore)
1. Se per causa di forma maggiore l'Ufficio non può ultimare le
operazioni di cui agli articoli. 39 e 40 entro il termine indicato
dall'articolo 40, comma due, il Presidente deve, entro le ore
diciassette del giorno successivo a quello di votazione, compiere
le seguenti operazioni:
a) formare un plico contenente tutte le schede spogliate e i due
esemplari delle tabelle di scrutinio;
b) chiudere l'urna contenente le schede non spogliate;
c) formare un plico contenente i verbali e tutti gli altri
documenti ed atti relativi alle operazioni elettorali. Prima di
chiudere il plico si dà atto nel verbale di tutte le operazioni
compiute fino a quel momento.
2. All'urna e ai plichi devono apporsi la indicazione della
sezione, del sigillo con il bollo dell'Ufficio nonché le firme del
Presidente e di almeno due scrutatori.
3. Il materiale di cui alle lett. a), b), c) del comma uno è
portato, con l'assistenza di un componente del seggio, alla
cancelleria del Tribunale di Aosta e consegnato al Cancelliere, che
ne diviene personalmente responsabile.
4. In caso di inadempimento, il Presidente del Tribunale può far
sequestrare i verbali, le urne, le schede e le carte ovunque si
trovino, accertando nel contempo le cause delle inadempienze ed i
responsabili delle medesime.
Presidente
Pongo in votazione l'articolo 45.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 46:
Articolo 46 (Verbale delle operazioni elettorali)
1. Il verbale delle operazioni dell'Ufficio elettorale di
sezione è redatto dal segretario in duplice esemplare, firmato in
ciascun foglio e sottoscritto, seduta stante, da tutti i membri
dell'Ufficio e dai rappresentanti delle liste presenti.
2. Nel verbale deve essere presa nota di tutte le operazioni
prescritte dalla presente legge e deve farsi menzione di tutti i
reclami presentati, delle proteste fatte, dei voti contestati,
siano stati o non attribuiti provvisoriamente alle liste o ai
candidati e delle decisioni del presidente, nonché delle firme e
dei sigilli.
Presidente
Pongo in votazione l'articolo 46.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 47:
Articolo 47 (Operazioni successive a quelle di
scrutinio)
1. Il Presidente dell'Ufficio elettorale, al termine delle
operazioni di scrutinio, dichiara il risultato nel verbale, di cui
fa compilare un estratto, contenente i risultati della votazione e
dello scrutinio, che provvede a rimettere subito alla Presidenza
della Giunta regionale, tramite il Comune.
2. Il verbale è poi immediatamente chiuso in un plico, che deve
essere sigillato col bollo dell'ufficio e firmato dal presidente,
da almeno due scrutatori e dai rappresentanti delle liste presenti.
L'adunanza è poi sciolta immediatamente.
3. Il presidente o, per sua delegazione scritta, due scrutatori,
recano immediatamente il plico chiuso e sigillato contenete un
esemplare del verbale con le schede e tutti i plichi e i documenti
di cui all'articolo 44, comma tre, alla cancelleria del Tribunale
di Aosta.
4. Il plico delle schede spogliate, insieme con l'estratto del
verbale relativo alla formazione e all'invio di esso nei modi
prescritti dall'articolo 45, è portato subito da due membri almeno
dell'Ufficio della sezione al Pretore, il quale, accertata
l'integrità dei sigilli e delle firme, vi appone pure il sigillo
della Pretura e la propria firma e redige verbale della
consegna.
5. L'altro esemplare del suddetto verbale è depositato, nella
stessa giornata, nella segreteria del Comune dove ha sede la
sezione, ed ogni elettore della circoscrizione ha diritto di
prenderne conoscenza. Il deposito è reso noto con avviso affisso
all'albo comunale.
Presidente
Pongo in votazione l'articolo 47.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 48:
Articolo 48 (Elenco degli elettori che non hanno
votato)
1. Il Pretore, entro tre giorni dal ricevimento del plico
relativo ai votanti, rende noto agli scrutatori ed ai
rappresentanti di lista il giorno e l'ora in cui procederà
all'apertura del plico di cui all'articolo 39, comma 1, lett. e),ed
alla compilazione, a cura del cancelliere, di un estratto delle
liste da lui vistato in ciascun foglio e in cui sono elencati gli
elettori che non hanno votato.
2. Gli scrutatori e i rappresentanti delle liste intervenuti
possono apporre su ciascun foglio la loro firma.
3. L'estratto è trasmesso, non oltre il sessantesimo giorno
successivo a quello di votazione, al Sindaco del Comune dove ha
avuto sede la sezione, il quale ne cura il deposito per quindici
giorni nella Segreteria, dandone notizia al pubblico mediante
avviso all'albo comunale. Ogni elettore della circoscrizione ha
diritto di prendere conoscenza dell'estratto.
Presidente
Pongo in votazione l'articolo 48.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 49:
Articolo 49 (Operazioni dell'Ufficio elettorale
regionale)
1. Entro ventiquattro ore dal ricevimento degli atti, l'Ufficio
elettorale regionale procede con l'assistenza del cancelliere alle
seguenti operazioni:
a) effettua lo spoglio delle schede eventualmente inviate dalle
sezioni, in conformità dell'articolo 45, osservando, in quanto
siano applicabili, le disposizioni degli artt. 34, 35, 39, 40, 41,
42, 43, 44, 46, 47 e 48;
b) procede, per ogni sezione, al riesame delle schede contenenti
voti contestati e provvisoriamente non assegnati e, tenendo
presenti le annotazioni riportate a verbale e le proteste e i
reclami presentati in proposito, decide, ai fini della
proclamazione, sull'assegnazione o meno dei relativi voti e
provvede a rimettere un estratto del verbale concernente tali
operazioni alla segreteria del Comune dove ha sede la sezione.
2. Ultimato il riesame, il presidente dell'Ufficio elettorale
regionale fa chiudere per ogni sezione le schede riesaminate,
assegnate e non assegnate, in unico plico che, suggellato e firmato
è allegato all'esemplare del verbale di cui all'articolo 54, comma
quattro.
Presidente
Pongo in votazione l'articolo 49.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 50:
Articolo 50 (Determinazione del numero di seggi spettanti a
ciascuna lista)
1. Compiute le operazioni di cui all'articolo 49, l'Ufficio
elettorale regionale, con l'assistenza degli esperti di cui
all'articolo 8, comma due:
a) determina la cifra elettorale di ciascuna lista: la cifra
elettorale di lista è data dalla somma dei voti di lista, compresi
quelli di cui all'articolo 49, comma uno, lettera b), ottenuti da
ciascuna lista nelle singole sezioni del collegio;
b) divide il totale dei voti validi riportati da tutte le liste
per il numero dei consiglieri da eleggere, trascurando la parte
decimale; il quoziente così ottenuto rappresenta la soglia minima
per partecipare all'attribuzione dei seggi;
c) procede alla somma delle cifre elettorali delle liste che
hanno raggiunto o superato la soglia minima di cui alla lettera
b);
d) divide tale somma per il numero dei consiglieri da eleggere
ottenendo così il quoziente elettorale regionale di
attribuzione;
e)attribuisce ad ogni lista che abbia raggiunto o superato la
soglia minima di cui alla lettera b) tanti seggi quante volte il
quoziente elettorale regionale risulti contenuto nella cifra
elettorale regionale di ciascuna lista, evidenziando i resti di
ciascuna lista;
f) attribuisce alle liste che hanno i maggiori resti i seggi non
assegnati a seguito della operazione di cui alla lettera e).
2. In caso di parità di resti, il seggio è attribuito alla lista
che ha ottenuto la minore cifra elettorale. A parità di questa
ultima si procede a sorteggio.
Presidente
All'articolo 50 sono stati presentati due
emendamenti, uno è firma del Consigliere Martin ed altri, di cui do
lettura:
Emendamento L'articolo 50 è soppresso.
Questo emendamento è decaduto, perché mancano le premesse per
votarlo.
Il secondo emendamento, a firma Bondaz, Monami ed altri,
recita:
Emendamento L'articolo 50 è così sostituito:
1. Compiute le operazioni di cui all'articolo 49, l'Ufficio
elettorale regionale, con l'assistenza degli esperti di cui
all'articolo 8, comma due:
a) determina la cifra elettorale di ciascuna lista: la cifra
elettorale di lista è data dalla somma dei voti di lista, compresi
quelli di cui all'articolo 49, comma uno, lettera b), ottenuti da
ciascuna lista nelle singole sezioni del collegio. Le cifre
elettorali ottenute dalle liste collegate a norma dell'articolo 6,
si sommano;
b) divide il totale dei voti validi riportati da tutte le liste
o gruppi di liste per il numero dei consiglieri da eleggere,
trascurando la parte decimale; il quoziente così ottenuto
rappresenta la soglia minima per partecipare all'attribuzione dei
seggi;
c) procede alla somma delle cifre elettorali delle liste o
gruppi di liste che hanno raggiunto o superato la soglia minima di
cui alla lettera b);
d) divide tale somma per il numero dei consiglieri da eleggere
ottenendo così il quoziente elettorale regionale di
attribuzione;
e)attribuisce ad ogni lista, sia essa singola o rappresentata da
un gruppo di liste, che abbia raggiunto o superato la soglia minima
di cui alla lettera b) tanti seggi quante volte il quoziente
elettorale regionale risulti contenuto nella cifra elettorale
regionale di ciascuna lista o gruppo di liste, evidenziando i resti
di ciascuna lista o gruppo di liste;
f) i seggi non assegnati a seguito dell'operazione di cui alla
lettera e) sono attribuiti alle liste o gruppi di liste che hanno i
maggiori resti.
2. In caso di parità di resti, il seggio è attribuito alla lista
o gruppo di liste che ha ottenuto la minore cifra elettorale. A
parità di questa ultima si procede a sorteggio.
L'emendamento è stato ritirato.
Al comma 1 vi è l'emendamento presentato dall'UV che recita:
Emendamento Articolo 50, al comma 1, dopo le parole "Ufficio
elettorale regionale", sono aggiunte le seguenti: "per il primo
collegio".
Anche questo emendamento è stato ritirato.
Al comma 1, lett. a), b), c), d), e) ci sono due emendamenti.
Uno è stato presentato dal Consigliere Riccarand, che recita:
Emendamento Articolo 50, comma 1:
sostituire i punti: b, c, d, e, f, con i seguenti:
"b) procede alla somma delle cifre elettorali delle liste e
divide tali somme per il numero dei consiglieri da eleggere più
due, trascurando la parte decimale, ottenendo così il quoziente
elettorale regionale di attribuzione;
c) attribuisce ad ogni lista che abbia raggiunto o superato la
soglia minima del 2,50 per cento del totale dei voti validi,
trascurando la parte decimale, tanti seggi quante volte il
quoziente elettorale risulti contenuti nella cifra elettorale
regionale di ciascuna lista, evidenziando i resti di ciascuna
lista;
d) i seggi non assegnati a seguito della operazione di cui alla
lettera c) sono attribuiti alle liste che hanno i maggiori resti,
fra quelle che hanno superato la soglia minima".
Ha chiesto di parlare il Consigliere Riccarand, ne ha
facoltà.
Riccarand (VA)
Questo emendamento riguarda il
meccanismo di calcolo proposto dal testo della I
Commissione.
Qui si prevede un meccanismo di calcolo abbastanza strano, cioè
si dice che questo è un meccanismo che prevede uno sbarramento
costituito dal
quorum
; in realtà non è così, perché qui ci
sono due calcoli diversi: con uno si calcola una soglia di
ingresso, e con l'altro si calcola il quoziente, cosiddetto
quorum
, per l'assegnazione dei seggi, però il quoziente è
sensibilmente più basso della soglia di ingresso.
Faccio un esempio sui dati del 1988. Con il meccanismo proposto
si dice: prendiamo tutti i voti validi, li dividiamo per 35, quindi
78.800 voti validi nel 1988 diviso 35 viene 2.252; eliminiamo tutte
le liste che sono sotto i 2.252 voti, prendiamo i risultati di
tutte le liste che sono sopra i 2.252 voti, li sommiamo, questa
seconda somma la dividiamo per 35 e a quel punto otteniamo il
quorum
. Con quale risultato? Faccio un esempio: una lista
che avesse ottenuto nel 1988 2.200 voti, sarebbe stata eliminata e
non avrebbe avuto nessun seggio, mentre tutti i seggi sarebbero
stati assegnati sulla base di un quoziente di 1900 e l'ultimo
seggio sarebbe stato assegnato con i resti, quindi meno di 1900,
con il risultato di un meccanismo che non è assolutamente
proporzionale ma che va a premiare fortemente le liste più grandi.
Secondo me questo non è un meccanismo equo.
Dico subito che non credo che sia stato un artificio volutamente
truffaldino; è un meccanismo che è stato messo in piedi per
questioni forse anche di tipo tecnico, perché si è visto che
dividendo i voti validi per 35 e dicendo che comunque non sarebbero
stati assegnati seggi a liste con meno del
quorum
si
ottenevano solo poche forze che potevano superare il
quorum
.
Si potevano assegnare un numero di seggi pieni, che comunque si
aggirava su 26-27, e rimanevano più resti rispetto alle liste che
avevano superato il
quorum
, quindi non si sapeva più a chi
assegnare.
Quindi c'era un problema tecnico di assegnazione, per cui si è
inventato questo meccanismo, per cui un conto è la soglia di
ingresso, un contro è il
quorum
. Però non possiamo dire che
c'è uno sbarramento naturale rappresentato dal
quorum
,
perché così non è, in quanto il
quorum
non è 2.252, il
quorum
è (prendendo i dati del 1988) 1.955, ben più basso.
Si tratta di un meccanismo fortemente penalizzante, non
proporzionale, che rappresenta un premio sicuramente forte per le
liste più grandi; più la lista è grande, più ha vantaggio, quindi
in questo meccanismo ad esempio l'UV avrebbe con gli stessi
risultato avuto 14 seggi.
Allora qual è la proposta dell'emendamento che ho formulato? E'
un meccanismo che, pur mantenendo i principi che stanno alla base
della volontà che sta in questo meccanismo, però è più equo. Il
principio è quello di dire: stabiliamo sì una soglia di ingresso,
perché questo credo sia anche giusto, però la soglia di ingresso va
stabilita su un livello che sia quello medio del valore di ogni
seggio che viene attribuito. E il valore medio di ogni seggio
attribuito è del 2,50 per cento.
Pertanto la proposta è: stabilire che una soglia di ingresso è
del 2,50 per cento e poi assegnare i seggi a tutte le liste che
hanno superato questa soglia di ingresso facendo la somma di tutti
i voti validi e dividendo questi voti validi non per 35, ma per 35
più 2 (quindi per 37), adottando esattamente lo stesso meccanismo
che viene adottato nelle circoscrizioni della camera dei deputati.
Anche lì, per dei meccanismi tecnici, si dividono i voti validi non
per il numero dei seggi da assegnare nel collegio, ma per il numero
dei seggi più due. La stessa cosa credo che potremmo fare anche
qui, i principi non sarebbero sconvolti perché avremmo comunque una
soglia di ingresso che è del 2,50 per cento invece che del
2,80-2,90 per cento come si configura nella proposta della I
commissione, verrebbe stabilito un quoziente che però sarebbe più
alto rispetto a quello previsto dal testo della I commissione, e
sarebbe un meccanismo sicuramente più equo e più proporzionale nel
suo funzionamento.
Si tratta di un meccanismo che tecnicamente funziona, l'ho
provato sui dati del 1988, l'ho provato su altri meccanismi; credo
che anche gli uffici abbiamo potuto prendere atto di questo dato di
fatto; è un meccanismo sicuramente più corretto dal punto di vista
di un principio di proporzionalità.
Presidente
Su questo punto è aperto il dibattito.
Nessuno chiede la parola? Pongo in votazione l'emendamento.
Esito della votazione
Presenti: 33
Votanti: 4
Favorevoli: 4
Astenuti: 29 (Agnesod, Aloisi, Bajocco, Beneforti, Bondaz,
Chenuil, Chiofalo, Cout, Faval, Lanièce, Lavoyer, Limonet, Louvin,
Mafrica, Marcoz, Martin, Milanesio, Monami, Mostacchi, Pascale,
Perrin, Ricco, Rollandin, Rusci, Stévenin, Trione, Vallet, Viérin e
Voyat)
Il Consiglio non approva
Presidente
Do lettura dell'emendamento presentato dal
Consigliere Gremmo:
Emendamento Sostituire come segue le lettere a), b), c), d),
e);
"a) determina la cifra elettorale di ciascuna lista: la cifra
elettorale di lista è data dalla somma dei voti di lista, esclusi
quelli di cui all'articolo 49 comma uno, lettera b) ottenuti da
ciascuna lista nelle singole sezioni del collegio;
b) accerta quali liste abbiano consegnato una cifra elettorale
regionale non inferiore al 2 per cento del totale delle cifre
elettorali di tutte le liste;
c) procede al riparto dei seggi tra le liste individuate ai
sensi della lettera b), a tale fine divide il totale dei voti
validi ripartiti dalle liste di cui alla lettera b) per il numero
dei seggi dei consiglieri da eleggere, ottenendo così il quoziente
elettorale regionale: nell'effettuare la divisione trascura
l'eventuale parte frazionaria del quoziente;
d) attribuisce ad ogni lista tanti seggi quante volte il
quoziente elettorale regionale risulti contenuto nella cifra
elettorale regionale di ciascuna lista, di cui alla lettera
b)".
Ha chiesto di parlare il Consigliere Gremmo, ne ha facoltà.
Gremmo (UAP)
Nella votazione precedente è apparsa
evidente la filosofia che sta sotto questo elaborato, ormai
arrivato alle ultime battute. E' evidente il tentativo politico di
non concedere proprio niente alle liste piccole.
Mi sembra sciocco l'atteggiamento di apparenti contestatori, che
poi su queste cose, che potrebbe essere l'ultimo ... mi rendo
conto, lo diceva anche la collega Monami, io condivido gran parte
dei ragionamenti che lei faceva, qui stiamo trattando ad un livello
molto minimale le questioni, però anche nel minimale, mentre
capisco l'arroccamento di alcune forze, non capisco perché quelli
che poi potrebbero essere interessati (intendo riferirmi agli ADP e
a Rusci) in una cosa concreta come questa si tirano fuori dicendo:
"Ma tanto noi siamo per il maggioritario". Questo è l'ultimo
tentativo che si fa solo per una ragione di cercare di richiamare
ad un minimo di equità, per cercare di strappare un qualcosa di
ragionevole.
La proposta che faccio io è quella che aveva fatto il gruppo DC
all'inizio, mi rendo conto che tutti i richiami al passato non
hanno nessun significato, però all'inizio la DC, quando aveva
proposto questo, aveva detto una cosa ragionevole, perché c'è lo
sbarramento del 2 per cento, che è sufficiente, e c'è il riparto
dei seggi abbastanza equilibrato rispetto a chi entra e a chi
prende gli ultimi voti.
Non ho nessuna illusione su quello che voterete, perché
evidentemente ci siamo già capiti abbastanza a quest'ora. Faccio
solo notare come sicuramente questo meccanismo si presterà a dei
rischi, perché la determinazione della cifra elettorale di lista
comprende anche i voti contestati. Se poi questi voti contestati in
una successiva verifica vengono annullati e non più attribuiti, la
cifra che si è stabilita non è più quella, diventa un'altra. Allora
non so se davvero diventerà facile scappare ad eventuali
contestazioni, ad eventuali ricorsi, ad eventuali contenziosi;
questo aspetto non è stato valutato sufficientemente. Invece con il
sistema che si è detto, di stabilire una cifra percentuale precisa
dei voti delle liste, forse questo rischio non si corre.
Ma tanto può andare bene anche così, perché se qualcuno per
pochi voti sarà fuori, innescherà dei meccanismi lunghi, contorti
eccetera. Ho cercato, e credo lo stesso abbia fatto il Consigliere
Riccarand, con un ultimo tentativo di vedere di aggiustare una
situazione sicuramente non equilibrata, non perché si abbia paura
di non superare questo minimo, ma proprio perché il ragionamento
che si faceva sullo squilibrio fra le varie liste è evidente.
Qui si è discusso molto del procedimento preparatorio, dove la
volontà dell'elettore non è messa in gioco, perché nel procedimento
preparatorio è messa in discussione la possibilità o meno di
esserci. E allora sta alla capacità di ciascuno, capacità che si
può già esercitare qui, caro collega Bich, è evidente che qui
qualcuno ha esercitato la capacità di esserci e qualcuno più furbo
non è riuscito ad esercitarla, ed è bene che sia così, però un
conto è la questione del procedimento di presentazione, mentre qui
è in gioco la volontà dell'elettore, cioè il fatto che non ci siano
corsie preferenziali.
Ho la sensazione che in questa maniera in modo abbastanza
intelligente per chi lo ha elaborato, ma dal mio punto di vista non
accettabile, si crei un doppio peso specifico, cioè alcuni
consiglieri avranno un peso specifico maggiore rispetto ad altri.
La mia proposta tende ad equilibrare questo aspetto, ed è l'ultimo
tentativo per cercare di arrivare a questo equilibrio.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Voglio solo rettificare quanto ha detto il
Consigliere Gremmo: nella proposta della DC presentata il primo di
luglio non si parlava di uno sbarramento al 2 per cento ma al 2,50
per cento.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Voglio solo replicare al collega Bondaz
che pensavo che la DC fosse un po' più sportiva, non me ne ero
accorto. Effettivamente gli do atto che fin dall'inizio hanno fatto
il possibile perché le liste piccole non entrassero, gliene do atto
volentieri.
Presidente
Vi sono altri interventi? Nessuno chiede la
parola?
Pongo in votazione l'emendamento.
Esito della votazione
Presenti: 32
Votanti: 2
Favorevoli: 2
Astenuti: 30 (Agnesod, Aloisi, Bajocco, Beneforti, Bich, Bondaz,
Chenuil, Chiofalo, Cout, Faval, Lavoyer, Limonet, Louvin, Mafrica,
Maquignaz, Marcoz, Martin, Milanesio, Monami, Mostacchi, Pascale,
Perrin, Ricco, Rollandin, Rusci, Stévenin, Trione, Vallet, Viérin e
Voyat).
Il Consiglio non approva
Presidente
Siamo al comma 1, lettera b), c'è un
emendamento del Gruppo del PDS, che recita:
Emendamento Articolo 50, comma 1, lettera b) - le parole:
"per il numero dei" sono sostituite da: "per venticinque".
Questo emendamento decade mancando i presupposti logici
all'emendamento stesso.
Al comma 1, lettera f), c'è l'emendamento tecnico, che è già
stato immesso nel testo, che recita:
Emendamento La lettera f) del comma 1 è così sostituita: "f)
attribuisce alle liste che hanno i maggiori resti i seggi non
assegnati a seguito dell'operazione di cui alla lettera e)."
C'è un secondo emendamento del Gruppo PDS, che recita:
Emendamento Dopo la lettera f) aggiungere le seguenti
lettere:
"g) attribuisce seggi alla lista o coalizione di liste che ha
ottenuto il maggior numero di voti validi;
h) attribuisce tre seggi alla lista o coalizione di liste che
hanno ottenuto il secondo maggior numero di voti;
i) ripartisce i seggi attribuiti ai sensi della precedente
lettera g) tra le liste coalizzate in proporzione ai voti riportati
da ciascuna lista".
Questo emendamento è decaduto, mancando i presupposti logici
dell'emendamento stesso.
Sul comma 2 dell'articolo 50 c'è un emendamento presentato
dall'UV, che recita:
Emendamento Dopo il comma 2 è aggiunto il seguente comma 3:
"3. Nel secondo collegio risulta eletto il candidato della lista
che ha conseguito la cifra elettorale più alta".
L'emendamento è anche questo decaduto, perché la prima parte
degli emendamenti è stata respinta dal Consiglio.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
A me è piaciuto il fatto che il
Presidente abbia, con la solita intelligenza, sottolineato il suo
compiacimento perché ci sono state 30 astensioni. Vedremo il giorno
dopo il voto se l'ipotetica alternativa socialista, o quel che
sarà, essendosi schierata contro questa attribuzione di seggi che
avrebbe favorito anche lei, sogghignerà ancora oppure se dovrà
ripensare a questo momento, perché è questo il momento in cui si è
giocata la possibilità di tornare non dico lì sopra ma comunque nel
Consiglio regionale.
Presidente
Chi vivrà vedrà ...
Pongo in votazione l'articolo 50.
Esito della votazione
Presenti: 32
Votanti: 31
Favorevoli: 27
Contrari: 4
Astenuti: 1 (Gremmo)
Il Consiglio approva
Presidente
Do lettura dell'articolo 51:
Articolo 51 (Graduatoria dei candidati)
1. Stabilito il numero dei seggi assegnato a ciascuna lista,
l'Ufficio elettorale regionale:
a) determina la cifra individuale di ogni candidato. La cifra
individuale di ogni candidato è data dalla somma dei voti di lista
aumentata dei voti di preferenza validi ad esso attribuiti;
b) determina la graduatoria dei candidati di ciascuna lista, a
seconda delle rispettive cifre individuali. A parità di cifre
individuali, prevale l'ordine di presentazione nella lista.
Presidente
All'articolo 51 sono stati presentati vari
emendamenti.
Vi è un emendamento presentato dai consiglieri Bondaz, Monami ed
altri che recita:
Emendamento L'articolo 51 è così sostituito:
"1. Stabilito il numero dei seggi assegnato a ciascuna lista,
l'Ufficio elettorale regionale:
a) determina la cifra individuale di ogni candidato. La cifra
individuale di ogni candidato è data dalla somma dei voti di ogni
singola lista aumentata dei voti di preferenza validi ad esso
attribuiti;
b) determina la graduatoria dei candidati di ciascuna lista non
collegata, a seconda delle rispettive cifre individuali. A parità
di cifre individuali, prevale l'ordine di presentazione nella
lista;
c) determina un'unica graduatoria dei candidati di ciascun
gruppo di liste disponendoli in ordine a seconda delle rispettive
cifre individuali".
L'emendamento è decaduto.
Vi è un emendamento del Gruppo dell'UV, che recita:
Emendamento All'articolo 51, dopo il punto b), è inserito il
seguente punto c) -
"c) Il "candidato Walser" che abbia ottenuto nei comuni di
Gressoney-La-Trinité, Gressoney-Saint-Jean e Issime il maggior
numero di preferenze individuali, comunque non inferiore a 500, è
dichiarato eletto in sostituzione dell'ultimo degli eletti nella
lista in cui è inserito".
L'emendamento è decaduto.
Vi è un emendamento presentato dai consiglieri Martin, Rusci e
Bich, che recita:
Emendamento All'articolo 51, dopo il punto b), è inserito il
seguente punto c) -
"c) Il "candidato Walser" che abbia ottenuto nei comuni di
Gressoney-La-Trinité, Gressoney-Saint-Jean e Issime il maggior
numero di preferenze individuali, è dichiarato eletto in
sostituzione dell'ultimo degli eletti nella lista in cui è
inserito".
L'emendamento è decaduto.
Vi è un emendamento presentato dal Consigliere Riccarand, che
recita:
Emendamento Articolo 51, comma 1:
Togliere le parole "dei voti di lista aumentata".
Ha chiesto di parlare il Consigliere Riccarand, ne ha
facoltà.
Riccarand (VA)
E' un emendamento prevalentemente
tecnico, però non privo di significato.
All'articolo 51 c'è una strana formulazione per il calcolo delle
cifre individuali e delle preferenze di ogni candidato; si dice che
la cifra individuale di ogni candidato è data dalla somma dei voti
di lista aumentata dei voti di preferenza validi ad esso
attribuiti. Mi sembra una cosa che non ha nessun significato; se
parliamo di cifra individuale, la cifra individuale di ogni
candidato è data dalla somma dei voti di preferenza validi ad esso
attribuiti, per cui non c'entrano niente i voti di lista.
I voti di lista servono per il calcolo nei comuni dove c'è il
maggioritario, dove si usa sommare ai voti di lista i voti
individuali perché c'è un meccanismo di calcolo di tipo
maggioritario, ma in un sistema proporzionale non ha nessun senso,
anzi diventa elemento di confusione, andare a sommare ai voti
singoli di preferenza i voti di lista. Quindi l'emendamento è per
togliere
"dei voti di lista aumentata"
, in modo che rimane:
"La cifra individuale di ogni candidato è data dalla somma dei
voti di preferenza validi ad esso attribuiti;"
.
Presidente
E' aperta la discussione. Nessuno chiede di
parlare?
Pongo in votazione l'emendamento del Consigliere Riccarand:
Esito della votazione
Presenti, votanti e favorevoli: 33
Il Consiglio approva all'unanimità
Presidente
Pongo in votazione l'articolo 51 nel testo
così emendato:
Articolo 51 (Graduatoria dei candidati)
1. Stabilito il numero dei seggi assegnato a ciascuna lista,
l'Ufficio elettorale regionale:
a) determina la cifra individuale di ogni candidato. La cifra
individuale di ogni candidato è data dalla somma dei voti di
preferenza validi ad esso attribuiti;
b) determina la graduatoria dei candidati di ciascuna lista, a
seconda delle rispettive cifre individuali. A parità di cifre
individuali, prevale l'ordine di presentazione nella lista.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 52:
Articolo 52 (Proclamazione degli eletti)
1. Il Presidente dell'Ufficio elettorale regionale, in
conformità dei risultati accertati dall'Ufficio stesso, proclama
eletti, fino a concorrenza dei seggi cui la lista ha diritto ai
sensi dell'articolo 1, comma tre, i candidati che, nell'ordine di
graduatoria di cui all'articolo 51, comma uno, lettera b), hanno
riportato le cifre individuali più elevate e, a parità di cifre,
quelli che precedono nell'ordine di lista.
2. Dell'avvenuta proclamazione il presidente dell'Ufficio
elettorale regionale invia attestato ai consiglieri regionali
proclamati e ne dà immediata notizia alla segreteria del Consiglio
regionale nonché alla Presidenza della Giunta regionale.
Presidente
All'articolo 52 c'è un emendamento
presentato dai consiglieri Bondaz, Monami e altri, che
recita:
Emendamento L'articolo 52 è così sostituito:
"1. Il Presidente dell'Ufficio elettorale regionale, in
conformità dei risultati accertati dall'Ufficio stesso, proclama
eletti, fino a concorrenza dei seggi cui la lista o il gruppo di
liste ha diritto ai sensi dell'articolo 1, comma tre, i candidati
che, nell'ordine di graduatoria di cui all'articolo 51, comma uno,
lettera b), hanno riportato le cifre individuali più elevate e, a
parità di cifre, quelli che precedono nell'ordine di lista.
2. Qualora nessuno dei candidati delle liste rappresentanti la
Comunità Montana denominata Walser Alta Valle del Lys risulti
eletto, l'Ufficio Elettorale regionale provvede a proclamare eletto
il candidato della citata Comunità Montana, con la più alta cifra
individuale, purché non inferiore a 400, compreso nel gruppo di
liste che abbia raggiunto la maggior cifra elettorale assegnandogli
l'ultimo seggio del gruppo di liste stesso.
3. Dell'avvenuta proclamazione il presidente dell'Ufficio
elettorale regionale invia attestato ai consiglieri regionali
proclamati e ne dà immediata notizia alla segreteria del Consiglio
regionale nonché alla Presidenza della Giunta regionale".
L'emendamento è stato ritirato.
Pertanto pongo in votazione l'articolo 52.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 53:
Articolo 53 (Poteri dell'Ufficio elettorale
regionale)
1. L'Ufficio elettorale regionale pronuncia sopra qualunque
incidente relativo alle operazioni ad esso affidate, salvo il
giudizio definitivo dell'organo di verifica dei poteri.
2. Ad eccezione di quanto previsto dall'articolo 49, comma uno,
lettera b), circa il riesame dei voti contestati e provvisoriamente
non assegnati, è vietato all'Ufficio elettorale regionale di
deliberare o anche di discutere sulla valutazione dei voti, sui
reclami, le proteste e gli incidenti verificatisi nelle sezioni, di
variare i risultati dei verbali e di occuparsi di qualsiasi altro
oggetto che non sia di sua competenza.
3. Non è ammesso, nell'aula dove siede l'Ufficio elettorale
regionale, l'elettore che non presenti ogni volta il certificato di
iscrizione nelle liste del collegio. Nessun elettore può entrare
armato.
4. L'aula deve essere divisa in due compartimenti da un solido
tramezzo: il compartimento in comunicazione immediata con la porta
d'ingresso è riservato agli elettori, l'altro è esclusivamente
riservato all'Ufficio elettorale regionale ed ai rappresentanti
delle liste dei candidati.
5. Il Presidente dell'Ufficio elettorale regionale ha tutti i
poteri spettanti ai Presidenti degli Uffici elettorali. Per ragioni
di ordine pubblico può inoltre disporre che si proceda a porte
chiuse: anche in tal caso, ferme le disposizioni dell'articolo 12,
comma sei, hanno diritto di entrare e di rimanere nell'aula i
rappresentanti delle liste dei candidati.
Presidente
Pongo in votazione l'articolo 53.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 54:
Articolo 54 (Adempimenti dell'Ufficio elettorale
regionale)
1. Di tutte le operazioni dell'Ufficio elettorale regionale è
redatto, in duplice esemplare, il processo verbale, che, seduta
stante, deve essere firmato in ciascun foglio e sottoscritto dal
Presidente, dagli altri magistrati, dal cancelliere e dai
rappresentanti di lista presenti.
2. Nel verbale deve specificarsi:
a) la data e l'ora dell'insediamento dell'Ufficio nonché il nome
e il cognome dei componenti il medesimo;
b) l'indicazione dei risultati del riesame delle schede
contenenti i voti contestati e non assegnati;
c) l'indicazione delle cifre elettorali di lista;
d) l'indicazione del numero dei seggi attribuiti a ciascuna
lista;
e) la graduatoria, per ciascuna lista, dei candidati;
f) l'indicazione dei candidati proclamati eletti per ciascuna
lista.
3. Nel verbale devono essere inoltre indicati, in appositi
prospetti riepilogativi, i voti di preferenza ottenuti, in ciascuna
lista, da ciascun candidato in ogni sezione elettorale.
4. Uno degli esemplari del verbale con i prospetti riepilogativi
per sezione elettorale e tutti i verbali delle sezioni con le
relative tabelle di scrutinio, nonché gli atti e documenti inviati
dalle sezioni, è trasmesso subito dal Presidente dell'Ufficio
elettorale regionale alla segreteria del Consiglio regionale, che
ne rilascia ricevuta.
5. Il secondo esemplare del verbale è depositato nella
cancelleria del Tribunale.
6. L'organo di verifica dei poteri accerta anche, agli effetti
dell'articolo 57, l'ordine di precedenza dei candidati non eletti e
pronuncia sui relativi reclami.
7. Il presidente dell'Ufficio elettorale regionale provvede a
rimettere subito copia integrale del verbale di cui al presente
articolo alla Presidenza della Giunta regionale.
Presidente
Pongo in votazione l'articolo 54.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 55:
Titolo VI Convocazione e primi compiti del nuovo
Consiglio
Articolo 55 (Convocazione del nuovo Consiglio regionale)
1. Il Presidente della Giunta regionale convoca, entro i termini
previsti dall'articolo 4, comma cinque, il nuovo Consiglio
regionale.
Presidente
Pongo in votazione l'articolo 55.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 56:
Articolo 56 (Convalida degli eletti)
1. Al Consiglio regionale è riservata la convalida delle
elezioni dei propri componenti. Esso pronuncia giudizio definitivo
sulle contestazioni, le proteste e, in generale, su tutti i reclami
presentati agli uffici delle singole sezioni elettorali o
all'Ufficio elettorale regionale durante la loro attività o
posteriormente.
2. I voti delle sezioni, le cui operazioni siano stati
annullate, non hanno effetto.
3. Le proteste e i reclami non presentati agli uffici delle
sezioni o all'Ufficio elettorale regionale devono essere trasmessi
alla segreteria del Consiglio regionale entro il termine di
quindici giorni dalla proclamazione fatta dall'Ufficio elettorale
regionale. La segreteria ne rilascia ricevuta.
4. Nessuna elezione può essere convalidata prima che siano
trascorsi quindici giorni dalla proclamazione.
5. In sede di convalida, il Consiglio regionale deve esaminare
d'ufficio la condizione degli eletti e, quando sussista taluna
delle cause di ineleggibilità previste dalla legge, ne deve
annullare la elezione provvedendo alla sostituzione con chi ne ha
diritto.
6. La deliberazione di annullamento è depositata, nel giorno
successivo, presso la segreteria del Consiglio ed è notificata
entro cinque giorni agli interessati.
7. Il Consiglio regionale non può, ove non sia stato presentato
alcun reclamo, annullare le elezioni per vizi delle operazioni
elettorali.
Presidente
All'articolo 56 c'è l'emendamento tecnico
della I Commissione che recita:
Emendamento Il comma 4 è così sostituito:
"4. Nessuna elezione può essere convalidata prima che siano
trascorsi quindici giorni dalla proclamazione".
L'emendamento è già stato inserito nel testo, pertanto pongo in
votazione l'articolo 56:
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 57:
Articolo 57 (Seggio vacante)
1. Il seggio che rimanga vacante per nullità dell'elezione di un
consigliere o, durante il quinquennio, per qualsiasi causa, anche
se sopravvenuta, è attribuito al candidato che nella medesima lista
segue immediatamente, quanto a voti di preferenza ottenuti,
l'ultimo eletto, nell'ordine accertato dall'organo d verifica dei
poteri.
Presidente
All'articolo 57 c'è un emendamento
presentato dal Consigliere Martin ed altri, che recita:
Emendamento L'articolo 57 è soppresso.
L'emendamento è decaduto per carenza di presupposti, pertanto
viene ritirato.
Pongo in votazione l'articolo 57.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 58:
Articolo 58 (Accettazione delle dimissioni da Consigliere
regionale)
1. E' riservata al Consiglio regionale la facoltà di ricevere ed
accettare le dimissioni dei propri membri.
Presidente
Pongo in votazione l'articolo 58.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 59:
Titolo VII Disposizioni transitorie e finali
Articolo 59 (Elettorato attivo)
1. L'applicazione della disposizione di cui all'articolo 2,
relativa al requisito della residenza nel territorio della Regione,
richiesto ai fini dell'esercizio dell'elettorato attivo per
l'elezione del Consiglio regionale, è rinviata all'emanazione di
apposita legge dello Stato, al fine di garantire nell'anno il
diritto di voto nel comune di precedente residenza.
Presidente
All'articolo 59 c'è un emendamento del
Gruppo del PDS, che recita:
Emendamento L'articolo 59 è soppresso ed è sostituito dal
seguente:
In sede di prima applicazione della presente legge, tutte le
liste presentate, in deroga all'articolo 6 comma 3, devono essere
sottoscritte da almeno 500 elettori ai sensi dell'articolo 6 comma
1 e comma 2.
L'emendamento è decaduto.
Pertanto pongo in votazione l'articolo 59.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 60:
Articolo 60 (Rinvio alla normativa statale)
1. Per quanto non disposto dalla presente legge, per le elezioni
dei consiglieri regionali si osservano, in quanto applicabili, le
norme per l'elezione della Camera dei Deputati.
2. Per quanto concerne la disciplina della propaganda elettorale
si applicano le norme in vigore per le elezioni politiche.
Presidente
Pongo in votazione l'articolo 60.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 61:
Articolo 61 (Prestazioni di lavoro straordinario)
1. Le prestazioni di lavoro straordinario occorrenti per la
predisposizione degli adempimenti connessi allo svolgimento delle
elezioni regionali, nonché agli adempimenti contemporanei o
successivi, possono essere effettuate dal personale
dell'amministrazione regionale, previa deliberazione della Giunta
regionale, ed entro i limiti dalla stessa stabiliti, in eccedenza a
quelli previsti dall'articolo 9 della legge regionale 24 ottobre
1989, n. 68, recante norme risultanti dalla disciplina prevista
dall'accordo per il triennio 1988-1990 relativa al personale
regionale.
Presidente
Pongo in votazione l'articolo 61.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 62:
Articolo 62 (Spese elettorali)
1. I partiti politici che presentano proprie liste per le
elezioni regionali sono tenuti a denunciare, tramite i propri
dirigenti nell'ambito della Regione Valle d'Aosta, entro sessanta
giorni dalla proclamazione degli eletti e su appositi moduli
approntati e distribuiti dalla Presidenza del Consiglio regionale,
il bilancio delle proprie spese elettorali precisando anche le
eventuali entrate finalizzate a tale scopo. I bilanci sono
pubblicati nel Bollettino Ufficiale della Regione Valle
d'Aosta.
2. Le spese per il trattamento di missione e l'onorario
corrisposti dal Comune ai Presidenti di seggio, agli scrutatori ed
ai segretari sono rimborsate dall'amministrazione regionale.
3. La Regione, al fine di garantire a tutti i cittadini emigrati
all'estero la tutela del diritto di partecipare alle consultazioni
regionali, autorizza i Comuni della Regione ad erogare un indennità
stabilita nella cifra complessiva di lire 300.000 a favore dei
cittadini emigrati all'estero ed iscritti negli appositi elenchi,
che rientrano per esercitare il diritto di voto regionale.
L'indennità è corrisposta dai Comuni dietro presentazione del
certificato elettorale timbrato dalla sezione dove è stato
esercitato il diritto di voto e spedita la cartolina a cura del
Comune certificante l'iscrizione nell'elenco degli elettori
residenti all'estero. I Comuni sono obbligati a dare comunicazione
delle provvidenze di cui al presente comma a ciascuno degli
elettori residenti all'estero unitamente all'invio del certificato
elettorale o della cartolina d'avviso di elezioni regionali.
4. Tutte le spese conseguenti all'applicazione della presente
legge sono a carico della Regione.
5. Le spese per l'arredamento dei seggi, per la compilazione
delle liste elettorali di sezione, per la compilazione e la
distribuzione dei certificati elettorali, per il pagamento delle
competenze spettanti ai membri dell'Ufficio elettorale di sezione
sono anticipate dal Comune e rimborsate dalla Regione.
6. Per l'erogazione delle indennità di cui al comma sei, ai
Comuni che ne facciano espressa richiesta, corredata da previsione
di spesa riferita al numero dei possibili beneficiari, può essere
concessa, con deliberazione della Giunta regionale, una
anticipazione fino al 50 per cento della spesa prevista.
Presidente
Pongo in votazione l'articolo 62.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 63:
Articolo 63 (Abrogazione di norme)
1. Sono abrogati gli articoli 1, 2, 3, 4, 5, 9, 10, 11, 12, 13,
14, 15, 16, 17, 18, 19, 20, 34 e 35 della legge 5 agosto 1962, n.
1257, recante norme per l'elezione del Consiglio regionale della
Valle d'Aosta, come modificata dalla legge 5 maggio 1978, n.
157.
Presidente
All'articolo 63 c'è un emendamento
presentato dal Consigliere Rusci, che recita:
Emendamento All'articolo 63 è soppresso il numero "13" fra gli
articoli citati e abrogati.
L'emendamento è stato ritirato.
Pertanto pongo in votazione l'articolo 63.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 64:
Articolo 64 (Disposizioni finanziarie)
1. Gli oneri derivanti dall'applicazione della presente legge
sono determinati a decorrere dal 1993 con la legge di bilancio di
cui all'articolo 15 della legge regionale 27 dicembre 1989, n. 90,
recante norme in materia di bilancio e di contabilità generale
della Regione autonoma della Valle d'Aosta.
Presidente
Pongo in votazione l'articolo 64.
Esito della votazione
Presenti, votanti e favorevoli: 33
Il Consiglio approva all'unanimità
Presidente
Ci sono ancora le due tabelle, che diamo
per votate con l'emendamento tecnico già inserito.
Abbiamo finito questo lungo lavoro, restano ancora le
dichiarazioni di voto sulla legge nel suo insieme prima di porla in
votazione. Chi chiede la parola? Nessuno vuole fare
dichiarazioni?
Pongo in votazione la legge nel suo complesso.
Esito della votazione
Presenti: 33
Votanti: 32
Favorevoli: 26
Contrari: 6
Astenuti: 1 (Limonet)
Il Consiglio approva
Presidente
Il Consiglio pertanto ha una nuova legge
elettorale; ringrazio tutti per il concorso alla votazione positiva
di questa legge e alla conclusione di questo processo.
Il Consiglio sarà convocato a domicilio.
La seduta è tolta.
