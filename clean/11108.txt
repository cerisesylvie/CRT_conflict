Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2121 del 7 maggio 1991 - Resoconto
OGGETTO N. 2121/IX - Modificazione al Regolamento interno per
il funzionamento del Consiglio.
Presidente:
In relazione al dibattito generale svoltosi
nel corso della seduta antimeridiana (oggetto n. 2120/IX) il
Consiglio prosegue i suoi lavori con l'esame della proposta di
modificazione iscritta al punto 22 dell'ordine del giorno, nel
testo predisposto dalla Commissione per il Regolamento.
Do lettura di un emendamento soppressivo, proposto dal
Consigliere Andrione, che va discusso e messo in votazione prima
del testo proposto dalla Commissione per il Regolamento.
EMENDAMENTO
Al termine del comma 1 dell'articolo 20 è soppressa la
frase:
"In ogni Commissione deve essere rispettato il rapporto tra
maggioranza e minoranza".
Presidente:
Se nessuno chiede la parola, pongo in
votazione l'emendamento soppressivo testé letto.
Esito della votazione:
Presenti: 35
Votanti: 16
Favorevoli: 16
Astenuti 19 (Aloisi, Bajocco, Beneforti, Bondaz, Chenuil,
Dolchi, Fosson, Gremmo, Lanièce, Lavoyer, Limonet, Mafrica, Martin,
Milanesio, Monami Cristina, Pascale, Ricco, Rusci e Trione)
Il Consiglio non approva
Presidente:
Do lettura della proposta di modifica al
Regolamento interno per il funzionamento del Consiglio presentata
dalla Commissione per il Regolamento;
IL CONSIGLIO
su proposta della Commissione per il Regolamento, ai sensi del
III comma dell'articolo 32 del Regolamento interno del
Consiglio;
delibera
1) di approvare, nel testo sottoriportato, la seguente
modificazione al Regolamento interno per il funzionamento del
Consiglio:
Il comma 1 dell'articolo 20 è sostituito dal seguente:
"1. La composizione delle Commissioni consiliari permanenti è,
per quanto possibile, determinata con criteri di proporzionalità
rispetto alla consistenza dei Gruppi nel Consiglio. In ogni
Commissione deve essere rispettato il rapporto tra maggioranza e
minoranza";
2) di pubblicare la modificazione di cui sopra nel Bollettino
Ufficiale della Regione Valle d'Aosta.
Il Consigliere Viérin ha chiesto la parola per dichiarazioni di
voto; ne ha facoltà.:
Viérin (UV):
Merci. Nous avons, aujourd'hui, assisté à la
représentation du premier acte de cette pièce théâtrale portant, en
définitive, sur la main-mise totale de l'exécutif sur le
législatif. La majorité se taillera donc un nouvel habit à sa
mesure, avec une modification de Règlement en cours de législature,
sans qu'il y ait changement officiel de majorité, sanctionné par
une nouvelle élection du Président et de son gouvernement.
Nous attendons le deuxième acte de cette pièce, c'est-à-dire la
convocation avec procédure d'urgence du Conseil, on dit pour
vendredi, afin de donner une application concrète à cette
modification et afin de démissionner d'office tous les membres des
différentes Commissions pour les reconstituer "ex novo". Nous
attendons la suite de ces événements ou si vous voulez de ce
feuilleton réglementaire.
En tout cas, pour ce qui est de la proposition formulée
aujourd'hui, nous confirmons notre vote contraire à la proposition
de modification du Règlement intérieur du Conseil régional,
présentée par l'actuelle majorité. Et ce pour les raisons exposées
par les Conseillers unionistes et par les Conseillers de
l'opposition, qui sont intervenus cette matinée dans le débat, et
notamment pour la mortification des fonctions et du rôle des
conseillers qui en découle.
Par ailleurs, force nous est de constater, encore une fois,
l'arrogance et l'intolérance de monsieur Milanesio vers toute
opinion qui diffère de la sienne. Arrogance, intolérance qui
frôlent encore une fois le mépris, en qualifiant les avis
contraires aux siens de théories délirantes, de propositions
offensives. Le tout au nom d'un sens de la pudeur que seulement
monsieur Milanesio connaît.
Or, s'il est vrai que monsieur Milanesio, ou plutôt "monsieur
Universel" ou "monsieur Démocratie", comme il aime se présenter,
s'est attribué un diplôme "honoris causa" en politologie, il est
aussi évident qu'il suit désormais la logique des disciples
d'Aristote, la logique de
l'ipse dixit
et que, si monsieur
Milanesio parle d'abus, aussi il réclame le respect des principes
qui réglementent le fonctionnement de toute assemblée élective, ces
propos monsieur Milanesio doit les adresser, avant tout, au
Président de la première Commission du Conseil, c'est-à-dire il
doit se les adresser à lui-même, en donnant pour premier le bon
exemple du respect des règles qu'il entend établir.
Presidente:
Il Vicepresidente Bich ha chiesto la parola
per dichiarazioni di voto; ne ha facoltà.
Bich (Indipendente):
La mia dichiarazione di voto sarà
brevissima e non assillerò l'assemblea per ripetere argomentazioni
già ampiamente dibattute stamane nel corso di tutti quegli
interventi che, in alcuni casi, hanno avuto senz'altro il pregio di
mettere in evidenza la centralità dei regolamenti quando si parla
della vita dell'assemblea.
Non entro nel merito della modifica dell'articolo 20 del
Regolamento, ma voglio palesare un certo sconcerto per la rapidità
e la facilità con cui le procedure permettono il passaggio al voto
e quindi alla modifica di un Regolamento così importante, senza la
possibilità di fasi interlocutorie, in cui le parti politiche
possano approfondire e stabilire dei rapporti più equilibrati.
Possiamo anche condividere una modifica come questa
dell'organigramma delle commissioni permanenti, in cui si ipotizza
il trasferimento della maggioranza dell'aula nelle commissioni
permanenti, perché non è lesiva dei rapporti istituzionali che si
instaurano fra i gruppi politici. Tuttavia, se analoga procedura
può essere stabilita per tutto il Regolamento - ahimè! - con
qualsiasi atto o con qualsiasi forzatura della maggioranza si può
incrinare una condizione di diritto che si stabilisce all'interno
del Regolamento del Consiglio, perché possono venire inficiate le
prerogative ed i diritti stessi della minoranza.
Ecco perché esprimo il mio sconcerto; ecco perché ritengo
estremamente attuale il gran dibattere sull'articolo 138 della
Costituzione, dove i nostri Padri costituzionalisti avevano posto
dei freni di non ritorno per poter modificare la Carta massima che
regolamenta la nostra vita politica ed istituzionale; ecco perché
la doppia lettura delle leggi; ecco perché la maggioranza
qualificata in leggi fondamentali, come quella elettorale e lo
stesso statuto della specificità della nostra regione; ecco perché
quasi sempre il legislatore pone la condizione di una maggioranza
più ampia di quella minima aritmeticamente possibile all'interno
delle istituzioni, per passare le modificazioni di quello che
abbiamo chiamato "il nostro codice" o "le regole del gioco".
Anche se in fase di dichiarazione di voto può sembrare ridicolo,
io propongo che la I Commissione discuta una modifica del
Regolamento, inteso non come rapporto istituzionale tra i gruppi
politici, tal che, per procedere ad una sua eventuale modifica,
siano necessari i due terzi dei consiglieri assegnati
all'Assemblea.
Questa battaglia, per la quale le Sinistre si erano battute in
Parlamento sin dalla Costituente, che porta la firma del grande
garante Terracini, si ripropone ancora oggi in questi termini in
un'assemblea elettiva così importante come quella del Consiglio
regionale. Riportiamo anche qui quelle garanzie per le revisioni
che sono previste nell'articolo 138 della Costituzione; vincoliamo
le revisioni del Regolamento interno, che è fondamentale ed
importante per il dibattito e per la vita stessa dell'assemblea, a
condizioni più allargate e confortanti del voto politico.
Oggi questo non avviene e proprio per questo annuncio con
rammarico il mio voto contrario alla proposta di modificazione
dell'articolo 20 del Regolamento interno.
Torno a ripetere che si tratta di un problema di fondamentale
importanza, che si riproporrà. Su questo problema le Sinistre si
sono battute ampiamente in passato e spero che lo facciano anche
oggi. Non si venga però poi a sostenere che l'unità della Sinistra
ha solo contenuti programmatici, perché in questo caso - e faccio
appello ai partiti della Sinistra - deve essere fatta una
valutazione di tipo profondamente democratico, poggiata sul
rapporto politico dei partiti all'interno delle istituzioni, anche
per la tutela delle minoranze di domani.
Non lo faccio oggi solo perché sono in minoranza, ma lo feci
anche quando ebbi l'onore di presiedere questo Consiglio. Colleghi
Consiglieri - e faccio riferimento alla Sinistra - vi prego di
credere che vale la pena di combattere questa battaglia: poniamo
dei termini seri di filtro e di particolare qualificazione alla
modifica ed alla revisione dei regolamenti, specie quando si tratta
di regolamenti fondamentali come questo.
Presidente:
Il Consigliere Milanesio ha chiesto la parola
per dichiarazioni di voto; ne ha facoltà.
Milanesio (PSI):
Sarò brevissimo, anche perché si avverte
spesso il gusto di fraintendere le dichiarazioni, in particolare le
mie.
Non credo di essermi rivolto con arroganza o con spocchia a
nessuno, perché non è nel mio costume, ma ho solo sostenuto che qui
si volevano forzare delle interpretazioni dettate da norme
universali e anche dal buonsenso di un cittadino qualunque che
passa per la strada e che magari viene ad ascoltare il nostro
dibattito.
Quando ho accennato al teatro dell'assurdo, l'ho fatto a ragion
veduta, perché in quel teatro si sostiene esattamente il contrario
della realtà, della normalità e della norma.
Stamane sono entrato in quest'aula con la speranza di poter
sentire qualche tesi convincente dei contraddittori della posizione
assunta dalla Commissione del Regolamento. Ad essere sincero, non
ho trovato nessun argomento, proprio nessuno, anzi nemmeno una
scintilla, che potesse consentirmi di cambiare idea o di avere
un'opinione diversa da quella della Commissione.
Qui non stiamo modificando i princìpi basilari su cui poggia o
si fonda il funzionamento di questo Consiglio, ma stiamo
semplicemente rendendo esplicita una cosa che, con una diversa
disponibilità d'animo da parte dei consiglieri che in questo
momento ci fronteggiano, sarebbe stata del tutto ovvia. Il più
comprendeva il meno, invece abbiamo dovuto esplicitare questo meno,
perché così non era e non sarebbe stato.
Non si tratta quindi di una battaglia strategica che attiene
allo stravolgimento di chissà quali princìpi. Noi diciamo più
semplicemente che si tratta di una corretta interpretazione del
Regolamento consiliare che questa assemblea si è dato, che si
svolge nel rispetto più rigoroso del principio che distingue la
maggioranza dalla minoranza. Le maggioranze possono essere
amplissime o ristrette, ma, fino a quando sono maggioranze, hanno
il diritto-dovere di tentare di governare. Questo è un principio
universale.
Secondo me, la modifica che il Consiglio si appresta a votare
rimarrà nell'ordinamento di questa Regione e non verrà discussa in
avvenire, perché è normale e naturale. Mi sono stupito che se ne
sia fatta una grande discussione.
Certamente anche altri aspetti del Regolamento possono essere
oggetto di discussione, di revisione e di approfondimento e si è
sempre detto che il Regolamento è il documento a cui si fa
riferimento nel funzionamento del Consiglio e che deve tutelare le
maggioranze e le minoranze, ma soprattutto il buon andamento dei
lavori consiliari, cioè la certezza che il gioco politico avvenga
nell'ambito di regole accettate da tutti. Non credo...
(...Interruzione del Consigliere Faval...)
Consigliere Faval, noi non le cambiamo, ma le precisiamo. Le
norme non sono cambiate, sono solo precisate, perché è proprio
dalla loro interpretazione capziosa che possono nascere quelle
discussioni, che altrimenti non ci sarebbero. Il problema è tutto
lì.
Torno a ripetere, quindi, che Annibale non è alle porte e che,
almeno per quello che mi riguarda, non è il caso di invocare i
Padri costituenti, perché non stiamo rifondando la Costituzione -
spero che questo compito spetterà al Parlamento o, se sarà
necessario, al popolo -, ma stiamo semplicemente precisando un
piccolo aspetto, marginale ma non trascurabile, di una questione
che, in altri tempi e con un diverso
fair play,
non avrebbe
avuto bisogno di questo scontro o di questa discussione
consiliare.
Mi sono permesso di fare questa semplice osservazione, che non
vuole suonare polemica e chiedo scusa se, inavvertitamente, posso
avere offeso qualcuno, perché non era nelle mie intenzioni. A volte
difendo con foga le posizioni nelle quali credo, ma il mio rispetto
per tutti i consiglieri c'è stato, c'è e ci sarà sempre.
Presidente:
Il Consigliere Riccarand ha chiesto la parola
per dichiarazioni di voto; ne ha facoltà.
Riccarand (VA):
Ho chiesto la parola per ribadire il
giudizio negativo del Gruppo Verde Alternativo sulle modifiche al
Regolamento proposte dai Capigruppo della maggioranza, che noi non
condividiamo né nel metodo con cui sono state proposte e portate
avanti, né nel merito.
Non le condividiamo nel metodo, perché il Regolamento interno
che costituisce un atto importante per il buon governo di questo
Consiglio è uno strumento che dovrebbe essere concordato, non dico
all'unanimità, ma comunque a stragrande maggioranza. In passato si
è sempre cercato di raggiungere una larga intesa intorno al
Regolamento interno. In questo caso, invece, si è voluto
semplicemente costringere il Consiglio a ratificare una decisione
che fa comodo ai gruppi della maggioranza e non si è andati
sicuramente a cercare una norma utile a tutto il Consiglio.
Non siamo neppure d'accordo sul merito, perché stabilire così
rigidamente, come viene fatto oggi per la prima volta nella storia
di questo Consiglio, che la maggioranza numerica del Consiglio
abbia diritto alla maggioranza numerica in ogni Commissione va
contro, come dicevo nei precedenti interventi, la prassi
consolidata e prevalente esistente all'interno del Consiglio
regionale e va anche contro problemi di adeguata rappresentanza e
di equilibrio tra maggioranza e minoranza.
Noi, quindi, non condividiamo queste proposte di modificazione e
voteremo contro.
Presidente:
Se nessuno chiede la parola per dichiarazioni
di voto, pongo in votazione la proposta di modifica presentata
dalla Commissione per il Regolamento, della quale abbiamo già dato
lettura.
Esito della votazione:
Presenti: 35
Votanti: 35
Favorevoli: 19
Contrari: 16
Il Consiglio approva
