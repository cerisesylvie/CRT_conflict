Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3651 del 17 luglio 1992 - Resoconto
OGGETTO N. 3651/IX Ratifica di deliberazioni adottate dalla
Giunta regionale in via d'urgenza.
Oggetto n. 10131 in data 31 ottobre 1991:
Approvazione del
piano per gli interventi strutturali comunitari nelle zone
interessate dalla realizzazione dell'obiettivo n. 2 nella Regione
Valle d'Aosta per il biennio 1992/93 (Reg. CEE n.
2052/88).
Presidente
Pongo in votazione la ratifica della
deliberazione in oggetto.
Esito della votazione:
Presenti: 34
Votanti: 33
Favorevoli: 33
Astenuti: 1 (Gremmo)
Il Consiglio approva.
Oggetto n. 5678 in data 12 giugno 1992:
Approvazione del
"Programma Operativo Plurifondo (FESR e FSE) in attuazione del
piano per gli interventi strutturali comunitari nelle zone
interessate dalla realizzazione dell'obiettivo n. 2 nella Regione
Valle d'Aosta per il biennio 1992/93 (Reg. CEE 2052/88)" e del suo
inoltro ai competenti organi dello Stato e delle comunità
europee.
Presidente
Ha chiesto la parola il Consigliere Riccarand,
ne ha facoltà.
Riccarand (VA)
Questo programma operativo mi sembra
contenga aspetti interessanti, ma anche alcune impostazioni che
sono già frutto di esperienze fatte e ripetute. Il programma si
suddivide in tre sottoprogrammi, in particolare il sottoprogramma 3
che riguarda il turismo culturale ed ambientale, è un programma
finalizzato a pianificare e attivare percorsi e itinerari di tipo
turistico.
È un campo che a me sembra già ampiamente esplorato a livello
regionale perché noi in questo settore abbiamo recentemente
effettuato studi relativi al piano fluviale che prevedevano anche
dei percorsi di tipo turistico e prima ancora ci sono stati studi
portati avanti dal consorzio Valbeni sulla catalogazione dei beni
culturali in cui sono stati delineati, censiti e descritti, tutta
una serie di itinerari di tipo culturale e turistico; con costi a
carico dell'Amministrazione regionale e dello Stato per oltre 1
miliardo di lire. Vorrei quindi sapere che cosa c'è di nuovo oltre
a quello già fatto.
Questi sottoprogrammi prevedono per lo più degli studi, progetti
e piani che in parte si sovrappongono ad incarichi già affidati. È
previsto, ad esempio, nel sottoprogramma 1 e 2, "Elaborazione di
studi di fattibilità di convenienza economica e di piani operativi
per il recupero dell'area attualmente occupata dalla Cogne di Aosta
e del Forte di Bard", progetto di 2.848 milioni di lire.
Volevo sapere in che modo si colloca questo sottoprogramma di
ricerca rispetto ad una serie di incarichi già affidati tipo:
incarico alla Buzzalle, in che misura ed in che modo è collegato;
inoltre per il Forte di Bard, è già stato affidato un incarico
mentre qui è previsto un rilievo ed esiste già uno studio di
fattibilità dallo studio Falletti.
Per quanto riguarda più in particolare il sottoprogramma 2 che
riguarda, "Studi sul Forte Borgo medioevale di Bard", credo che
bisognerebbe definire bene che tipo di incarico si voglia affidare.
Sarebbe bene che la Giunta prima di affidare l'incarico o gli
incarichi, venisse in Commissione per spiegare le motivazioni con
cui intende affrontare la progettazione.
Io sostengo che sarebbe opportuno non affidare un incarico
singolo e neanche ad una società particolare, ma un gruppo di
lavoro che comprenda le competenze di un architetto, di un
ingegnere, di un archeologo e di un economista in modo da
raccogliere competenze scientifiche varie e che proceda in maniera
strettamente collegata con quelli che sono gli organi istituzionali
politici presenti sul territorio.
Faccio una richiesta come raccomandazione alla Giunta; prima di
affidare un incarico a questo settore, di provvedere ad una
illustrazione degli indirizzi in sede di commissione.
Sempre sul borgo medievale di Bard, ovviamente, va previsto
l'intervento anche in connessione con il disegno di legge che è
attualmente in commissione e che è stato presentato dalla Giunta
Bondaz, di cui è iniziato l'iter in commissione ed abbiamo già
avuto un incontro, come III Commissione con il Comune di Bard;
credo che occorra a questo punto concordare la progettazione.
Infine, io penso che sarebbe sbagliato affrontare il problema
del Forte e del Borgo di Bard separandolo dal discorso del Borgo di
Donnas perché si tratta di due realtà che sono strettamente
collegate sia sotto l'aspetto geografico sia sotto l'aspetto
culturale e storico.
Si tratta di due borghi medievali che sono sempre
sostanzialmente vissuti all'ombra e in dipendenza della realtà del
Forte di Bard, collegati fra l'altro da una strada romana di
notevole importanza che a mio avviso dovrebbero essere seguiti in
modo congiunto da parte dell'Amministrazione regionale.
Un ultima osservazione riguarda il sotto programma A/1 dove si
prevede di utilizzare l'ex Foyer di Aosta come sede di corsi di
carattere universitario. Vorrei chiedere quali sono i tipi di corsi
e se esiste una chiara progettazione.
Inoltre non esiste nessuna forma di coinvolgimento o di
comunicazione al Consiglio regionale. Questo non mi sembra
corretto. Io propongo un emendamento verbalmente così espresso:
Emendamento
al punto 3.3.2 (Procedure di attuazione del P.O., lettera b)
terzo punto, dopo le parole "con deliberazione della Giunta
regionale", sono aggiunte le parole, "con deliberazione del
Consiglio regionale".
Si dà atto che, dalle ore 19,22 presiede il Vicepresidente
Stévenin.
Presidente
Ha chiesto la parola il Consigliere
Pascale, ne ha facoltà.
Pascale (PSI)
Molto brevemente, in riferimento al
Forte di Bard e alla valorizzazione del turismo culturale. Si
tratta di due grandi progetti che richiederanno dei forti
investimenti da parte dell'Amministrazione regionale.
Ci eravamo attivati presso l'Ufficio studi per vedere se era
possibile reperire fondi a livello comunitario e questi, se pure in
misura limitata, sono arrivati. Sono fondi che possono servire
ancora nonostante siano già stati fatti alcuni progetti e mi
riferisco allo studio di fattibilità del piano fluviale che esiste
già. Al paragrafo successivo è prevista la progettazione esecutiva
nonché la realizzazione e la promozione di un percorso pilota. Per
cui io penso che se questa Giunta vorrà portare avanti il discorso
del piano fluviale sarà senz'altro possibile utilizzare questi
fondi in quel contesto.
Così pure per quanto riguarda il Forte ed il Borgo di Bard, il
rilievo è stato già affidato; ma il dirigente dell'ufficio studi mi
diceva che se la consulenza non è stata pagata può rientrare già in
questi fondi, così come è possibile utilizzare i fondi per la
progettazione complessiva sia del Forte che del Borgo, com'è stato
richiesto dall'Amministrazione comunale.
Non so in che modo comunque, intenderà muoversi l'attuale
Giunta.
Presidente
Ha chiesto la parola l'Assessore allo Sport e
Beni Culturali Voyat, ne ha facoltà.
Voyat (UV)
Partendo dal problema della Valbeni,
nell'ultimo incontro avuto con il responsabile, c'è stato richiesto
di continuare per il 1993, o almeno per parte dell'anno 1993, la
collaborazione per il completamento di alcuni cataloghi che
riguardano in modo particolari alcuni castelli. Evidentemente
avranno bisogno di altri finanziamenti di cui in parte (sarà
confermato entro il mese di agosto) interverrà lo Stato.
Giustamente, come diceva il Consigliere Pascale, le consulenze
date, o i lavori in corso, possono essere sospesi e ripresi
affidando l'incarico con finanziamenti previsti da questa
delibera.
Per quanto riguarda il Forte di Bard, esiste uno studio
preparato in precedenza dall'allora Assessore Pascale dove si
prevedeva una destinazione che poi è stata confrontata con il
Comune e la popolazione.
Non ritengo comunque, da quanto ha detto il Sindaco, che questa
possa essere accettata; e per quanto mi riguarda ben vengano idee e
iniziative per studiare una destinazione definitiva del Forte di
Bard.
Per la questione della legge del Borgo di Bard, il Comune
richiedeva inizialmente l'inserimento, in questa legge, di tutto il
territorio comunale, che è stato rifiutato tenendo comunque, dentro
questa legge, il Borgo completo; non solo le case che si affacciano
nel Borgo, ma anche quelle che sono all'interno.
Per il Borgo di Donnas, il problema mi era stato posto alcune
settimane fa dal Consigliere Chenuil e da Agnesod e verrà preso in
considerazione; ma ritengo sia prioritario quello di Bard in quanto
è veramente pericoloso. In seguito ritengo sia giusto affrontare
anche il Borgo di Donnas.
Per le iniziative inerenti al sottoprogramma 3, ci sono vari
studi che dovranno essere fatti, da persone competenti, sulla
"valutazione qualitativa della domanda e dell'offerta turistica
relativa a ciascun percorso e delle potenziali ricadute economiche;
qui credo che le consulenze siano d'obbligo.
Per quanto riguarda il piano fluviale, credo che prima di
discuterne in Commissione e in Consiglio regionale, mi corre
l'obbligo di convocare tutti i sindaci interessati, in quanto
ultimamente mi hanno sollevato osservazioni in senso generale per
il loro territorio, ma anche per quanto riguarda l'andamento su
tutto l'arco del fiume tra Comune e Comune per meglio organizzare
questi lavori.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Mi pare di dover accettare una
raccomandazione che ho recepito nell'intervento del Consigliere
Riccarand, e cioè quello di arrivare a un coordinamento di una
serie di iniziative che oggi vedono come proponenti, o come
sollecitatori, un movimento fino a pochi anni fa molto debole e
lontano che è l'autorità europea.
Quindi accanto a iniziative settoriali che possono essere
assunte con interventi, o su indicazione, ci sono dei nuovi
programmi e nuove possibilità di interventi; quindi il
coordinamento mi pare importante.
Finora, forse, rischi ed errori non ne sono stati compiuti,
anche perché si era in una fase iniziale di un processo che si
amplierà nel futuro; in genere questi interventi si riferiscono a
progetti che già esistono.
Voglio citare che, nell'incarico dato per l'analisi della
situazione della Cogne e finanziato con questi fondi, non esiste
nessuna sovrapposizione fra incarichi.
Per quanto riguarda la proposta di un emendamento, io chiederei
al Consiglio regionale, per garantirci dal rischio di non uscire
dai tempi, se invece di inserire "il Consiglio regionale", si può
inserire: "sentite le commissioni consiliari competenti" e mi
riservo di esaminare alla luce delle disposizioni previste da
queste procedure, la possibilità di coinvolgere direttamente il
Consiglio regionale.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Credo che sia già migliorativo.
Chiederei quindi di mettere "sentito il parere delle competenti
Commissioni consiliari".
Presidente
Do lettura dell'emendamento concordato dal
Presidente della Giunta regionale Lanivi e dal Consigliere
Riccarand:
Emendamento "al punto 3.3.2 (Procedure di attuazione del
P.O., lettera b), terzo punto, dopo le parole "con deliberazione
della Giunta regionale" sono aggiunte le parole, "previo parere
delle Commissioni consiliari competenti".
Presidente
Pongo in votazione la deliberazione in
oggetto emendata.
Esito della votazione:
Presenti, votanti e favorevoli: 30
Il Consiglio approva.
Presidente
Ha chiesto la parola il Consigliere
Milanesio, per mozione d'ordine.
Milanesio (PSI)
Questa mattina si era concordato un
certo andamento dei lavori nella Commissione dei Capigruppo e ci
eravamo dichiarati disposti anche a proseguire in serata. Sarebbe
bene sospendere il Consiglio.
Presidente
Su richiesta del Consigliere Milanesio, in
considerazione di oggetti iscritti all'ordine del giorno e dell'ora
tarda, si propone di sottoporre l'ordine dei lavori alla Conferenza
dei Capigruppo.
Si dà atto che la seduta è sospesa dalle ore 19,41 alle ore
21,14.
Presidente
Riprendiamo i lavori del Consiglio
procedendo all'appello nominale.
Con trentadue consiglieri presenti si può proseguire nella
trattazione dell'ordine del giorno.
