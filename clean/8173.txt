Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2614 del 12 febbraio 1987 - Resoconto
OGGETTO N. 2614/VIII - INIZIATIVE PER LA SMILITARIZZAZIONE
DELLA LINEA FERROVIARIA CHIVASSO-AOSTA. - Reiezione di
mozione.
PRESIDENTE:
Do lettura della mozione in oggetto
presentata dal Consigliere Sandri:
MOZIONE
VENUTO A CONOSCENZA
della risposta del Ministro dei
Trasporti ad una interpellanza degli Onorevoli Tamino, Pollice e
Calamida in cui si afferma che dall'esame del progetto di
smilitarizzazione della ferrovia Aosta-Chivasso "è emerso che il
problema presenta aspetti complessi e di difficile soluzione e che
la smilitarizzazione contrasta sia con gli interessi militari che
con quelli ferroviari, oltre a costituire un'operazione fortemente
antieconomica".
RICORDATO che la Convenzione tra l'Azienda Autonoma Ferrovie
dello Stato (oggi Ente Ferrovie dello Stato) ed il Ministero della
Difesa prevedeva la ricerca di una soluzione soddisfacente per
rispettare le esigenze particolari della nostra Regione;
CONSTATATO che il personale di stazione è quello che più
facilmente potrebbe essere sostituito con personale civile, senza
alterare lo spirito e l'efficacia della convenzione già citata;
TENUTO CONTO dell'importanza di reperire nuovi posti di lavoro
specie nella Media e Bassa Valle;
Il Consiglio regionale della Valle d'Aosta
IMPEGNA
la Giunta regionale:
- a riprendere i contatti con le amministrazioni militare e
ferroviaria per studiare la possibilità di integrare personale
civile nell'organico delle stazioni della linea ferroviaria
Aosta-Chivasso;
- a richiedere una verifica puntuale dei costi che la
smilitarizzazione di tale tratto ferroviario comporterebbe.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
È noto l'interesse con cui Nuova Sinistra
segue il problema della ferrovia; comunque, colgo l'occasione per
ricordare che siamo sempre in attesa che sia stabilita la data
della conferenza regionale sui trasporti, che dovrebbe costituire
il momento fondamentale per mettere in chiaro quali sono le
politiche regionali in fatto di trasporti. Questa mozione però
vuole riportare all'attenzione del Consiglio e della Giunta un tema
molto difficile, ma che in questi ultimi tempi è stato un pochino
dimenticato.
Nei primi mesi del 1985 ci fu una serie di iniziative e sia
l'On. Dujany che la Giunta regionale ebbero degli incontri con i
responsabili militari e del Ministero dei trasporti per cercare
qualche accordo per giungere alla smilitarizzazione della ferrovia,
dopo che la convenzione era stata prorogata per nove anni, con
l'impegno a procedere ogni anno ad una verifica del suo
funzionamento. Da allora non si sono fatti sostanziali passi in
avanti, anzi, durante il dibattito sul bilancio, mi è sembrato di
capire che il Presidente della Giunta esprimesse una certa
insoddisfazione sul modo in cui lo Stato affronta questi
problemi.
Alcuni deputati di Democrazia Proletaria, ed in particolare
Tamino, Pollice e Calamida, tra l'altro frequentatori delle
stazioni sciistiche della Valtournenche, hanno presentato al
Ministro una interpellanza per capire quali potevano essere i
problemi legati alla smilitarizzazione, che non faceva passi in
avanti. Il Ministro ha risposto testualmente: "È parso che il
problema presenta aspetti complessi e di difficile soluzione e che
la smilitarizzazione contrasta sia con gli interessi militari che
con quelli ferroviari, oltre a costituire un'operazione fortemente
antieconomica". Questa è stata la dichiarazione del ministro dei
trasporti Signorile che, probabilmente, è stata data anche alla
Presidenza della Giunta.
Intanto bisogna ricordare che la convenzione prevedeva di
risolvere comunque il problema per la Regione Valle d'Aosta e,
quindi, lo Stato si era sentito in dovere di risolvere questo
problema, senza dare eventualmente tutto e subito. Io credo di aver
capito che queste difficoltà non potranno essere risolte nel breve
periodo, però mi sembra sia possibile verificare le intenzioni
dello Stato chiedendo degli interventi parziali, nel senso di non
chiedere la totale smilitarizzazione della ferrovia, ma almeno
"qualche passo in avanti".
Credo che "qualche primo passo" possa riguardare il personale di
stazione, che è importante per la gestione della ferrovia, ma che,
ovviamente, è anche quello che può essere sostituito dal personale
civile con più facilità. Non si tratta di un aspetto secondario,
specie se visto in termini di occupazione.
Con il Presidente della Giunta abbiamo già avuto in proposito un
piccolo scontro in un'assemblea con i lavoratori della MONTEFIBRE.
In quella sede io avevo parlato di 200 posti di lavoro lungo tutta
la linea; ora, posso confermare che, limitandoci a considerare solo
il personale di stazione, si tratta di 161 unità ed esattamente: 17
nella stazione di Pont St. Martin, 10 a Donnas, 10 a Verrès, 10 a
Montjovet, 17 a Châtillon, 10 a Chambave, 10 a Nus, 10 a Quart e 60
ad Aosta. Quanto sopra equivale a 44 posti di lavoro per la bassa
Valle, 47 per la media Valle e 70 posti tra Aosta e Quart.
Visto che anche oggi dobbiamo trattare del problema dei
disoccupati della MONTEFIBRE, io ritengo che il problema della
smilitarizzazione non sia importante solo come problema di
trasporti, ma anche sotto l'aspetto dell'occupazione in questi
settori che, nella nostra Regione, hanno già pagato pesantemente
per la crisi industriale.
A tutto ciò bisogna aggiungere che, grazie all'iniziativa del
Partito Comunista, sabato della scorsa settimana si è svolto ad
Aosta un incontro con un Consigliere di Amministrazione dell'Ente
delle Ferrovie dello Stato, ente istituito l'anno scorso in
sostituzione della vecchia Azienda Autonoma. Quell'ingegnere ci ha
spiegato che il problema della smilitarizzazione non sta affatto
nei termini espressi dal Ministro dei Trasporti nella sua risposta
agli onorevoli Tamino, Pollice e Calamida, ma ci ha detto che per
le Ferrovie dello Stato non esiste alcun problema di natura
economica; ciò significa che per l'Ente ferroviario si tratta di un
problema che può interessare esclusivamente il Ministero della
Difesa. Pertanto, noi ci troviamo di fronte ad uno Stato che, per
l'attuazione della smilitarizzazione, ci frappone tutta una serie
di difficoltà, ma che poi viene smentito direttamente dai suoi
dirigenti.
Con questa mozione chiedo pertanto che la Giunta regionale
cerchi di verificare questa contraddizione e di accertare se
effettivamente la smilitarizzazione avrebbe dei costi economici o,
come potrebbe essere più probabile, se questi costi economici
sarebbero molto più bassi di quanto il Ministero dei Trasporti vuol
farci credere.
È importante, come seconda cosa, accertare se questi 161 posti
di lavoro in stazione costituiscano effettivamente un'esigenza di
carattere militare. Sarebbe ben più evidente se si trattasse di
personale di macchina, e nessuno avrebbe nulla da obiettare, però
sarebbe possibile chiedere una modifica della convenzione affinché
il Ministero della Difesa, accanto ai militari, ponga del personale
civile, anche se in misura pari alla metà di questi 161 posti.
Sarebbero dei posti di lavoro importanti, che ci consentirebbero di
dare una parziale soluzione ai problemi dell'occupazione.
Per questo motivo io chiedo alla maggioranza ed alla Giunta
regionale la disponibilità ad assumersi questi impegni ed a
riprendere i contatti, sia con l'Amministrazione militare, per
quanto riguarda il personale di stazione, sia con l'Amministrazione
ferroviaria, per smentire i costi che sono stati citati dal
Ministro dei Trasporti.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
In diverse occasioni si è discusso sulla
possibilità di giungere alla smilitarizzazione della tratta
ferroviaria Aosta-Chivasso. Noi siamo favorevoli all'iniziativa,
anche se ne comprendiamo le difficoltà. Riteniamo possibile gettare
le basi della smilitarizzazione della tratta nella prospettiva più
ampia di un eventuale raddoppio della linea e di un suo
collegamento con Martigny. È importante battere il ferro finché è
caldo.
Noi siamo d'accordo con questa mozione, che impegna la Giunta
regionale e soprattutto l'Assessore competente a porre
all'attenzione degli organi preposti questa necessità, che tanto
interessa la Valle d'Aosta. Al di là dell'importanza dei posti di
lavoro, è importante anche la prospettiva di vedere un domani
questa linea diventare un importante asse di collegamento
internazionale e così diventerebbe più efficiente anche il
collegamento verso Torino e Milano: in questo senso si giustifica
l'iniziativa che tende alla sua smilitarizzazione.
Annuncio, pertanto, il voto favorevole del Gruppo Comunista alla
mozione presentata dal Consigliere Sandri ed invito l'Assessore a
far sempre pressione, con la collaborazione di tutte le Forze
politiche disponibili, verso le autorità competenti, per trovare
una soluzione anche graduale a questo problema.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.)
Dirò subito che la maggioranza si asterrà
su questa mozione e ne illustro i motivi.
Primo punto. La volontà politica di giungere alla
smilitarizzazione della linea Chivasso-Aosta è contenuta nel
programma di legislatura di questa maggioranza e questa volontà
rimane ferma.
Secondo punto. Noi riteniamo che, proprio di fronte alla
complessità del problema, la linea seguita fino ad oggi
dall'Amministrazione regionale sia quella che possa garantirci un
sicuro successo, anche se con molta fatica e pazienza.
Posso pensare che gli onorevoli, che hanno presentato
quell'interpellanza, abbiano manifestato un certo interesse per la
Valle d'Aosta, ma non so se il risultato di quell'interpellanza ci
potrà giovare o meno. Infatti, riuscire a farsi dare dal Ministro
una tale risposta, senza interessare gli uffici, gli enti e le
autorità competenti, non fa progredire la questione nel senso da
noi auspicato.
Da anni l'Amministrazione regionale, e con essa i nostri
parlamentari, sono al lavoro per incidere su decisioni che
dovrebbero essere assunte da autorità esterne alla Valle d'Aosta.
La convenzione, che mantiene la tratta Chivasso-Aosta come
linea-scuola del Genio Ferrovieri, infatti, è stata stipulata tra
il Ministero della Difesa - e noi sappiamo quanto questo Ministero
consideri le Regioni, specie in questo campo - e l'Azienda delle
Ferrovie dello Stato, che oggi si è trasformata in Ente Ferrovie
dello Stato. Il compito della Regione è particolarmente difficile,
perché dovrebbe inserirsi in un contratto che riguarda il
territorio della Regione, ma che ha per protagonisti questi due
enti.
Il fatto che nel rinnovo dell'ultima convenzione sia stato
inserito un emendamento, che impegna i due protagonisti a studiare
entro un anno gli aspetti tecnici, economici ed organizzativi, per
spostare la militarizzazione di questa linea su di un'altra linea,
è da considerare già come un primo passo positivo ed infatti ci
risulta che gli enti stiano effettivamente studiando la questione.
Tra parentesi posso dire che l'Amministrazione regionale ed i
nostri parlamentari, senza tanto clamore, avevano già raggiunto un
accordo con altre regioni italiane nel senso che, parallelamente e
contemporaneamente alla richiesta della Regione Valle d'Aosta di
smilitarizzare la tratta Chivasso-Aosta, sarebbero state avanzate
richieste da altre regioni per trasferire la militarizzazione su
parti delle loro tratte ferroviarie.
Uno dei problemi che si frappongono a tale soluzione consiste
nel fatto che il Ministero della Difesa si dichiara disponibile a
fare l'operazione, alla condizione di trovare un'alternativa che al
personale impegnato offra gli stessi vantaggi e le stesse
condizioni della Valle d'Aosta. Di fronte, ad esempio, alla
proposta della Regione Calabria, che, come alternativa alla linea
Chivasso-Aosta, aveva offerto una sua tratta, il Ministero, per il
momento, ha ritenuto che la stessa non offra al personale le stesse
condizioni della nostra.
L'Amministrazione regionale, quindi, ha sempre seguito questo
problema e continua a seguirlo, pur sapendo che è complesso e
delicato e che ci costringe ad agire non come protagonisti, ma solo
come interessati alla smilitarizzazione, che devono operare su
altri enti che sono gli effettivi protagonisti dell'operazione.
Questa azione è stata seguita con costanza e con molta difficoltà
sia negli ambienti militari, sia in quelli dell'ex Azienda Ferrovie
dello Stato, oggi Ente Ferrovie dello Stato, presso i quali abbiamo
sempre prospettato e difeso l'intendimento della nostra
Amministrazione.
Tanto per intenderci e per dissipare ogni ambiguità, ribadiamo
il principio che l'atteggiamento della maggioranza è prettamente
politico e con questa mozione non scopriamo di certo l'acqua calda,
né quella fredda e neppure quella tiepida, perché l'Amministrazione
regionale porta avanti il suo impegno con serietà e con costanza.
Nel ribadire l'impegno della Regione, riteniamo che questa mozione
in qualche maniera voglia esprimere un giudizio negativo nei
confronti del lavoro che noi stiamo svolgendo.
Per quanto concerne le dichiarazioni del Ministro Signorile,
specie nella loro parte finale, e cioè quella in cui si dice che si
tratta di un'operazione fortemente antieconomica, posso dire che
non le condividiamo nel modo più assoluto.
Nel merito del personale di stazione potrebbe anche avere
ragione il Consigliere Sandri, ma la sua ipotesi è totalmente
respinta dall'Amministrazione Militare, che non vuole affrontare il
problema a pezzetti, ma l'intende affrontare nella sua globalità.
Questa è la posizione dell'Amministrazione Militare nei confronti
dell'ipotesi di una soluzione graduale.
La questione occupazionale ci interessa, eccome! Ci mancherebbe
altro che non capissimo che, se avvenisse la smilitarizzazione, si
creerebbero nuovi posti di lavoro. Tuttavia, occorre guardare con
molta serietà al problema, perché la creazione del nuovo Ente
Ferrovie dello Stato dà per scontato che esso tenda al ricupero
dell'efficienza e della razionalità attraverso le ristrutturazioni.
È una frase bellissima, che però deve essere tradotta in questo
modo: taglio deciso all'occupazione. I programmi dell'Ente Ferrovie
dello Stato, per raggiungere bilanci economicamente validi,
prevedono di operare in accordo con i sindacati, che, in cambio di
un accordo accettato, che prevede la riduzione del personale - si
parla di almeno 4 decine di migliaia di persone che nei prossimi
anni saranno allontanate dalle Ferrovie dello Stato - hanno chiesto
una contro partita in termini di modernizzazione, automazione e
razionalizzazione del sistema ferroviario italiano. Tutto ciò
comporterà sicuramente un cospicuo ridimensionamento del personale
ferroviario accompagnato da una notevole mobilità all'interno
dell'Ente.
Non voglio certamente interpretare il pensiero del Presidente,
ma, di fronte alle cifre citate dal Consigliere Sandri, specie
durante l'incontro con i cassintegrati della MONTEFIBRE, non
ritengo che sia così facile e neppure realistico fare una
considerazione del tipo: oggi ci sono tot occupati nella tratta
Chivasso-Aosta, domani vanno via i militari ed ecco che si apre
questo spazio per nuove assunzioni in Valle d'Aosta; questo non è
assolutamente vero.
Ho voluto fare queste precisazioni, anche a nome della
maggioranza, per ribadire ancora una volta in questa sede che noi,
come Governo regionale, stiamo seguendo con molta attenzione il
problema della smilitarizzazione in piena e perfetta sintonia con i
nostri parlamentari. Sappiamo che il problema non sarà di facile
soluzione, proprio per la posizione della Regione, che non ha
grandi competenze in materia, ma credo di poter ribadire al
Consigliere Sandri che noi continuiamo a muoverci su questo
tema.
Possiamo dire anche qualcosa di più. Se qualcuno poteva nutrire
qualche perplessità sul lancio dell'idea di un traforo ferroviario
tra Aosta e Martigny, credo che non sfugga più a nessuno che la
Regione Valle d'Aosta, pur proponendosi a protagonista di quel
discorso con l'assegnazione di un incarico di fattibilità, non si
sia limitata a circoscriverlo in un semplice collegamento
ferroviario tra Aosta e Martigny, ma l'abbia esteso ad un
collegamento con Torino e Milano, ponendo così un obiettivo che,
nell'ottica del potenziamento della linea, nell'ambito dei
collegamenti con il nord Europa, presuppone appunto il
potenziamento e la smilitarizzazione della tratta ferroviaria.
L'azione della Regione, quindi, si inserisce in una strategia
che tende non al futuro smantellamento o alla sottovalutazione
dell'importanza delle ferrovie nella nostra Regione, ma al suo
potenziamento. Abbiamo impostato la nostra azione politica a favore
del potenziamento del trasporto ferroviario al cui interno diventa
importante il discorso relativo alla smilitarizzazione, che
continuiamo a proporci come obiettivo e per il cui perseguimento
poniamo a disposizione tutte le nostre energie.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Il mio giudizio sulle dichiarazioni fatte
dall'Assessore Lanivi è molto negativo. Egli, infatti, mi ha
confermato che la Giunta regionale di fatto non si stia muovendo,
non abbia intenzione di muoversi e, molto verosimilmente, non si
muoverà neppure in futuro sul problema della smilitarizzazione
della linea ferroviaria. Certamente però noi ci muoveremo in
Parlamento, anche se, essendo una forza regionale e non avendo
alcun nostro rappresentante, siamo sempre costretti ad affidarci ad
altri Gruppi politici.
Il nostro giudizio è motivato dalle contraddizioni tra le
dichiarazioni dell'Assessore Lanivi e quelle del Presidente della
Giunta. Quest'ultimo, infatti, nell'incontro con i lavoratori
dell'ex MONTEFIBRE aveva affermato che il vero problema era che
nessuna Regione vuole avere una linea ferroviaria militare. Oggi,
invece, abbiamo sentito la verità dall'Assessore all'Industria il
quale ci ha detto che esistono degli accordi e che la Calabria ha
richiesto lo spostamento della nostra tratta militare offrendo,
addirittura, una parte di una sua linea. È evidente, quindi, la
contraddizione tra le dichiarazioni del Presidente della Giunta e
quelle dell'Assessore all'Industria.
Nessuno ha smentito - e quindi mi è stato confermato - che i
posti di lavoro, limitatamente al personale di stazione, sono 161.
L'Assessore però dice che l'Ente Ferrovie dello Stato darà corso ad
una ristrutturazione e ad un potenziamento che prevederà l'uso di
computer ed il perseguimento di una certa razionalizzazione
dell'intero servizio.
Se l'Assessore Lanivi avesse partecipato, sabato scorso, a
quell'interessante iniziativa del Partito Comunista, avrebbe
ascoltato da un consigliere di amministrazione dell'Ente Ferrovie
dello Stato, la seguente dichiarazione: "Il futuro delle ferrovie è
che il personale stia nelle stazioni". Quindi, sarà aumentato il
personale delle stazioni e sarà ridotto il personale viaggiante,
perché tutto il servizio sarà molto automatizzato e nelle stazioni
presterà servizio del personale che provvederà a far funzionare i
treni, gli scambi, gli arresti ed i passaggi a livello. Può darsi,
quindi, che questo personale sarà limitato a 161 unità, ma può
anche darsi che sia aumentato a 200 e che possa giungere sino a
250...
LANIVI (fuori microfono):
Come può darsi che venga anche
abolita la linea.
SANDRI (N.S.):
Certamente; infatti, l'Assessore non era
informato dei piani dell'Ente Ferrovie dello Stato e,
probabilmente, non sa nemmeno con esattezza quali saranno i futuri
livelli occupazionali nel settore, che saranno sicuramente diversi
dagli altri settori. Non siamo in presenza di un'industria nella
quale si perseguono comunque dei tagli occupazionali e, quand'anche
si dovesse procedere a tagli occupazionali nell'Ente Ferrovie dello
Stato, il personale verrebbe adibito ad altre mansioni; è risaputo,
infatti, che in molte parti del mondo viaggiano già ora delle
metropolitane della Breda, e quindi di fabbricazione italiana,
senza personale alla guida e neppure al controllo dei
biglietti.
La terza contraddizione nelle dichiarazioni dell'Assessore
consiste nella affermazione che l'Ente Ferrovie dello Stato sarebbe
una specie di controparte. Non è vero, perché l'Ente Ferrovie dello
Stato ha tutta l'intenzione - e ciò è stato dichiarato
ufficialmente - di sviluppare il trasporto ferroviario, di
incrementare i rami afferenti alle grandi linee ferroviarie ad alta
velocità, lungo le quali si stanno effettuando moltissimi
investimenti, e di potenziare i servizi locali. Non solo, ma quel
Consigliere di Amministrazione ha invitato ufficialmente la Regione
- ed era presente il nostro Deputato on. Dujany, nonché il
responsabile dell'Ufficio Trasporti - a prendere iniziative per
studiare opportune convenzioni in proposito.
Si è poi parlato del potenziamento della tratta Aosta-Chivasso,
del prolungamento sino a Courmayeur della linea che termina a
Pré-St.Didier e si è parlato di tante altre cose, non ultima
l'acquisto da parte della Regione di carrozze-letto per il
collegamento tra Aosta e Roma, con eventuale pubblicità lungo le
fiancate. Tutto ciò, ovviamente, testimonia che l'Ente Ferrovie
dello Stato non è una nostra controparte e, pertanto, se
effettivamente tendiamo alla smilitarizzazione della linea e se
intendiamo muoverci in questo senso, dobbiamo decidere se
impegnarci o meno, ma per fare ciò è opportuno sapere contro chi
dobbiamo lottare.
Io ho l'impressione che non si sappia ancora quali siano le
forze in campo. Secondo me l'unica forza contro cui dobbiamo
lottare è l'Autorità Militare. Solo oggi ho appreso per bocca
dell'Assessore che l'Autorità Militare non è disponibile per una
politica dei piccoli passi. È un fatto importante sul quale tutte
le Forze politiche colgo l'occasione per ringraziare il Consigliere
Millet che con il suo intervento ha rotto il silenzio durante la
discussione generale - si devono impegnare, sia ad Aosta che a
Roma. Io non mi stancherò mai di ribadire che questa è una
circostanza di fondamentale importanza. Ritengo che noi abbiamo da
risolvere dei grossi problemi con lo Stato, specie per quanto
concerne le Ferrovie, il demanio militare e le strutture militari,
per risolvere i quali è indispensabile intervenire con uno sforzo
comune, altrimenti non so proprio quale altra strada sia possibile
intraprendere.
Credo, pertanto, che questa mozione abbia già avuto una
giustificazione dalle dichiarazioni dell'Esecutivo e colgo
l'occasione per ringraziare il Partito Comunista per aver
annunciato il suo voto favorevole.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je regrette, une fois de plus, que M.
Sandri paraisse ne pas vouloir comprendre ce que l'Assesseur a dit
jusqu'à présent. Il n'y a aucune contradiction entre ce que j'ai
dit il y a quelque temps à cette assemblée et ce qu'a répété
aujourd'hui l'Assesseur compétent à propos de l'engagement de
l'Administration régionale.
Au moment de la convention, nous avions envoyé officiellement
une requête afin qu'il y ait le délai d'une année pour examiner le
problème. Nous avions alors précisé que si l'Administration
régionale, sachant qu'il y avait cette échéance, ne soulevait pas
la question, l'Administration de l'Etat estimerait normal un
renouvellement pour 9 ans: c'est l'Administration régionale qui a
soulevé la question et nous avons une lettre à l'appui. La réponse
dont parlait l'Assesseur date du 19 novembre 1986:
"Studio di fattibilità del trasferimento del Battaglione
ferroviario utilizzato sulla linea ferroviaria
Torino-Chivasso-Aosta ad altra linea.
Com'è noto, questo Ente (Lo Stato Maggiore dell'Esercito),
all'atto del rinnovo della convenzione che regola il rapporto
relativo all'utilizzazione del Battaglione del Genio Ferrovieri su
linee ferroviarie, hanno assunto il seguente impegno, formalmente
recepito al punto 2 dell'art. 4 della convenzione n° 2/85,
stipulata il 12 luglio 1985: le due Amministrazioni si impegnano ad
avviare e concludere, entro il termine di un anno dalla firma del
presente atto, gli studi tecnici, economici e finanziari per
l'eventuale trasferimento su altra linea della rete
ferroviaria....
Gli studi, congiuntamente condotti dalle due Amministrazioni in
ossequio a tale impegno, hanno evidenziato in sostanza che il
richiesto trasferimento ad altra linea del Battaglione in atto,
utilizzato in Valle d'Aosta, costituirebbe operazione fortemente
antieconomica, determinerebbe benefici trascurabili per la stessa
Valle d'Aosta e comporterebbe implicazioni sociali di rilevante
gravità. Esaminando in particolare gli interessi di Codesta
Regione, il cui dichiarato fine precipuo era quello di recuperare
posti di lavoro nella Valle (Je ne sais si les lettres ont encore
un sens), a seguito dell'allontanamento del Genio Ferrovieri, si
precisa che l'operazione non determinerebbe che 60, 70
vacanze-organico nell'ambito territoriale della Valle d'Aosta".
Ce n'est pas moi qui le dis, c'est une lettre officielle de
l'organe compétent et les données sont celles-là.
Il y a encore une série d'explications sur les critères du choix
qui a été adopté. Nous sommes de l'avis qu'il faut maintenir les
contacts pour pouvoir examiner à fond les possibilités de
démilitarisation de la ligne de chemin de fer jusqu'à Aoste, ce qui
ne signifie pas que nous sommes contre certains discours. Nous ne
pouvons faire plus que ce que nous avons fait.
PRESIDENTE:
Se nessuno chiede la parola, pongo in
votazione la mozione in oggetto:
ESITO DELLA VOTAZIONE
Presenti: 27
Votanti: 11
Favorevoli: 11
Astenuti: 16 (Beneforti, Chabod, De Grandis, Faval, Fosson,
Lanièce, Lanivi, Marcoz, Martin, Perrin, Pollicini, Ricco, Rolando,
Rollandin, Stévenin e Voyat).
Il Consiglio non approva.
