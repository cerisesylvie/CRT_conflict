Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2554 del 26 luglio 2012 - Resoconto
OGGETTO N. 2554/XIII - Interpellanza: "Effetti del decreto
relativo alla revisione della spesa pubblica sulle società
controllate dalla Regione".
Interpellanza
Il recente Decreto governativo recante "Disposizioni urgenti
per la revisione della spesa pubblica, ad invarianza dei servizi ai
cittadini" contiene (art. 4) norme particolarmente rigide in ordine
alla "Riduzione di spese, messa in liquidazione e privatizzazione
di società pubbliche".
Tale decreto interessa, con poche e tassative limitazioni, le
"società controllate direttamente o indirettamente dalle pubbliche
amministrazioni di cui all'articolo 1, comma 2, del decreto
legislativo n. 165 del 2001, che abbiano conseguito nell'anno 2011
un fatturato da prestazione di servizi a favore di pubbliche
amministrazioni superiore al 90 per cento.
Per tali società si prevede alternativamente lo scioglimento
della società entro il 31 dicembre 2013, ovvero l'alienazione entro
il 30 giugno 2013, con procedure di evidenza pubblica, delle
partecipazioni detenute dall'amministrazione.
In tutte le società in questione i consigli di
amministrazione dovranno essere composti da non più di tre membri,
e solo in alcuni particolari casi da cinque membri, di cui la
maggior parte dipendenti dell'amministrazione titolare della
partecipazione e con obbligo di riversare i relativi compensi
assembleari all'amministrazione e alla società di
appartenenza.
Dal 1° gennaio 2014 si prevede anche che l'affidamento
diretto di appalti o servizi possa avvenire solo a favore di
società a capitale interamente pubblico, a condizione che il valore
economico del servizio o dei beni oggetto dell'affidamento sia
complessivamente pari o inferiore a 200.000 euro annui.
Si dispone infine che a decorrere dall'anno 2013 le società
in questione potranno avvalersi di personale a tempo determinato
ovvero con contratti di collaborazione coordinata e continuativa
solo nel limite del 50 per cento della spesa sostenuta per le
rispettive finalità nell'anno 2009.
I sottoscritti Consiglieri regionali
Interpellano
il Governo regionale per sapere:
1) quante e quali le società controllate della Regione Valle
d'Aosta siano interessate da queste misure restrittive;
2) di quante unità si ridurrebbero i rappresentanti nei
consigli di amministrazione per ciascuna delle società controllate
interessate dalle disposizioni del Governo Monti;
3) quali appalti o servizi attualmente in corso assegnati
alle suddette società abbiano un valore economico del servizio o
dei beni oggetto dell'affidamento superiore a 200.000 euro
annui;
4) quante siano le unità di personale a tempo determinato
ovvero assunte con contratti di collaborazione coordinata e
continuativa attualmente in carico che eccederebbero il limite del
50 per cento della spesa sostenuta nell'anno 2009 e quali misure
intenda conseguentemente adottare la Giunta regionale per evitare
il ripetersi in questo caso di fenomeni analoghi a quelli
verificatisi dal 2011 in poi per i lavoratori forestali della
Regione.
F.to: Louvin - Chatrian
Presidente
- La parola al Consigliere Louvin.
Louvin (ALPE)
- Buongiorno, grazie Presidente.
Presidente Rollandin, abbiamo posto questa interpellanza al
Governo regionale perché preoccupati degli effetti della
spending review
- ma in questo caso per una serie di norme
molto articolate - ancora apparentemente piuttosto confusa e, da
quanto abbiamo potuto apprendere in questi ultimi giorni, in corso
anche di rivisitazione in vista del passaggio in Parlamento di
questo decreto n. 95, che riguarda in questo caso la riduzione
delle spese e la messa in liquidazione e privatizzazione di società
pubbliche. Non è facile, le confesso, avere delle certezze in
questa lettura di un testo così elaborato e sofisticato e anche i
commenti che sono apparsi in questi giorni non aiutano sempre a
fare piena luce sugli effetti possibili di tali norme che
sicuramente i servizi della Presidenza della Regione e
dell'Assessorato delle finanze staranno valutando con attenzione.
Noi le poniamo alcuni quesiti perché vorremmo capire, sulla base di
questa norma, ed eventualmente sulla base dei negoziati in corso -
sappiamo dalle sue comunicazioni di ieri che ci sono stati
ulteriori approfondimenti in relazione alla
spending review
-, se questo articolo 4 avrà effettivamente un effetto di possibile
scardinamento del sistema delle partecipate regionali. Ora sul
sistema delle controllate regionali abbiamo avuto modo di dire che
una loro rivisitazione sarà a prescindere necessaria, il
conglomerato delle partecipazioni pubbliche ha raggiunto dei
livelli troppo elevati, deve essere rivisto, ma ci sono alcuni
passaggi, anche per l'urgenza temporale che viene imposta da questa
norma, che possono avere effetti decisamente impattanti
sull'assetto attuale. Le società controllate per esempio che
abbiano conseguito nel 2011 un fatturato di prestazioni di servizi
a favore di pubbliche amministrazioni superiore al 90 percento ci
sono: penso al settore dell'informatica, credo che per la struttura
che abbiamo dato ad INVA questa norma non possa interessarla e, se
è vero che questa società - e forse anche altre - rientra nel
mirino del Governo, bisogna sapere cosa ne succederà. Le opzioni
messe sul tavolo riguardano ipotesi di scioglimento entro poco più
di un anno, oppure di alienazione delle partecipazioni, non
sappiamo chi possa essere interessato a determinate società. C'è
una riduzione dei consigli di amministrazioni, ci sono
problematiche per gli affidamenti diretti di appalti o servizi per
importi pari o inferiori a 200.000 euro, eccetera.
Non la faccio lunga ma, se c'è già un'analisi effettuata, quante
e quali sono le società controllate regionali che effettivamente
potrebbero rientrare nello spettro di azione di questa norma; se
c'è questo effetto di prosciugamento dei consigli di
amministrazione e quante unità di rappresentanti potrebbe
interessare; quali siano gli appalti che sono in corso e che
potrebbero essere oggetto di questa norma e la questione del
personale a tempo determinato. Abbiamo visto come una norma analoga
a questa abbia avuto effetti significativi su un
asset
dell'attività dell'Amministrazione regionale due anni fa con il
"decreto Tremonti", questa riduzione del 50 percento della spesa
storica sostenuta nel 2009 per le unità di personale assunte con
contratti di collaborazione coordinata e continuativa rischierebbe
di avere effetti significativi se dovesse essere applicata tale e
quale. Siamo in questa fase ricognitiva a chiedere di darci un
quadro della situazione.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Già ieri avevo avuto modo di dire che in tema di
spending
review
si sta discutendo in questi giorni dei cambiamenti che
sono attesi e con una serie di proposte formulate su vari temi,
adesso mi limito a quello delle società, perché l'interpellanza è
legata a questo tema specifico. Voglio solo dire che la materia
purtroppo investe tutta un'altra serie di settori, con conseguenze
non molto leggere. Darò prima una risposta puntuale e poi farò due
brevissime considerazioni in modo da chiarire quello che sta
succedendo.
Per quanto riguarda la prima domanda:
"quante e quali le
società controllate della Regione Valle d'Aosta siano interessate
da queste misure restrittive"
, il comma 1 dell'articolo 4
individua un unico parametro oggettivo: il fatturato da prestazione
di servizi a favore di pubbliche amministrazioni superiore al 90
percento nel 2011. Sulla base di questo parametro, ad una prima
analisi due sembrerebbero essere le società controllate
direttamente o indirettamente interessate: l'INVA e la Società di
Servizi. In particolare, per quanto riguarda INVA, ieri è stato
detto in modo chiaro che le società che hanno questa tipologia di
servizio sull'informatizzazione dovrebbero essere escluse
dall'applicazione; sulla Società di Servizi il discorso è ancora
aperto. Il condizionale quindi è d'obbligo, in alcune parti il
decreto n. 95 è poco chiaro, ancora deve essere convertito, questo
lo sappiamo e non mi dilungo; da quanto risulta, i vari emendamenti
stanno per essere accorpati dando una soluzione a queste
tematiche.
"Di quante unità si ridurrebbero i rappresentanti nei
consigli di amministrazione per ciascuna delle società controllate
interessate dalle disposizioni del Governo Monti"
: i commi 4 e
5 sono anche questi piuttosto difficili da interpretare ed è
difficile comprendere a quale società vada applicata la soglia dei
tre membri e a quali la soglia dei cinque membri tenuto conto che
paradossalmente, stando al tenore letterale della norma, per le
società controllate il consiglio di amministrazione deve essere al
massimo di tre membri, mentre le società a totale partecipazione
pubblica avrebbero la possibilità di mantenere il consiglio di
amministrazione fino a cinque membri. Le disposizioni si applicano
con decorrenza dal primo rinnovo successivo all'entrata in vigore
del decreto legge, decorrenza che lascia il tempo per comprendere
meglio quali saranno le applicazioni, pertanto le modifiche saranno
apportate in sede di conversione che è in atto. Va detto che per le
società controllate direttamente ed indirettamente
dall'Amministrazione regionale e per le società a totale
partecipazione pubblica si è già provveduto in questi anni alla
riduzione a cinque componenti massimo nella composizione del
consiglio di amministrazione, come previsto dalla legge finanziaria
del 2008.
"Quali appalti o servizi attualmente in corso assegnati alle
suddette società abbiano un valore economico del servizio o dei
beni oggetto dell'affidamento superiore a 200.000 euro annui"
:
rispetto a questa domanda, la Società di Servizi ed INVA hanno
affidamenti superiori a 200.000 euro, ma va sottolineato che il
decreto n. 95, a meno di modifiche sostanziali, delinea una
disciplina nuova delle società strumentali, i cui effetti devono
essere esaminati, a parte quello che ho già detto di INVA. Da un
lato il comma 7 prevede che dal 1° gennaio 2014 la pubblica
amministrazione acquisisca sul mercato i beni e i servizi
strumentali alla propria attività con le procedure concorrenziali
del Codice dei contratti; dall'altro, il comma 8 prevede come unica
eccezione che l'affidamento diretto possa avvenire solo a favore
delle società
in house
a condizione che il valore economico
dei servizi e dei beni sia inferiore a 200.000 euro. Fra
scioglimenti, privatizzazioni e limitazioni del valore degli
affidamenti è evidente che il disegno del Governo è quello di far
diventare le società
in house
una modalità organizzativa del
tutto marginale, attraverso misure che sono assimilabili a tagli
lineari e non selettivi, dato che si applicano in maniera
indifferenziata sulla base di parametri che non tengono conto dei
criteri di efficienza, efficacia e in generale della virtuosità
della gestione. Peraltro la Corte costituzionale nella recente
sentenza n. 199/2012 in merito alla "riforma Tremonti" sui servizi
pubblici locali, confermata anche dal "Governo Monti", fra le
motivazioni a sostegno delle dichiarazioni di illegittimità
costituzionale - il collega conosce senz'altro questa sentenza - ha
incluso anche quella che l'intervento operava una drastica
riduzione delle ipotesi di affidamento
in house
, al di là di
quanto prescritto dalla normativa comunitaria. Noi proprio ieri,
nella riunione, abbiamo fatto presente al Governo che alcune norme
del decreto n. 95 sono nella stessa condizione e devono essere
corrette perché viziate all'origine. La Corte ha ribadito che la
normativa comunitaria consente la gestione diretta del servizio
pubblico - e questo non può essere messo in dubbio di nuovo con una
norma come quella attuale - da parte dell'ente locale quando
l'applicazione delle regole di concorrenza ostacoli la speciale
missione dell'ente pubblico, a condizione che si tratti di società
a totale capitale pubblico soggette a controllo, quindi le società
in house
sono compatibili con il regolamento comunitario.
Proprio l'intervento della Corte a parziale sostegno delle società
in house
potrebbe preludere ad un ripensamento del Governo e
sotto questo profilo lo abbiamo appena sollecitato.
"Quante siano le unità di personale a tempo determinato
ovvero assunte con contratti di collaborazione coordinata e
continuativa attualmente in carico che eccederebbero il limite del
50 per cento..."
: anche riguardo agli aspetti occupazionali,
finché il decreto non sarà convertito e non saranno fornite
interpretazioni chiare su alcune questioni, è difficile dare una
risposta nel merito, altrimenti basterebbe sulle due società citate
il 50 percento dell'esistente, a parte che per la Società di
Servizi direttamente ce ne sono pochi. Come le Regioni hanno
evidenziato, alla situazione dei lavoratori a tempo determinato si
aggiunge quella dei lavoratori a tempo indeterminato delle società
controllate che devono essere chiuse o privatizzate entro il 2013,
visto che non prevede la salvaguardia dei livelli occupazionali e
che comunque questo personale non può essere assorbito dalle
pubbliche amministrazioni per le ben note limitazioni delle
assunzioni, nonché per le diverse procedure di reclutamento.
Un altro aspetto che voglio sottolineare è che è emerso chiaro
che non ci sarà l'applicazione diretta di queste norme, ma per le
Regioni ci dovrebbe essere una legge regionale che trasferisca e
adegui i principi generali alla propria legislazione; questo è un
altro dato importante per quanto ci concerne. Le notizie sono
queste al momento, ma ieri c'erano altre riunioni alle 19,00
collegate con le prese di posizione che abbiamo adottato, quindi
può darsi che ci siano evoluzioni, su questo avremo modo di
tornare.
Presidente
- La parola al Consigliere Louvin.
Louvin (ALPE)
- Grazie Presidente. Ringrazio il
Presidente Rollandin, perché credo che allo stato fosse difficile
dare migliori e maggiori informazioni sulle questioni che le sono
state poste.
Abbiamo presentato questa interpellanza 12 giorni fa, quindi
ancora più al buio di quanto non si possa essere in questo momento,
stiamo attraversando un tunnel molto complesso. Vorrei fare alcune
considerazioni alla luce di quello che lei ha detto; intanto per
rallegrarmi che non ci sia un impatto così immediato e devastante
nei confronti di un apparato che, per quanto da riformare, sarebbe
pericoloso smantellare in tempi e modi così brutali come il decreto
n. 95 ha delineato. Abbiamo registrato alcune settimane fa delle
prese di posizione particolarmente allarmate, al limite del panico,
in alcune di queste società ed era normale che si facesse oggetto
tale questione di una riflessione in Consiglio.
Mentre per quanto riguarda INVA siamo consapevoli che si sia
trattato di un percorso guidato dalla legislazione precedente,
perché il "Governo Berlusconi" ha portato verso l'utilizzo delle
società
in house
...ci sono stati provvedimenti normativi che
hanno condotto in quella direzione e adesso abbiamo una sterzata
del tutto diversa, curiosamente sempre dicendo che lo vuole
l'Europa, cosa che è falsa tanto prima quanto dopo, perché l'Europa
ha dei parametri molto chiari, ma molto generali, che consentono
tranquillamente anche lo svolgimento di certe attività, purché non
in regime di concorrenza, da parte delle pubbliche amministrazioni
attraverso proprie società. Lei ha aperto anche un'altra pagina:
quella della S.p.A. Servizi e lì non ci sentiamo di considerare che
questo sia un aspetto rispetto al quale le decisioni che ha assunto
questo Governo siano del tutto innocenti. È stato, a nostro avviso,
l'impostazione della S.p.A. Servizi un errore, lo dicemmo due anni
fa, lo abbiamo constatato nel corso del tempo ed è probabile che si
debba tornare di nuovo sul tema. È stato quindi uno dei pasticci
più significativi ed ingombranti di questa legislatura, uno degli
exploit
meno riusciti di questo Governo regionale.
Per quanto riguarda invece la questione delle norme della Corte
costituzionale, in questo caso credo che abbiamo avuto un alleato
utile, perché il disposto che lei ha richiamato della sentenza n.
199 è a tutto nostro vantaggio nel ristabilire i limiti entro i
quali deve rimanere il Governo. Pensiamo che nel decreto n. 95
molte altre disposizioni debbano essere rilette alla luce della
raffica di sentenze della Corte costituzionale di questi giorni,
quindi lei avrà la cortesia di tenere informati anche durante
l'estate i consiglieri attraverso i canali di comunicazione
ordinari su quanto potrà essere fatto, perché crediamo che ci si
debba attrezzare. Lei ha parlato della possibilità indicata dal
Ministero dell'economia che tale questione venga mediata con leggi
regionali; in questo caso, glielo diciamo con congruo anticipo, non
ci scarichi sul tavolo un provvedimento di legge che riorienta in
tale materia, il gruppo ALPE è disponibile ad approfondire per
tempo. Siamo di fronte a cambiamenti strutturali forti del nostro
sistema, sappiamo di una sua grande rapidità decisionale, ma siamo
anche contenti di evitare di trovarci ad incrociare i ferri tutte
le volte perché vengono prese le decisioni già consolidate. Sono
temi sui quali ci deve essere una forte collaborazione.
Restiamo vigili soprattutto per quanto riguarda la questione del
personale, abbiamo centinaia di persone, lei non ha fatto
giustamente...abbiamo chiesto quanti per avere un ordine di
grandezza, sappiamo che può essere elevato, non facciamo del panico
e del terrorismo, ma sappiamo che su tale terreno in tempi come
questi non si scherza. Grazie.
