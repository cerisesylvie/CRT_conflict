Classificazione
LAVORO


Resoconto integrale del dibattito dell'aula
Oggetto del Consiglio n. 2999 del 5 febbraio 2003 - Resoconto
OGGETTO N. 2999/XI Presenza in Valle d'Aosta di lavoro minorile.
(Interrogazione)
Interrogazione Venuto a conoscenza che, secondo una recente
ricerca dell'Organizzazione internazionale del lavoro (ILO),
sarebbero ben 408 i minori che lavorano nella nostra regione;
Considerato che nella nostra società civile è intollerabile la
presenza del lavoro minorile che sfrutta, senza ritegno, la
produttività di chi, in virtù della propria tenera età dovrebbe
dedicarsi allo studio ed allo svago, nel normale processo di
sviluppo della propria infanzia;
il sottoscritto Consigliere regionale
Interroga
la Giunta regionale per conoscere:
1) se è a conoscenza di tali dati e di tale ricerca svolta
dall'Organizzazione internazionale del lavoro (ILO);
2) se ha già posto in essere delle azioni per verificare la
corrispondenza di tali dati in modo da poter poi intervenire per
eliminare o almeno per attenuare la presenza in Valle di questo
preoccupante fenomeno.
F.to: Lanièce
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda la prima
questione posta, il rapporto dell'ILO, a cui si fa riferimento
nell'interrogazione: "A future without child labour" utilizza, per
quanto concerne l'analisi del lavoro minorile in Italia, fra le
altre, una ricerca svolta da Gianni Paone e Anna Teselli per conto
della CGIL. Noto una particolare vicinanza in queste due
interrogazioni del Consigliere Lanièce con la CGIL.
Tornando all'argomento, l'analisi, come si legge nella stessa
ricerca: "Lavoro e lavori minorili in Italia", EDS Editori del
2000, ha il suo nodo principale proprio nella difficoltà di stimare
con precisione il fenomeno. Con l'entrata in vigore della legge n.
977/1967 contro il lavoro minorile, l'ISTAT ha ritenuto concluso e,
quindi, non più rilevabile, il fenomeno, identificandolo da allora
come fenomeno raro, perdendo esso ogni ragione scientifica di
rilevazione e di valutazione quantitativa.
Nel 1993 l'UNICEF ha stimato in Italia 200-300.000 minori che
lavorano illegalmente. Non è chiaro - si dice nella ricerca sopra
citata - in che modo l'UNICEF abbia valutato il fenomeno. Negli
stessi primi anni '90 fu il CENSIS ad analizzare il fenomeno,
arrivando a stimare un dato di 120.000, ma senza alcuna distinzione
fra quelli con meno di 15 anni e quelli con oltre 15 anni, viste le
conseguenze sul piano giuridico di questo. Nel 1996 l'ILO stima che
in Italia il numero di minori fra i 10 e i 14 anni che lavorano
illegalmente rappresenti lo 0,4 del totale della popolazione
minorile, una percentuale che deriva da una comparazione con altri
Paesi europei. Se consideriamo però che la popolazione valdostana
fra i 10 e i 14 anni è di circa 4.000 unità, lo 0,4 indicato
dall'ILO comporta un valore assoluto di 16 unità, ben diverso dalle
408 in questione e, comunque, anch'esso discutibile; quindi c'è un
problema anzitutto di identificazione della dimensione del
fenomeno. Sicuramente la dispersione scolastica nell'età
dell'obbligo è l'elemento che meglio di ogni altro può aiutare ad
analizzare il fenomeno del lavoro minorile. In Valle d'Aosta i
"drop out" nella fascia dell'obbligo scolastico, cioè coloro che
non completano la scuola media, sono 50 ogni anno, ma non
abbandonano comunque la scuola prima dei 15 anni.
Altro dato per provare a stimare il fenomeno è quello di
quantificare gli infortuni sul lavoro denunciati, che concernono
ragazzi con meno di 15 anni. In Valle d'Aosta le denunce riguardano
soggetti esclusivamente con oltre 15 anni; quelle con meno,
concernono infortuni in ambiente scolastico, per i quali gli
istituti sono tenuti alla tenuta di una posizione di denuncia
INAIL.
Tornando all'indagine citata, che ha portato al dato delle 400
unità per la Valle d'Aosta, essa è stata realizzata nei primi dieci
mesi del 1999 in realtà territoriali del centro nord, con l'unica
eccezione data da una rilevazione effettuata sul territorio
bresciano. L'indagine approfondita tiene conto di molti fattori, è
rigorosa, analizza con dovizia le diverse figure professionali, i
settori di lavoro, distingue tra "child labour", attività per conto
terzi salariata, e "child work", attività svolta in ambito
familiare e non necessariamente economica. Offre un profilo del
lavoro minorile e dei minori, giungendo ad una stima del fenomeno a
livello nazionale, tenendo conto in particolare del fatto che il
"child labour" è rilevabile soprattutto là dove sono presenti
comunità di immigrazione asiatica, cinese "in primis", tanto da
dedicare a questo aspetto un capitolo a parte.
L'indagine risulta meno rigorosa, invece, quando cerca - pur
adottando parametri diversi a seconda del territorio - di giungere
ad una distribuzione del fenomeno che coinvolga tutte le regioni
italiane. Si tiene cioè conto delle differenze che si rilevano sul
territorio nazionale nel grado di dispersione scolastica, nella
diversa composizione e propensione al lavoro del nucleo familiare,
delle diverse economie del lavoro sommerso presenti in ciascun
territorio. In ogni caso, pur con l'adozione di questi parametri di
differenziazione delle aree, la distribuzione del dato nazionale
risulta non realistica per la nostra regione. Infatti, dapprima si
giunge a valutare in 368.000 i minori fra i 10 e i 14 anni che
lavorano in Italia, poi si procede ad una distribuzione fra le
regioni, sulla base della popolazione e della presenza del lavoro
sommerso. In questo modo vengono assegnate alla Valle d'Aosta 408
lavoratori con meno di 15 anni, 217 maschi e 191 femmine: di
questi, sarebbero 320 al primo lavoro, mentre 88 avrebbero già
registrato altre esperienze, 156 lavorano da meno di un anno, 117
da più di un anno - ma meno di due - 136 da più di due anni;
infine, 195 lavorerebbero in famiglia e 214 presso terzi.
Con riguardo alla dispersione scolastica la stessa ricerca non
ha potuto ripartire il dato di 408, cioè non risulterebbero minori
che hanno abbandonato prima dell'obbligo la scuola per lavorare;
pertanto, tutti i 408 soggetti frequenterebbero ancora la scuola e,
nel contempo, lavorerebbero: questo seguendo la logica della
ricerca.
Credo che se provassimo a riflettere un attimo, non avremmo
neppure bisogno di porci certi interrogativi, cioè credere che
oltre il 16 percento della popolazione valdostana di età fra i 10 e
i 14 anni sia sfruttata in laboratori clandestini mi sembra un dato
fantascientifico, anche perché credo che la nostra sia una realtà
in cui certi fenomeni, se avessero dimensioni di questo genere,
sarebbero sicuramente conosciuti. Mi attengo ai dati forniti da
coloro a cui compete la verifica del rispetto della legge n.
977/1967.
Il Servizio ispezione del lavoro informa che sono 428 i
lavoratori minori in Valle, 300 maschi e 128 femmine, ma che hanno
un'età compresa fra 15 e 18 anni, età che consente lo svolgimento
di attività lavorative, pur con i limiti previsti dalla legge. Lo
stesso servizio riferisce che nel corso del 2002 sono state
ispezionate 33 aziende e che in nessuna è stata rilevata la
presenza di lavoro vietato, definizione che, fra l'altro, raccoglie
lo sfruttamento dei minori di 15 anni; quindi, dalle ispezioni che
sono state fatte in 33 aziende - un numero significativo quindi -
non sono emersi dati. Questo per venire al secondo punto: abbiamo
cercato di capire se i dati che vengono fuori da questa indagini
siano dati realistici o se siano basati su alcuni modelli
matematici, che difficilmente si adattano alla nostra realtà. Credo
che i dati indicati non siano attendibili; non escludo che nella
nostra realtà vi siano forme di "child work", di lavoro in
famiglia, che sono fenomeni fisiologici, ma non illegali.
Condivido comunque quanto dice il Consigliere Lanièce nella
premessa della sua interrogazione, quando dice che è intollerabile
la presenza del lavoro minorile che sfrutta, senza ritegno, la
produttività di chi, in virtù della propria tenera età, dovrebbe
dedicarsi allo studio ed allo svago, nel normale processo di
sviluppo della propria infanzia. Pertanto, con gli organi preposti,
vedremo di mantenere alta l'attenzione su questo fenomeno, ma posso
dire - con sufficiente livello di certezza - che non ci troviamo di
fronte a fenomeni di lavoro minorile, quali quelli denunciati dalla
ricerca che è stata precedentemente indicata.
Président
La parole au Conseiller Lanièce.
Lanièce (SA)
Prendo atto con soddisfazione della risposta
dell'Assessore, nel senso che dimostra di essere positivo
affermando che non c'è questo rischio.
Ho presentato questa interrogazione perché il 6 gennaio scorso
avevo letto sulla "Gazzetta Matin" un articolo che parlava del
lavoro minorile in Valle e, dato che poi questo articolo è stato
allegato alla rassegna stampa dell'Ufficio di Presidenza della
Regione, ho ritenuto opportuno aspettare eventuali smentite. Poiché
non ho sentito né letto alcuna smentita su questo articolo ho
ritenuto opportuno presentare in aula questa interrogazione per
avere delucidazioni in merito. In effetti, i dati che sono
evidenziati da questa ricerca fatta dalla CGIL e pubblicata sul
bimestrale di informazione dell'INAIL, n. 2 del giugno 2002, sono
dati allarmanti, perché individuano per la Valle d'Aosta 35 minori
sotto i 10 anni, 46 di 11 anni, 91 di 12 anni, 119 di 13 anni e 117
di 14 anni, per un totale di 408 minori.
Se i dati non sono veri, allora, la prima cosa da fare è
smentire ufficialmente, perché lasciando circolare notizie di
questo genere si può generare attenzione e preoccupazione. Io
stesso ho presentato questa iniziativa perché ero preoccupato; 408
è un numero elevato rispetto alla popolazione minorile in Valle. La
seconda cosa, ovviamente, è quella di effettuare con gli organi
preposti un monitoraggio sulle aziende valdostane per verificare la
veridicità dell'affermazione che non esiste lavoro minorile in
Valle, proprio perché - come dicevo in premessa, sulla quale
l'Assessore concorda - è intollerabile la presenza del lavoro
minorile nel mondo e in Italia, quindi anche nella nostra Regione.
Resto dell'idea che occorra fare un controllo a tappeto e smentire
ufficialmente questi dati, perché non possiamo permettere che
parlando di lavoro minorile nella casella della Valle d'Aosta venga
scritto dall'INAIL, dalla CGIL e da altri, un valore pari a
408!
Penso pertanto che sia opportuno mettere in atto tutte le azioni
possibili per effettuare, di concerto con gli organi preposti, un
controllo a tappeto della realtà valdostana, in modo da evidenziare
se esiste o no questo lavoro minorile in Valle, perché si tratta di
un fenomeno molto più importante di altre cose che discutiamo e che
magari cerchiamo di seguire con interesse. Penso che, a fronte di
questo fenomeno, che è gravissimo nel mondo, sia opportuno da parte
di una seria amministrazione cercare di valutare al più presto se
questi dati sono veritieri, o altrimenti smentirli ufficialmente.
Bisogna evitare che qualcuno possa pensare che in Valle d'Aosta
esiste il lavoro minorile: si tratta di un fenomeno che, se fosse
presente, sarebbe gravissimo e sul quale occorre prestare la
massima attenzione.
