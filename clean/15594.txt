Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1897 del 17 aprile 1996 - Resoconto
SEDUTA ANTIMERIDIANA DEL 17 APRILE 1996
OGGETTO N. 1897/X Controlli sul personale addetto alle sale
operatorie dell'Ospedale per la presenza di gas anestetici.
(Interrogazione)
Interrogazione Avuto notizie che i chirurghi e il personale
infermieristico delle sale operatorie vengono sottoposti
trimestralmente a controlli atti ad accertare la quantità di gas
anestetici presenti nelle vene, dovuti alla prolungata esposizione
a questi gas;
Risultato che ad alcuni medici e personale siano stati trovati
tassi di gas (fluotano) al di sopra della soglia di sicurezza, il
che provocherebbe disturbi tipo cefalee e conati di vomito.
il sottoscritto Consigliere regionale
interroga
l'Assessore competente per sapere:
1) se risponde a verità che il gas (protossido di azoto) non
verrebbe dosato perché l'USL non sarebbe in grado di dosarlo;
2) a cosa siano dovuti i controlli così ravvicinati;
3) se l'impianto di ricambio aria nelle sale operatorie sia a
norma con le direttive CEE.
F.to: Chiarello
Presidente Ha chiesto la parola l'Assessore alla Sanità e
Assistenza Sociale, Vicquéry.
Vicquéry (UV) M. Chiarello, s'agissant d'une question concernant
le domaine de stricte compétence de l'USL, je donne lecture de la
réponse qui m'a été envoyée par la même USL:
"In riferimento alla nota del 5 aprile 1996, si comunica quanto
segue.
In applicazione delle norme a tutela della salute del personale
dipendente, questa amministrazione ha costantemente tenuto sotto
controllo l'esposizione ai gas anestetici del personale addetto
alle sale operatorie, sia attraverso il monitoraggio ambientale,
misura della concentrazione degli inquinanti nell'aria, sia
attraverso la sorveglianza sanitaria comprendente il monitoraggio
biologico, misura della concentrazione degli inquinanti nell'urina
del personale esposto, e la visita medica da parte del medico
competente, specialista in medicina del lavoro, secondo le modalità
previste dalla circolare del Ministero della sanità del 14 marzo
1989, n. 5. L'anestesia viene indotta facendo respirare al paziente
una miscela gassosa composta da ossigeno e protossido di azoto, con
l'aggiunta di un anestetico alogenato. In passato veniva utilizzato
l'alotano, mentre attualmente viene utilizzato l'isofluorano. Il
controllo ambientale viene effettuato periodicamente dal servizio
di prevenzione e sicurezza degli ambienti di lavoro di questa USL,
attraverso la misura della concentrazione di protossido di azoto e
di isofluorano nell'aria delle sale operatorie.
Il monitoraggio biologico viene effettuato dal reparto chimico
del Laboratorio di sanità pubblica di questa USL attraverso la
ricerca nelle urine degli esposti dell'isofluorano, che è la
sostanza potenzialmente più nociva. L'inquinamento ambientale - e
quindi l'esposizione del personale - è causato dall'aria espirata
dal paziente e viene contenuto dal sistema di ricambio dell'aria. A
causa della limitata efficienza dell'impianto di condizionamento
delle sale operatorie i risultati del monitoraggio ambientale erano
in passato, pur restando nella norma, abbastanza vicini ai limiti
previsti dalla citata circolare del Ministero della sanità per le
sale operatorie "vecchie". Per migliorare la situazione, in attesa
del programmato rifacimento dell'impianto di condizionamento, è
stato installato in tutte le sale operatorie e nella sala Réveil un
sistema di evacuazione attiva dei gas espirati dai pazienti, gas
che vengono captati ed evacuati direttamente all'esterno da un
apposito impianto di aspirazione. In tal modo i risultati dei
controlli ambientali sono nettamente migliorati e sono ampiamente
al di sotto anche dei limiti previsti dalla circolare ministeriale
per le sale nuove, che sono ovviamente inferiori ai limiti previsti
per le sale vecchie.
A questo notevole miglioramento delle condizioni ambientali,
confermato nei successivi controlli, ha fatto riscontro un modesto
miglioramento dei risultati del monitoraggio biologico del
personale esposto. Essendoci ragionevoli dubbi che l'incongruenza
fra i risultati del monitoraggio ambientale e quelli del
monitoraggio biologico siano connessi alle modalità del
campionamento delle urine e alla metodica analitica, è stata
recentemente stipulata una convenzione con il laboratorio di sanità
pubblica di Ivrea, in modo da avere un controllo in doppio per
l'isofluorano - controllo che farebbero Aosta e Ivrea - e un
ulteriore controllo attraverso il dosaggio del protossido di azoto
urinario (che farà solo Ivrea), in attesa che il laboratorio di
Aosta metta a punto la metodica attualmente in fase di
sperimentazione, per determinare il protossido di azoto. Il
controllo in doppio inizierà a far data dal 22 aprile.
Per concludere, l'esposizione degli addetti alle sale operatorie
è tenuta rigorosamente sotto controllo in ottemperanza alle norme
di legge riguardanti la sicurezza e la salute dei lavoratori. La
frequenza trimestrale dei controlli è espressamente prevista
dall'articolo 92 del DPR 28 novembre 1990, n. 384, contratto del
personale della sanità. Per quanto riguarda le norme CEE, citate
nell'interrogazione, non è possibile dare una risposta più
esaustiva, non essendo chiaro a quali norme CEE si riferisca
l'interrogante.
A disposizione per ogni ulteriore chiarimento, si porgono
distinti saluti".
Presidente Ha chiesto la parola il Consigliere Chiarello.
Chiarello (RC) Intanto ringrazio l'Assessore per la risposta.
Una domanda che mi viene spontanea in questo momento è se anche in
altri ospedali ci sono gli stessi problemi. Pensavo che l'Assessore
nella risposta potesse dirmi se questo è un problema particolare
dell'Ospedale di Aosta, oppure se anche in altri ospedali si
presenta lo stesso problema. Ho preso atto che l'USL è carente
almeno per quanto riguarda lo sviluppo delle analisi: se ha cercato
le prove comparative con l'Ospedale di Ivrea, vuol dire che ci sono
delle carenze. Spero che vengano risolte e che anche questo
problema si risolva.
