Classificazione
ASSISTENZA SOCIALE
Associazionismo - volontariato
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Protezione civile
Vigili del fuoco - Difesa antincendi



Oggetto del Consiglio n. 518 del 16 aprile 2009 - Resoconto
OGGETTO N. 518/XIII - Approvazione di risoluzione:
"Partecipazione della Valle d'Aosta alla ricostruzione delle zone
terremotate dell'Abruzzo".
Risoluzione
Ricordato il terremoto che ha colpito l'Abruzzo nella notte
di lunedì 6 aprile 2009;
Memore
dello straordinario aiuto ricevuto dalla Valle
d'Aosta in occasione dell'alluvione dell'ottobre 2000;
Preso atto
che il sistema valdostano di protezione
civile, anche con l'apporto del volontariato regionale, ha risposto
prontamente e efficacemente, organizzandosi sin dalla mattinata di
lunedì 6 aprile al fine di portare aiuto alla popolazione abruzzese
e di intervenire attraverso risorse specialistiche dei Vigili del
Fuoco nelle operazioni di soccorso;
Preso atto
che l'Amministrazione regionale ha attivato
due conti correnti, uno bancario e uno postale, al fine di
raccogliere fondi da destinare alla popolazione abruzzese;
Considerato
che gli aiuti nella fase di emergenza,
fondamentali nella prima fase di intervento, non esauriscono
l'attenzione e l'impegno che devono essere consacrati per la
ricostruzione e il ritorno alla normalità del territorio
colpito;
Ricordata
l'importanza che gli aiuti per la
ricostruzione siano indirizzati in modo concreto e efficace, in
coordinamento con le decisioni che saranno assunte dalla Regione
Abruzzo, dalla Conferenza delle Regioni e delle Province autonome e
dal Dipartimento della Protezione Civile;
Esprime
la propria solidarietà e vicinanza alla popolazione abruzzese
e alle famiglie delle vittime e il proprio ringraziamento ai
responsabili e agli operatori del sistema di protezione civile, dei
Vigili del Fuoco valdostani e del volontariato regionale;
Impegna
il Presidente della Regione affinché:
-
la Valle d'Aosta partecipi fattivamente alla
ricostruzione;
-
gli interventi della Valle d'Aosta siano diretti, e
per quanto possibile concentrati, in favore di un territorio e di
una comunità precisi, individuati di concerto con la Regione
Abruzzo.
F.to: Lavoyer - Carmela Fontana - Empereur - Salzone - Louvin
- Zucchi
Président
- La parole au Conseiller Rigo.
Rigo (PD)
- Credo che meriti una riflessione da parte del
Consiglio il dramma che ha colpito un paese dell'Italia, un paese a
noi vicino, quindi anche come gruppo del Partito Democratico ci
associamo alle parole di solidarietà espresse ieri dai Presidenti
dell'Assemblea e della Regione, siamo vicini - come penso tutti i
colleghi - a quanti in questi giorni: donne, uomini, bambini,
anziani, ragazze e ragazzi che con il terremoto hanno perso i
propri cari, una casa, se non tutto, persone che devono
ricominciare a sperare, persone che prima di tutto devono
ricostruire una vita. A pochi giorni di distanza, mentre continuano
le scosse che chiamano "di assestamento", desideriamo anche noi
ringraziare tutti coloro che hanno offerto la loro disponibilità
come volontari per l'Abruzzo, così come abbiamo apprezzato lo
slancio e la generosità offerta dalla Protezione civile della Valle
d'Aosta e dalle associazioni che si sono affiancate nell'opera di
aiuto, rendendo così una testimonianza concreta e preziosa di
attenzione e condivisione al dramma umano. Ancora una volta abbiamo
registrato una straordinaria mobilitazione - lo abbiamo vissuto noi
direttamente nel 2000 - che è ancora in corso in tanti piccoli e
grandi paesi di questa nostra nazione.
La Protezione civile nazionale ha mostrato il meglio di sé, si è
dimostrata ben collaudata e questo è positivo; la cosa che però fa
rabbrividire è sapere che troppo spesso questa organizzazione deve
supportare le inadempienze di un sistema, che io dico ci coinvolge
tutti, nessuno escluso, che preferisce affrontare i problemi solo
ed esclusivamente quando questi si presentano drammaticamente. È
evidente che fa rabbia che solo in questi tragici momenti, solo
nella prossimità di un dramma, tutti comincino a citare la
California, il Giappone: chiacchiere, cultura della prevenzione
poca!
Venendo all'ordine del giorno, siamo convinti che l'impegno e
l'attenzione dovranno continuare anche quando i riflettori
inevitabilmente si spegneranno e ognuno di noi sarà ripiombato
nella propria vita quotidiana. L'Italia dovrà fare in fretta ad
avviare la ricostruzione, perché fra poco arriverà l'inverno che in
quelle terre è rigido e lungo e la gente non potrà vivere nella
tenda. La tutela della salute di decine di migliaia di persone
richiede un ospedale sicuro e funzionante, un ospedale che abbiamo
appreso in questi giorni non aveva l'agibilità. Chi ha un lavoro in
proprio o dipendente deve poter tornare presto alla sua attività,
perché non si vive di soli sussidi e tutto questo non potrà
avvenire per caso, ma solo se alla solidarietà concreta di questi
giorni seguiranno fatti, decisioni, opere. Ecco perché abbiamo da
subito aderito a questo ordine del giorno, la dimensione e la
gravità del disastro richiedono un'organizzazione degli aiuti
complessa e imponente, che avrà certamente bisogno dell'apporto
organizzato di ciascuno. Per questo siamo favorevoli al
coordinamento, come c'è scritto nell'impegnativa della risoluzione,
coordinamento sia delle risorse finanziarie dei numerosi conti
correnti, sia dell'utilizzazione di tutte queste risorse
finanziarie che ci saranno, e speriamo tante. Coordinamento e
concertazione della comunità valdostana e quindi Enti locali,
Regione, sindacati, confindustria, associazioni vicine alla
comunità dell'Abruzzo per valutare insieme la necessità e i tempi
più opportuni, come aveva richiamato il Presidente Rollandin ieri
nel suo intervento, per far arrivare positivamente l'aiuto di tutta
la Valle d'Aosta.
Nel passato questo sistema, coordinato da uno specifico gruppo
operativo - il Presidente della Regione ne faceva capo ed era lui
responsabile - ha funzionato; invitiamo quindi con questo ordine
del giorno il Presidente a seguire le azioni messe in atto nelle
tragiche precedenti esperienze. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. L'ordine del giorno
è stato giustamente sottoscritto da tutti i Capigruppo con un
significato molto preciso, quello di riconfermare un impegno:
un'attenzione a quello che sta succedendo, un interesse che va
nella duplice direzione di intervenire con tutte le forze al più
presto e con azioni mirate; e soprattutto un altro impegno credo
che vada nella direzione di attivare tutti i controlli a livello
locale, per tornare al sistema della sicurezza, per fare quello che
si deve fare ed evitare che poi ci siano sorprese.
Per fortuna - come è stato detto - sotto il profilo dei problemi
legati al terremoto abbiamo una situazione molto migliore, abbiamo
solo tre Comuni che sono a livello tre, quindi con delle
problematiche che già si stanno affrontando; questo però non ci
esime dal mettere, sotto il profilo della sicurezza, tutta
l'attenzione necessaria a che ci sia la massima concentrazione e
impegno sulla costruzione sia per la parte pubblica (cosa che si
sta facendo in particolare), sia per la parte privata. È questo un
impegno che credo vada nella direzione di evitare di piangere dopo,
perché è meglio intervenire prima. Mi riconosco ampiamente, come
tutti, nelle parole che sono state pronunciate dal collega Rigo,
quindi non voglio ripetere cose dette in modo egregio.
Voglio solo, a nome di tutti, riconfermare il ringraziamento
particolare alla Protezione civile e ai Pompieri volontari e di
ferma, che sono già intervenuti, intervengono e si danno i turni,
in stretta e perfetta sintonia con la Protezione civile nazionale.
Anche questo sicuramente ha dato prova di intervento lodevole e
soprattutto mirato e di grande competenza. Questo è uno dei punti
fermi a livello nazionale, non possiamo che riconfermare questo
impegno e in questa azione lo ha fatto la Giunta, lo ha fatto il
Consiglio; anche a livello individuale vogliamo dare quel segnale
di attenzione ad un tema importante nella direzione di un
coinvolgimento che deve essere il più totale possibile. Il buon
esempio che ci viene da tutte le famiglie che in questi giorni
continuano a dare questa disponibilità è un gesto buono di
attenzione: di questo cerchiamo di farci interpreti.
Con questo credo che si potrà votare l'ordine del giorno e
quanto prima - non lo abbiamo ancora fatto, perché a livello di
Stato-Regioni ci stiamo coordinando come presenza e come intervento
diretto - vi sarà una presenza diretta sui luoghi, ma che non sia
una presenza solo di ufficialità, bensì che sia mirata a qualcosa
di pratico. Grazie.
Président
- Je soumets au vote la résolution:
Conseillers présents et votants: 29
Pour: 29
Le Conseil approuve à l'unanimité.
Président
- Avec cette votation nous avons achevé nos
travaux. J'invite les Chefs de groupe à la réunion dans la salle,
tout près.
La séance est levée.
---
La réunion se termine à 11 heures 45.
