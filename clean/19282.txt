Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 648 del 9 giugno 2004 - Resoconto
OGGETTO N. 648/XII - Valutazione su una recente indagine
Eurostat sul sistema economico regionale. (Interrogazione)
Interrogazione
Premesso:
- che una recente indagine di Eurostat, l'ufficio statistica
dell'UE, ha rilevato che la Valle d'Aosta figura tra le regioni
europee meno dinamiche sotto il profilo economico;
- che tale indagine si riferisce al periodo 1996-2001, fase
in cui la crisi congiunturale dei mercati era meno accentuata
rispetto al momento attuale;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1) quali considerazioni esprime sull'indagine di
Eurostat;
2) quali sono (se esistono) le strategie dell'esecutivo
regionale per superare - o quanto meno mitigare - le criticità e le
debolezze del sistema economico valdostano.
F.to: Tibaldi - Lattanzi
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Rispetto alle questioni poste, si tratta
di questioni che fanno riferimento ad indagini statistiche, quindi
porrò in premessa alcune questioni di metodo, nel senso che, per
una realtà di piccole dimensioni come la nostra, l'analisi dei dati
economici richiede una certa cautela; infatti, come spesso accade,
i dati possono essere condizionati da fattori legati alle fonti
utilizzate, oltre che alla rilevazione ed alla metodologia
statistica. L'Istituto Tagliacarte, ad esempio, nel 2002 aveva
stimato una crescita del PIL doppia rispetto a quella nazionale,
mentre l'ISTAT fornisce un dato sensibilmente diverso. Dicevo, le
dimensioni territoriali molto diverse, pensiamo alle dimensioni di
regioni come Rhône-Alpes e la Valle d'Aosta, sicuramente possono
comportare rischi di errori statistici rilevanti.
Pur trattandosi di aspetti tecnici molto specifici, appare
tuttavia opportuno evidenziare alcuni elementi tecnico-metodologici
che possono consentire di leggere meglio i dati presi in esame,
soprattutto in ragione del fatto che le informazioni più recenti si
differenziano in misura sostanziale da quelle discusse nel passato.
Innanzitutto è fondamentale ricordare che le rilevazioni Eurostat
si basano sulle rilevazioni effettuate dai diversi istituti
statistici dei singoli Stati membri; pertanto, nel caso dell'Italia
la fonte dei dati è in realtà l'ISTAT, Eurostat al massimo può
apportare eventualmente solo alcuni correttivi al fine di
omogeneizzare le diverse rilevazioni. Per quanto riguarda lo
specifico delle rilevazioni di dati economici, nel corso del 2000
l'ISTAT, adottando il regolamento europeo n. 2223/1996 sul sistema
europeo di conti - il SEC 1995 -, quindi proprio per uniformare le
proprie rilevazioni con gli standard definiti a livello
comunitario, ha rivisto le serie storiche costruite secondo il
precedente sistema e ha conseguentemente dovuto aggiornare i dati
relativi ai conti economici territoriali a partire dal 1995. Il
completamento del lavoro di ricostruzione del complesso dei conti
ha richiesto circa 2 anni; in realtà, ancora recentemente sono
stati pubblicati dati rivisti relativi a questi ambiti di analisi,
al fine di produrre serie storiche omogenee e sufficientemente
lunghe. Si deve poi segnalare che i risultati così ottenuti hanno
prodotto modifiche di modesta entità nei valori assoluti,
soprattutto per le regioni di piccole dimensioni qual è la Valle
d'Aosta.
In termini relativi e comparativi queste scelte hanno invece
apportato radicali cambiamenti nel "benchmark" territoriale, tanto
che su queste basi il posizionamento della Valle d'Aosta nei
confronti del dato nazionale appare differente rispetto a quanto
emergeva in precedenti analisi. Da ultimo è ancora utile
sottolineare che, in considerazione delle ridotte dimensioni della
nostra Regione, la lettura di questi dati richiede una certa
attenzione, proprio in ragione del fatto che l'errore statistico
può essere più elevato.
Ho esplicitato questa premessa di carattere metodologico,
ovviamente elaborata da parte di chi di statistica se ne occupa,
per fare le valutazioni successive. Cosa ci dicono i dati e le
dinamiche economiche ed il livello di reddito? I dati presi in
considerazione considerano il reddito pro capite in termini di
potere d'acquisto standard, ovvero al netto degli effetti dei
prezzi, che fornisce invece una misura dello sviluppo delle singole
economie e poi i dati presi in esame riguardano anche la dinamica
economica negli ultimi anni; in sostanza, per fornire un quadro
completo della situazione, occorre tenere conto di entrambi gli
elementi.
In merito al primo punto si deve osservare che la Valle d'Aosta,
fatta 100 la media europea, nel 2001 presentava un reddito pro
capite superiore del 24% rispetto al livello medio europeo. Questo
valore risultava nettamente superiore a quello dell'Italia, il cui
valore era di fatto simile alla media europea, e dell'Italia nord
est, mentre era sostanzialmente simile a quello dell'Italia nord
ovest. Anche prendendo in esame il valore medio del periodo
1999-2001, la Valle d'Aosta si posiziona decisamente meglio
rispetto alla media europea, all'Italia, all'Italia nord est,
mentre il livello di reddito pro capite della nostra Regione è di
fatto simile a quello dell'Italia nord ovest.
Per venire alle dinamiche recenti, nel periodo 1999-2002 il
prodotto interno lordo a prezzi costanti della Valle d'Aosta è
cresciuto complessivamente del 3,2% ad un tasso medio annuo
inferiore all'1%, a fronte di un dato medio nazionale del 5,4% e di
un valore riferito all'Italia nord occidentale del 4,5%; quindi la
Valle d'Aosta è cresciuta meno da questo punto di vista. Anche con
riferimento ai tassi di crescita reali le "performances"
dell'economia regionale appaiono leggermente inferiori al dato
nazionale: l'economia valdostana sarebbe infatti cresciuta ad un
tasso medio nel periodo 1999-2002 del 2,3%, contro il 2,9%
dell'Italia nel suo complesso. Infine, un dato analogo come
tendenza, ma diverso sotto il profilo quantitativo si osserva
prendendo in esame le stesse dimensioni riferite al valore aggiunto
regionale. In sostanza, nel periodo considerato il sistema
produttivo valdostano risulta essere, dal punto di vista dinamico,
meno performante, sia rispetto alla media nazionale, sia con
riferimento alla media europea, che, come è noto, è stata in quegli
anni superiore alla media nazionale. Si deve però evidenziare che
ciò deriva dal fatto che complessivamente il nostro Paese risulta
meno performante rispetto alla media Unione europea; in secondo
luogo, si deve osservare che nel periodo in esame l'economia
regionale ha evidenziato un primo biennio 1996-1997 di
rallentamento, a cui è seguita una fase espansiva. La sensibile
crescita avviatasi a partire dalla fine del 1998 appare essere
stata però frenata nel biennio 1999-2000, in particolare da due
rilevanti elementi slegati dallo specifico della congiuntura
economica: la chiusura del Traforo del Monte Bianco a partire dal
marzo del 1999, protrattasi fino a metà 2002, quanto meno per il
traffico commerciale e gli eventi alluvionali dell'autunno del
2000. Infine, nel 2001 si è avuta una nuova fase di ripresa.
Pur sostenendo che i fattori richiamati possono essere indicati
come i principali agenti inibitori la fase di sviluppo del sistema
regionale, analizzando i singoli comparti economici non si può
comunque escludere la presenza di punti di debolezza propri
dell'economia regionale; ad esempio, nel periodo considerato il
settore delle costruzioni ha evidenziato dei "trend" non positivi.
Sintetizzando la situazione si può affermare che il livello di
benessere della nostra Regione si mantiene elevato, mentre sotto il
profilo delle dinamiche economiche si osserva un rallentamento. In
questo contesto le dinamiche occupazionali sono comunque delle
dinamiche positive, nel senso che abbiamo raggiunto per quanto
riguarda l'occupazione dei livelli che sono in linea con la
strategia europea dell'occupazione; questo è un dato simile a molte
economie, compresa quella nazionale che, a fronte di un
rallentamento dell'economia, mostra un incremento
dell'occupazione.
Il rallentamento dell'economia regionale quindi è spiegabile sia
con un andamento non ottimale dell'economia italiana, sia con
ragioni proprie, prevalentemente di natura extraeconomica, sia
ancora con una fase non brillante di alcuni settori economici; a
questo proposito si fa tuttavia presente che il settore industriale
regionale, pur presentando significative difficoltà, evidenzia
"trend" migliori sia dell'Italia, sia del complesso delle regioni
del nord ovest.
"Quali sono le strategie dell'Esecutivo regionale per
superare - o quanto meno mitigare - le criticità e le debolezze del
sistema economico valdostano".
Innanzitutto le strategie di
fondo sono riportate - il tempo consentito da un'interrogazione non
è tale da permettere di esaminare in modo approfondito tutte le
questioni, mi limiterò ad alcune considerazioni di carattere
generale - nel programma di maggioranza, che prevede interventi
specifici per i diversi settori dell'economia valdostana, che nel
complesso mantengono la loro validità. Va detto che nella nostra
situazione pesano i limiti di una politica europea e di una
politica nazionale. Non voglio iscrivere la Confindustria ad alcun
polo, anzi ritengo che, proprio sulla base di quanto è stato detto
dai massimi rappresentanti di questa organizzazione, questa voglia
essere assolutamente autonoma rispetto alle organizzazioni
politiche, ma sia il convegno di studi della Confindustria tenutosi
nel mese di aprile, sia l'ultima relazione del Dott. Montezemolo
abbiano messo in evidenza i limiti e la debolezza del nostro
sistema produttivo, soprattutto insistendo sulle questioni
dell'innovazione e sulla necessità di investire nella ricerca e di
dare nuovo respiro alla concertazione, temi che erano stati oggetto
di un accordo interconfederale fra la Confindustria e le
organizzazioni confederali dei lavoratori. Questo per dire che
questo tipo di analisi risponde ad alcuni criteri di oggettività e
fotografa una situazione che presenta delle problematicità a
livello nazionale. Quello che si rischia in una situazione di
questo genere - rischio assolutamente da evitare - è l'insorgere di
una competizione campanilistica fra entità provinciali, ovvero uno
sviluppo di una mentalità conservativa e di sopravvivenza, che
rischia di non portare avanti uno sviluppo che consenta di
affrontare i nuovi mercati e le nuove sfide. Siamo convinti che lo
sviluppo economico debba confrontarsi con la qualità e non solo e
non tanto con la quantità; siamo convinti altresì che la
concertazione fra le parti sociali, soprattutto in una piccola
realtà come la nostra, sia un tema che debba essere necessariamente
supportato. La Valle d'Aosta è un distretto turistico, ha
produzioni agricole di eccellenza, ha un settore industriale che,
al di là della fase congiunturale particolarmente negativa, può
svilupparsi ulteriormente facendo soprattutto sistema e puntando
sulla qualità e sull'innovazione, quindi puntando sulla creazione
di filiere trasversali tra i diversi settori economici, favorendo
un'integrazione fra le diverse attività economiche.
La Regione in questi anni ha posto le basi affinché il "sistema
impresa" possa beneficiare di una serie di strumenti innovati, mi
riferisco alla revisione degli incentivi, all'avviamento di
progetti di semplificazione amministrativa, al miglioramento delle
infrastrutture, all'adozione di strumenti funzionali
all'occupazione e alla formazione professionale quale il nuovo
Piano delle politiche del lavoro - che nel corso dei lavori di
questo Consiglio verrà affrontato successivamente -, alla creazione
dell'università come volontà di investire sul capitale umano, che
diventa decisivo per lo sviluppo di qualunque territorio, penso a
nuovi progetti di legge quale quello relativo alla pianificazione
delle opere pubbliche, come un intervento sul piano delle
infrastrutture. Delle cose vanno sicuramente fatte, ma credo che i
problemi di competitività siano problemi della Valle d'Aosta, ma
complessivamente del "sistema paese". In sintesi, come
Amministrazione, dobbiamo scegliere fra due vie: la "via bassa",
cioè bassa competitività, bassi livelli di professionalità, bassa
capacità tecnologica e la "via alta", e questa è la sfida a cui è
di fronte la Valle d'Aosta, che è quella di puntare a settori
economici di maggiore eccellenza dal punto di vista della qualità
delle produzioni, della capacità professionale degli operatori,
della possibilità di introdurre elementi di innovazione e ricerca.
Questa è una sfida che riguarda la nostra Regione, così come
concerne altri settori territoriali del nostro Paese, ma anche il
sistema europeo; credo che non si debba rinunciare ad obiettivi che
sono quelli sì di competitività, ma anche di coesione sociale e di
mantenimento di strutture di solidarietà che sono essenziali per
ogni modello di sviluppo.
Si dà atto che dalle ore 10,55 presiede il Vicepresidente
Lanièce.
Presidente - La parola al Consigliere Tibaldi.
Tibaldi (CdL) - Prendo spunto dal suo ultimo passaggio,
Assessore, quando ha detto che ci troviamo di fronte a due vie: una
"via bassa" e una "via alta"; non ho capito però alla fine quale
via vogliate percorrere voi dell'Esecutivo nell'affrontare questa
sfida competitiva, che ci vede di fronte non solo ad altre regioni
italiane ed europee, ma ci vede coinvolti in una sfida globale.
Questo sarebbe un primo punto al quale voi stessi, che avete le
redini dell'amministrazione regionale, dovreste dare una risposta
in termini concreti e rapidi.
Lei ha tracciato un profilo dei dati congiunturali esaminati da
diversi istituti, la nostra domanda si incentrava su una delle
recenti statistiche effettuate da Eurostat, che aggiunge al mosaico
delle situazioni critiche a livello continentale il tassello
valdostano. In questo fa riferimento al periodo 1996-2001, dove si
evidenzia che la Valle d'Aosta è nel fanalino di coda delle regioni
che hanno avuto un dinamismo economico più lento - lei lo ha poi
parafrasato, dicendo che è un tasso di crescita inferiore - sia in
ambito italiano che europeo. È vero che vi sono fenomeni
congiunturali che hanno causato un rallentamento della nostra
crescita regionale, ma è altrettanto vero che vi sono fattori
strutturali che rimangono irrisolti e penso che l'Assessore li
conosca molto bene, perché un eccesso di presenza regionale nella
economica locale non è motivo di sviluppo o di stimolo alla
crescita e alla competitività delle imprese che risiedono in questa
regione; tanto che, se l'indagine Eurostat prende ad esempio il PIL
delle singole regioni, vediamo come il PIL valdostano sia
fortemente condizionato dalla presenza del comparto regionale, che,
in termini nominali, ci dà dei valori che sono in termini di
ricchezza lodevoli, ma, in termini sostanziali, costituiscono un
"dato drogato", che non fa un riferimento preciso alla capacità di
sviluppare ricchezza e lavoro nella nostra Regione.
Sappiamo che le statistiche vengono prese con cautela e con
prudenza, lei peraltro si è agganciato all'ISTAT oggi criticato dai
suoi colleghi della Sinistra a livello nazionale, che lo additano
come un istituto che non fornisce dati reali del "sistema Italia".
Ora, la Valle d'Aosta si inserisce in un "sistema Italia" da un
punto di vista politico, geografico ed economico, però è vero che
il "sistema Italia" conosce realtà analoghe alla nostra, penso alla
Provincia autonoma di Bolzano, che ha dei presupposti simili ai
nostri, mi riferisco alle competenze legislative ed amministrative,
alla specialità di cui gode la stessa Regione, alle risorse di cui
dispone anch'essa grazie a dei cospicui trasferimenti statali, ma
che, nonostante questa analogia nei presupposti, ha conseguito
risultati decisamente differenti in materia di sviluppo e di
dinamismo economico, tanto che l'indagine Eurostat la classifica
fra le zone più virtuose d'Italia e del resto d'Europa. È vero che
negli anni 1998-2001 l'evento alluvionale e la chiusura del traforo
sono stati dei freni alla crescita, però l'evento alluvionale ha
riguardato anche altre regioni, come Piemonte, Liguria e Lombardia,
che hanno tassi di crescita regionale ben superiori al nostro e la
chiusura del traforo, alla luce di uno studio commissionato dalla
scorsa Giunta regionale, ha evidenziato che l'impatto economico non
è stato così devastante come inizialmente prefigurato; quindi
queste considerazioni vanno a correzione della sua analisi poc'anzi
esposta.
