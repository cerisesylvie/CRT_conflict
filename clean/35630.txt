Classificazione
BENI CULTURALI
SPORT E TEMPO LIBERO
Manifestazioni sportive



Oggetto del Consiglio n. 97 del 25 settembre 2013 - Resoconto
OGGETTO N. 97/XIV - Interrogazione: "Organizzazione di
attività ludico-sportiva da parte dell'Associazione Forte di
Bard".
Président
- Pour la réponse, la parole au Président
Rollandin.
Rollandin (UV)
- Grazie Presidente.
Per quanto riguarda la prima domanda, non vi è stata alcuna
modificazione né delle finalità, né dell'oggetto sociale
dell'Associazione Forte di Bard, consistente nella promozione,
sviluppo del turismo culturale del forte e delle aree limitrofe. Le
attività citate nell'interrogazione sono assolutamente marginali
rispetto all'attività complessiva dell'associazione, e sia quelle a
carattere sportivo, che quelle di animazione degli spazi del forte
sono comunque finalizzate a promuovere la conoscenza del monumento
e l'accesso alle mostre, nonché alla valorizzazione dei territori
limitrofi, come nel caso della Valle del Lys, nell'ambito di una
strategia di promozione che si rivolge anche a nicchie di target
diverse rispetto all'offerta culturale nel senso stretto. Stessa
cosa - credo che lei lo sappia - comunque avviene ad esempio a
Venaria Reale, dove c'è - e con grande successo - la Corsa Da Re,
che si svolge nel Parco della Mandria e per festeggiare l'apertura
della Reggia, oppure le Notti Bianche organizzate da tutti i
principali musei con abbinamento dell'offerta museale ed espositiva
ed intrattenimenti musicali e gastronomici.
Qualche precisazione credo sia giusta sulle premesse
dell'interrogazione. Intanto, solo per quanto riguarda il Monterosa
Walser Ultra Trail, l'associazione è soggetto organizzatore, in
collaborazione peraltro con gli altri soggetti, che sono i Comuni
di Gressoney-Saint-Jean e La-Trinité, Monterosa Ski, CVA e
Assessorato del turismo. Per quanto riguarda il torneo di golf e il
Bard Boulder Contest l'organizzazione è stata totalmente a carico
del Golf Club Les Iles di Brissogne e del Comune di
Gressoney-La-Trinité. Il forte ha allestito in tali occasioni un
proprio gazebo, distribuendo materiale promozionale ed informativo.
Il torneo di golf si svolge ogni anno a rotazione in uno dei campi
da golf valdostani, mentre il forte è, per quanto riguarda il Bard
Boulder Contest...la denominazione deriva dal fatto che il Forte di
Bard ha ideato il forum. Per quanto riguarda l'evento denominato
"La Notte dei Desideri", si è coniugata in tale occasione la
richiesta di un soggetto esterno di portare un forum giovanile al
Forte di Bard in occasione delle stelle cadenti di San Lorenzo e
l'intenzione del forte di organizzare la Notte Bianca in apertura
delle mostre, questo come orario sino alle 4 del mattino. In tale
occasione - che ha registrato circa 900 ingressi totali alle mostre
- non vi sono stati episodi di disordine alcuno o lamentele, e non
vi è stato alcun danno a cose. Inoltre, per quanto riguarda
quell'episodio che lei ha citato, la ragazza in stato di ebbrezza,
la persona in questione è una signora accompagnata dalla sorella e
da un'amica, in visita al forte come turista, e non per partecipare
alla Notte dei Desideri, visto che ha lasciato il forte alle 23, ad
evento appena iniziato. A causa di un momentaneo arresto del terzo
tronco degli ascensori la signora è scesa a piedi lungo l'apposito
percorso pedonale e ha inciampato, cadendo. Il personale del forte
ha, come da procedura, prima assistito la signora e poi ha chiamato
il 118, quindi questo è quanto risulta dagli atti.
Punto 2:
"se la prevalenza delle sopracitate iniziative
caratterizzanti l'offerta culturale dell'Associazione rispetto alle
norme che regolano lo statuto"
; ho già detto, credo, che questo
è un aspetto che in qualche modo completa quella che è l'offerta
culturale, come fanno la gran parte dei musei oggi.
Terza domanda:
"se l'utilizzo del Forte...per attività
diverse da quelle per le quali è stato concepito non comporti
violazione delle norme"
; non vi è stato alcun utilizzo diverso
da quanto previsto dallo statuto. Come già detto, l'evento ha
generato accessi significativi alle mostre e conoscenza del
monumento anche da parte di nuovi segmenti di target, con ottimo
impatto promozionale e ricadute in termini di passaparola.
"Quando si prevede l'apertura delle due zone museali interne
della struttura recettiva interna"
: premesso che il forte offre
già al pubblico ben 5 percorsi permanenti museali, se il
riferimento è all'Opera Ferdinando, si precisa che la stessa è
stata completata e consegnata all'associazione sostanzialmente nel
mese di febbraio del 2013 e, di conseguenza, è partita la fase di
sperimentazione al test di percorsi al fine di progettarne la
logistica e i flussi di accesso e di visita. L'associazione sta
peraltro riflettendo sulla sostenibilità economica del tutto. Si
sta in sintesi riflettendo sull'opportunità di avere in alcuni casi
e/o in alcuni periodi delle aperture a rotazione delle zone
museali, onde assicurare una migliore gestibilità ed evitare la
concorrenza interna tra musei. Per quanto riguarda la struttura
ricettiva interna, si ricorda che in passato la società Finbard ha
esperito due gare europee per la ricerca del gestore, che sono
state infruttuose, e altre richieste sono state portate avanti
dall'associazione anche con importanti realtà senza successo. A
fronte di questa situazione, a fronte delle frequenti necessità da
parte dell'associazione di fornire contrattualmente ospitalità a
curatori di mostre e artisti,
performer
degli spettacoli e
il loro staff, a soggetti che in alcuni momenti necessitano di
frequenze ripetute accesso al forte, l'associazione ha ospitato gli
stessi presso tali strutture in regime di
guest house
,
ottenendo così non un ricavo, ma un risparmio in conto in cui
sarebbe incorsa ospitandoli contrattualmente presso strutture
esterne e forti economie di tempo e logistiche. Allo stato,
l'associazione sta valutando l'ipotesi di classificare diversamente
la struttura e avviare una gestione interna di tipo alberghiero.
Questo è quanto dovevo per quanto riguarda le sue richieste.
Grazie.
Président
- Pour la réplique, la parole au collègue
Ferrero.
Ferrero (M5S)
- Grazie Presidente.
Le dichiarazioni del Presidente Rollandin, che è anche il
Presidente dell'Associazione Forte di Bard, sono quelle che ci
aspettavamo. Intanto, noi ci siamo sempre chiesti il perché
costituire un'associazione "senza scopo di lucro" fin dall'inizio;
poi, andando a leggere i nominativi delle persone assunte, ci siamo
resi conto che si trattava più che altro di una sede distaccata
dell'Union Valdôtaine, una specie di agenzia di collocamento
politica: nipoti di Consiglieri regionali, figli di Assessori e
Presidenti, parenti di sindaci della zona, responsabili addirittura
delle vostre sezioni e,
dulcis in fundo
- perché non vi fate
mancare niente! - il fratello del Consigliere delegato che
amministra il forte, assunto non si sa in base a quali titoli di
merito...ma su questo torneremo con più attenzione in futuro.
In una logica di moderni boss, luogotenenti e picciotti, scorre
davanti a noi una specie di film che potremmo intitolare: "C'era
una volta la Valle d'Aosta". Quello che è accaduto nella serata
della notte del 10 agosto, al Forte di Bard, è solo l'ennesima
dimostrazione dell'utilizzo improprio e fuori dall'ambito delle
previsioni dello statuto dell'associazione di uno dei più
importanti monumenti della Valle d'Aosta. Questa che è stata
denominata "La Notte dei Desideri" è solo un pretesto, quello di
tenere aperte le mostre fino a mezzanotte, il clou della serata era
questa serata di discoteca con erogatore di birra a 5 euro e musica
a tutto volume fino alle 4 del mattino! Il 118 - come abbiamo già
ricordato - è intervenuto per soccorrere questa persona che si è
ferita al volto, ma il top era nei bagni del forte, inaccessibili a
causa delle persone che avevano vomitato, e la stessa situazione
era in tutta l'area circostante in cui si ballava. Come si fanno
poi i grandi numeri al forte...le presenze, l'indotto? Sono stati
stampati 800 biglietti da distribuire ai partecipanti del Tor des
Géants, così che vengono calcolati questi grandi numeri
d'ingresso...poi, se andiamo a vedere quante di queste persone con
quei biglietti siano venute al forte...insomma, rimaniamo delusi!
Sostanzialmente, nel 2013 l'Associazione Forte di Bard ha
organizzato - come abbiamo detto - la quinta edizione del Golf
Challenge; in data 11 agosto il Forte di Bard, Boulder Contest, una
gara di arrampicata; la Monte Rosa Walser Ultra Trail, una gara di
corsa in montagna e due mostre fotografiche.
Allora noi chiediamo a lei, Presidente, che è responsabile, al
Sovraintendente Domaine, che fa parte del Consiglio di
amministrazione, se questo tipo di utilizzo del forte, con ancora
due musei previsti e mai aperti, a distanza di circa 10 anni,
rappresenti un tipo di offerta culturale adeguata o se, invece -
come invece parrebbe a noi - si tratti di una visione e di un
approccio che rientra in quel sistema di bevute, mangiate e danze -
quando poi non sono presenti altri ingredienti - che rappresenta la
massima espressione di un momento di aggregazione al quale
conferite una valenza politica e culturale, in Valle
d'Aosta...metodi di distrazione di massa, un
panem et
circenses
alla valdostana avete creato...tenendo conto che si
va a violare lo statuto dell'associazione e conseguentemente anche
l'obiettivo per il quale erano stati stanziati fondi europei con i
quali è stata fatta la ristrutturazione!
Questo intervento, Presidente - io sono certo che lei avrà
l'acutezza necessaria per comprenderlo - lo consideri un
favore...capita a tutti di iniziare a scommettere su di un cavallo
e accorgersi poi che si tratta di un somaro...l'importante è
correre ai ripari e non continuare! A lei piace vincere tutte le
sfide, e quella della valorizzazione di una delle maggiori risorse
monumentali ed attrattive della regione merita professionisti seri
e non azzeccagarbugli!
Il Movimento Cinque Stelle l'ha già fatto prima di essere
presente in Consiglio: ha puntato i suoi fucili di precisione sul
Forte di Bard; non punterà dei cannoni - è un lavoro che vogliamo
fare a livello chirurgico, da cecchini -, ma il forte non deve
rimanere un parco di divertimenti o un ballo a palchetto vip...deve
trasformarsi in un vero polo culturale, museale e congressuale
com'era inizialmente previsto. I vostri festini - fateci la
cortesia - fateli altrove! Grazie.
Président
- Point 9 à l'ordre du jour.
