Classificazione
BILANCIO E CONTABILITA' REGIONALE



Oggetto del Consiglio n. 1966 del 2 novembre 2022 - Resoconto
OGGETTO N. 1966/XVI - Discussione generale sul disegno di
legge n. 78: "Terzo provvedimento di variazione al bilancio di
previsione finanziario della Regione per il triennio 2022/2024.
Modificazioni di leggi regionali".
Bertin (Presidente) -
Punto n. 3.04 all'ordine del
giorno. Su questo disegno di legge è stato acquisito il parere del
Collegio dei revisori dei conti ed è stato depositato, in questo
momento, un ordine del giorno da parte del gruppo della Lega. Il
relatore del disegno di legge è il presidente della II Commissione
Malacrinò a cui passo la parola per la relazione.
Malacrinò (FP-PD) -
Il disegno di legge n. 78, che ci
aggiungiamo a licenziare, propone la terza variazione al bilancio
di previsione finanziario della Regione per il triennio 2022/2024.
La variazione registra un incremento di risorse disponibili pari a
euro 9.900.000 e una rimodulazione degli stanziamenti di spesa che
trovano copertura mediante la corrispondente riduzione di spese a
compensazione per 3.641.000 euro, pertanto il valore complessivo
della presente norma risulta essere di euro 13.541.000 per il
2022.
Il disegno di legge si compone di 3 capi e di 16 articoli.
Il Capo I è composto da 2 articoli e individua maggiori entrate
per complessivi 9.900.000 euro derivanti per 5.100.000 euro dal
fondo della gestione speciale presso Finaosta S.p.A. e per
4.800.000 euro di extragettito derivante da un contributo
straordinario a carico dei soggetti operanti nel settore
energetico.
Il Capo II reca: "Disposizioni in materia di spesa e
modificazioni a disposizioni legislative", si compone di dieci
articoli che saranno oggetto di approfondimento nel corso di questa
discussione. Con l'articolo 3 viene disposta un'integrazione al
finanziamento dei contributi previsti alla legge regionale 23
settembre 2022 n. 21, misura volta a contenere gli effetti
dell'incremento dei prezzi nei settori energetici. Vengono dunque
raddoppiati i fondi messi a disposizione dell'aiuto denominato
"Bonus Social VdA" con lo stanziamento di ulteriori 4 milioni di
euro a favore delle famiglie valdostane con un indicatore ISEE
inferiore a 20 mila euro. L'articolo 4 dispone invece
un'integrazione al finanziamento dei contributi previsti sempre
dalla legge regionale 21/2022 a sostegno degli investimenti delle
imprese, in considerazione dell'attuale contesto di forte
incremento dei prezzi dell'energia e delle materie prime. Anche in
questo caso le risorse messe a disposizione del "Bonus Entreprise
VdA" sono state implementate di 4 milioni di euro. Con gli articoli
5 e 6 vengono previsti contributi straordinari per fronteggiare
l'emergenza nel settore zootecnico in considerazione sia dello
straordinario incremento dei prezzi dell'energia e dei cereali
conseguente al conflitto internazionale, che in considerazione
delle eccezionali condizioni di avversità atmosferica determinate
dal deficit idrico e dal perdurare della siccità dalla primavera
2022. In questo caso le risorse messe a disposizione a favore del
settore ammontano complessivamente a 3.231.000 euro. L'articolo 8
dispone un'integrazione di euro 600 mila per le finalità della
legge regionale 22 novembre 2021 n. 32 a sostegno delle famiglie
quale contributi in conto interessi per l'acquisto di una prima
abitazione.
Il Capo III recante: "Variazione al bilancio di previsione per
il triennio 2022/2024" si compone di quattro articoli. Gli articoli
13 e 14 dispongono le variazioni complessive allo stato di
previsione dell'entrata e della spesa per il cui dettaglio si
rimanda agli allegati di cui all'articolo 15. L'articolo 16 reca
infine la dichiarazione d'urgenza, che è determinata dalla
necessità di rendere disponibili le risorse nelle missioni e
programmi appropriati al fine di consentire il loro tempestivo
utilizzo nell'esercizio in corso.
La II Commissione consiliare permanente, riunitasi nelle date
del 24 e del 28 ottobre 2022, ha preso in esame il disegno di legge
n. 78 presentato dalla Giunta regionale in data 12 ottobre 2022
concernente: "Terzo provvedimento di variazione al bilancio di
previsione finanziario della Regione per il triennio 2022-2024.
Modificazioni di leggi regionali" e ha espresso a maggioranza
parere favorevole.
Presidente -
Dopo la relazione del disegno di legge,
apriamo la discussione generale. Ricordo che è stato depositato un
ordine del giorno che è già stato inviato per posta elettronica a
tutti i Consiglieri. La discussione generale è aperta. Chi vuole
intervenire è invitato a iscriversi e a prenotarsi. Se non vi sono
interventi, chiudiamo la discussione generale. La discussione
generale è chiusa. Per il Governo, ha chiesto la parola l'assessore
Sapinet.
Sapinet (UV) -
Una prima breve replica, poi cederò la
parola al collega Marzi. Mi soffermerò ovviamente sugli articoli n.
5 e 6 del disegno di legge. In Commissione abbiamo visto in
dettaglio i dati del settore zootecnico che andiamo a supportare e
aiutare con i presenti articoli, dettagli che brevemente vi
riepilogo, un settore che si compone di circa 900 aziende: 33 mila
capi per una produzione annua di 60 milioni di litri di latte.
Abbiamo ricordato spesso l'importanza della presenza capillare
delle nostre aziende sul territorio, fondamentale per il presidio
delle nostre montagne e per la vitalità delle nostre comunità. Un
articolo 6 che va in supporto di quelli che sono stati i problemi
che hanno generato alcune demonticazioni anticipate, in seguito
ovviamente alla grave siccità, e un articolo 5 con un aiuto
specifico che va a interessare gli oltre 15 mila UBA, l'unità di
bestiame adulto, oltre 6 mila manzi e circa 650 tra ovini e caprini
produttivi. Un quadro temporaneo appositamente previsto dall'Unione
europea e dal Governo ci permette di concedere fino a 62 mila euro
su questa misura, per le stalle più grandi ne subiranno fino a 12
mila, lasciando margine sulle misure e investimenti che stanno
avendo un notevole successo. I limiti sono stati fissati in 400
euro minimo e 12 mila euro massimo, che corrisponde a un
allevamento di 60 vacche, una dimensione già notevole, questo anche
considerato in parte le economie di scala. Gli articoli 5 e 6
rappresentano quindi un segnale di aiuto concreto per il nostro
settore zootecnico in quest'annata così difficile, caratterizzata
da cali di produzione e aumento di costi; un'azione messa in atto
grazie alla collaborazione e alla sensibilità dei colleghi di
Governo e della maggioranza, anche grazie a un confronto, a volte
anche fuori microfono, con alcuni colleghi dell'opposizione, un
segnale per questo periodo negativo che speriamo momentaneo al
quale andrà sommata un'azione concreta per una programmazione di
lungo corso che dovrà darci, tra l'altro, la visione della
zootecnia del domani. Questo sarà possibile anche grazie ai lavori
legati alla nuova programmazione, unitamente ai confronti costanti
e continui con le categorie. Il tutto ovviamente finalizzato a una
migliore sopravvivenza delle nostre aziende che lavorano,
mantengono e aiutano a valorizzare il nostro territorio.
Colgo l'occasione per ringraziare il relatore, i colleghi che
hanno lavorato in Commissione, il personale del Dipartimento
bilancio, finanze e patrimonio, la struttura Programmazione
bilancio, il Dipartimento agricoltura, la struttura Zootecnia,
produzione lattiero-casearia e laboratori e l'associazione di
categoria AREV che è stata al tavolo per definire i limiti della
misura.
Presidente -
Sempre in fase di replica, la parola
all'assessore Marzi.
Marzi (SA) -
Comincio con rendere evidente il fatto che
la relazione del Presidente della II Commissione ha puntualmente
rappresentato gli interventi di matrice finanziaria che sono legati
a questa terza variazione di legge, che naturalmente vede una serie
di interventi: con la legge n. 21/2022 che in maniera
programmatoria che ha fatto sì che mentre la legge stessa,
collegata alla legge di assestamento del bilancio, stanziava i
primi fondi rispetto alla tematica di crisi energetica, richiamata
sia dal Consiglio che soprattutto dall'ordine del giorno di allora
e quindi poi dalla legge rappresentata, si è arrivati a settembre a
poter immediatamente deliberare e nel frattempo si aveva già in
pronta la seguente variazione di bilancio, che, di fatto, ha fatto
sì che siano state stanziate ulteriori risorse all'iniziativa che
attualmente è in corso e che sta recependo particolare interesse
sia dal punto di vista sociale, rispetto alla parte prevista in
parte corrente dalle famiglie, che per gli investimenti di vari
settori di riferimento, alcuni dei quali rappresentati dal collega
Sapinet poc'anzi. Questa variazione di bilancio inoltre interviene
direttamente prevedendo l'approvazione di tre debiti fuori bilancio
ma soprattutto avendo un intervento particolare anche rispetto,
secondo me, a due temi assolutamente contemporanei: il primo, il
supporto tecnico rispetto al PNRR per il 2022. Questo è un tema più
volte dibattuto in aula che ha avuto da parte statale tutta una
serie di promesse rispetto al fatto che si sarebbe potuti
intervenire in tal senso. Il fatto che in una qualche maniera, nel
corso del 2022, attraverso le strutture del Governo regionale, si
sia compreso quanto stava venendo e che quindi si riesca ad
intervenire subito con il disegno di legge n. 78, è assolutamente
positivo visto che poi, da un punto di vista programmatorio, si
proseguirà su un intervento organizzato per il tramite del supporto
tecnico attraverso due partecipate regionali invece in maniera più
strutturata e strutturale. Non ultimo passaggio, secondo me, come,
tra l'altro, richiamato anche durante il dibattito che c'è stato in
II Commissione nel presentare il disegno di legge n. 78 che oggi è
in votazione, è il fatto di intervenire subito in aiuto della legge
regionale che ha previsto il conto interessi straordinario a
supporto dell'acquisto della casa principale o prima casa. Questo
disegno di legge, che in una prima versione aveva avuto una
connotazione assolutamente emergenziale, quasi di verifica se in
una qualche maniera poteva avere un minimo di risposta da parte del
tessuto familiare valdostano, affiancata poi dopo, nel corso del
2022, nel secondo semestre, dalla ripartenza del mutuo tradizionale
Finaosta a supporto dell'acquisto della prima casa da parte dei
Valdostani, in realtà non sta assolutamente avendo un decorso di
natura sperimentale ed emergenziale. Dalla sua partenza alla fine
del 2021 questa legge, la 32 del novembre 2021, ha praticamente da
subito avuto un riscontro molto positivo da parte delle famiglie
valdostane. Fino al 30 di settembre le pratiche istruite erano 180,
tra l'altro, è stata anche oggetto di alcune iniziative consiliari
da parte di alcuni colleghi ai quali avevamo anticipato che con la
variazione n. 3, che era in via di definizione, non soltanto si
sarebbe intervenuti sulle normative di cui sopra, ma anche
prevedendo un finanziamento per oltre 600 mila euro delle pratiche
che nel frattempo risultano essere sospese dall'estate.
Sicuramente va fatta una valutazione sia da un punto di vista
politico che da un punto di vista finanziario: quella di togliere
una connotazione di straordinarietà e di valutazione temporale
rispetto al contributo al conto interesse per l'acquisto della casa
principale e dargli magari una connotazione più strutturale.
I dati stanno evidenziando che rispondono a questo tipo di
normativa, quindi a questo tipo di possibilità, target
differenziati rispetto alle famiglie, che invece si avvicinano al
mutuo tradizionale prima casa. Secondo me, nel suo complesso
pertanto questa terza variazione di bilancio raccoglie tutta una
serie di risposte immediate al territorio.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Il nostro era un voto di astensione durante
la Commissione, un voto che verrà confermato ma verranno affrontati
in vario modo i diversi articoli con dei voti disgiunti. Ovviamente
fare un'analisi di questo terzo provvedimento di variazione è molto
complesso, andiamo da una parte a integrare delle risorse su una
legge su cui abbiamo già ampiamente discusso e su cui, come
opposizione, abbiamo lavorato per portarla in aula già nel mese di
luglio, che poi è arrivata nel mese di settembre, che ci vede
sicuramente d'accordo da un certo punto di vista, ma ovviamente ci
preme sottolineare quanto avevamo già detto in sede di
approvazione, cioè della necessità d'integrare le risorse già a
monte.
Per quanto riguarda gli articoli 5 e  6 del settore
zootecnico, sono sicuramente delle misure su cui abbiamo lavorato e
che abbiamo più volte sollecitato all'Assessore, quindi bene che
vengano poste in essere con questo DL; ci preme sottolineare, come
l'abbiamo fatto con diverse iniziative, che purtroppo diversi capi,
diverse aziende hanno già proceduto ad abbattere dei loro capi e
questo ovviamente è un danno che non possiamo più recuperare: ecco
perché avevamo chiesto delle iniziative forti e questi due articoli
già nel mese di agosto per poter dare una prospettiva che purtroppo
non è stata data e che oggi è sicuramente bene ma rischia di essere
un po' tardiva.
Per quanto riguarda invece l'articolo 7, per quanto già
sottolineato come gruppo consiliare sin dall'inizio della
discussione sul PNRR, abbiamo sollecitato una struttura competente
a livello regionale, non credo che la soluzione sia esternalizzarla
a delle partecipate come Finaosta e INVA, le quali hanno già, dal
nostro punto di vista, delle difficoltà serie ad affrontare una
serie di compiti che loro spettano.
Credevamo e crediamo che fosse stato più opportuno lavorare
direttamente all'interno della Regione, questa è una scelta che non
è stata accolta e oggi ci troviamo ovviamente in difficoltà e
dobbiamo rivalerci sulle nostre partecipate, le quali poi devono
riferire il tutto alla Cabina di regia, che nulla è altro se non la
Giunta regionale e alla
task force
dei dirigenti e quindi
questa diventa una macchina molto, molto complessa e molto
difficile. Bene quindi che ci sia un supporto tecnico in loco e un
supporto di assistenza a tutti gli Enti locali valdostani, alle
Istituzioni scolastiche e alla Regione, ma credo che questo non sia
il modo corretto su cui lavorare. Per questi motivi approfondiremo
e voteremo disgiuntamente articolo per articolo.
Presidente -
Vi sono altre dichiarazioni di voto? Ricordo
che vi è stato inviato un ordine del giorno e che prima verrà
votato l'ordine del giorno. Qualcuno intende illustrare l'ordine
del giorno? Ha chiesto la parola il consigliere Manfrin, ne ha
facoltà.
Manfrin (LEGA VDA) -
Avevamo perso la chiusura della
discussione generale.
Procedo con l'illustrazione di quest'ordine del giorno,
ovviamente premettendo che anche noi, come gruppo Lega, ci
asterremo sul complesso di questo disegno di legge ma evidentemente
voteremo articolo per articolo eventuali iniziative che riteniamo
di dover sostenere.
Quest'ordine del giorno si inserisce proprio sull'articolo 3 di
questo disegno di legge regionale, che è quello che rifinanzia le
spese per quanto riguarda le famiglie. Su questo, come giustamente
è stato ricordato, è stato affrontato un lungo e approfondito
dibattito in quest'aula e si sono evidenziati quelli che erano i
vantaggi e dall'altra parte quelle che erano le carenze della
proposta che veniva fatta, ovvero era stato evidenziato che la
proposta che era stata fatta ai tempi aveva un problema
in
nuce
, cioè il fatto che arrivava un po' in ritardo, noi avevamo
proposto di anticipare quest'intervento e questi aiuti nel mese di
luglio, non era stato possibile ed era stato poi ripresentato. Si
sono poi presentate le risorse che erano 4 milioni di euro su una
platea che era stata stimata, abbiamo visto peraltro che c'è stata
una grossissima richiesta, un altissimo numero di domande già fin
dal primo giorno, si parla di 3.300-3.400 nuclei che hanno fatto la
domanda soltanto nel primo giorno di questo bonus social. Ai tempi
e durante il dibattito si era evidenziato che però vi era una
carenza di risorse che si rischiava che molte famiglie non
percepissero una cifra adeguata e con questo intervento si vanno a
implementare le risorse a disposizione su questo specifico
intervento. Noi ci inseriamo esattamente in questo tema perché
proprio durante la discussione che ha dato il via libera a questa
legge, il presidente Lavevaz ci disse che si sarebbe aspettato un
nostro emendamento che potesse dire la nostra posizione rispetto
all'implementazione anche ad altri redditi, ad altri ISEE, vedo il
Presidente che mi guarda in maniera interrogativa e, proprio anche
sulla base di questo ragionamento, vedendo quello che era il
rifinanziamento abbiamo maturato una convinzione che poi
esplicitiamo con quest'ordine del giorno. Ovvero ad oggi la legge
prevede che a questo contributo possano accedere soltanto le
persone che hanno fino a 20 mila euro di ISEE, quindi da 20 mila in
giù. Il sistema con il quale si procederà alla suddivisione è stato
differenziato rispetto a quella che era stata la prima
presentazione e il primo metodo di suddivisione dei fondi, ovvero
in un primo momento si era scritto che i fondi erano distribuiti
con quello che viene volgarmente definito il "Click day", cioè il
primo che fa la domanda riceve, poi a cascata tutti gli altri e, se
non dovessero essere sufficienti i fondi, l'ultimo arrivato non
percepisce nulla.
Con questi fondi ulteriori, da quello che ci pare di poter
capire, si potrebbero produrre dei risparmi, ovvero, da quello che
c'è stato esposto, è stato inserito un tetto, quindi le famiglie
non possono percepire più di una certa cifra per evitare che le
famiglie che hanno alcune caratteristiche possano percepire cifre
assolutamente importanti, quindi significa che se verranno esaudite
tutte le domande che attualmente vengono messe in campo, vengono
formulate, e questi fondi che ci sono verranno suddivisi per tutti
i nuclei che hanno fatto la domanda, potrebbero prodursi delle
economie, quindi ci potrebbero essere dei fondi in eccedenza: ecco
perché con quest'ordine del giorno abbiamo riflettuto
sull'orientamento che è stato dato a questa proposta, ovvero ci si
ferma ai nuclei ISEE di 20 mila ma ci sono tutta una serie di altri
nuclei familiari che si collocano in una fascia da 20 mila a 30
mila, poi chiaramente tutto è perfettibile, tutto è modificabile,
ma noi abbiamo individuato in questa prima fascia... anche secondo
le indicazioni che ci sono arrivate secondo le richieste e i
chiarimenti, quindi l'idea è quella di dire: apriamo la possibilità
di formulare le domande per il bonus social anche alla fascia tra i
20 mila e i 30 mila di ISEE e poi, quando il 15 di novembre verrà
chiusa la possibilità di fare le domande, verifichiamo: a tutti
quelli che avranno fatto la domanda, se vi saranno dei risparmi, si
potranno andare a distribuire e andare a integrare le risorse che
saranno eventualmente avanzate.
Riteniamo che sia un impegno importante, che va ad aiutare
un'altra fascia della nostra popolazione, una fascia che forse a
volte risulta essere maggiormente benestante rispetto ad altre ma
che sconta da una parte delle maggiori criticità, pensiamo, per
esempio, a persone che hanno un'attività commerciale che, per
esempio, ho già chiuso ma che questo ISEE di riferimento che devono
presentare per poter avere il bonus social è riferito magari
all'anno scorso o due anni prima, quindi evidentemente hanno il
risultato che non fotografa la situazione che loro attraversano in
questo momento, oppure pensiamo, per esempio - e questo è un
esempio che abbiamo fatto anche sui casi di alloggi di edilizia
residenziale pubblica -, a persone che hanno, per esempio, delle
proprietà che pesano sull'ISEE, proprietà che però non rendono, non
sono utilizzabili, non sono abitabili, ma comunque sull'ISEE
risultano e quindi fanno aumentare l'ISEE e mettono queste persone
al di fuori delle soglie nelle quali potrebbero essere aiutate,
anche in questo caso potremmo intervenire in maniera positiva
aiutando anche queste fasce di popolazione.
Riteniamo che sia un ordine del giorno che può direzionare
meglio e che può andare a intervenire anche su quella fascia di
popolazione che spesso viene ignorata ma che è inevitabile, con
questo periodo di crisi di pandemia, di crisi energetica e crisi
economica, ha subito delle ripercussioni piuttosto gravi e quindi
se questo ordine del giorno verrà approvato, il meteo di
suddivisione si potrà ideare in questa maniera, abbiamo delegato al
Governo regionale la creazione del meccanismo che apre la
possibilità di accedere a questi contributi che poi va a calcolare
successivamente chi, con quali caratteristiche e quali nuclei
potranno accedervi, quindi con questo del giorno modifichiamo e
cerchiamo di dare una migliore suddivisione e una maggiore
distribuzione del bonus che riteniamo possa essere erogato anche ai
redditi che vanno dai 20 mila ai 30 mila euro.
Presidente -
La parola al consigliere Chatrian.
Chatrian (AV-VdA Unie) -
Chiederei solo al Presidente se
intende chiudere i lavori, altrimenti chiederei una riunione di
maggioranza.
Presidente -
A questo punto potremmo chiudere i lavori
per riprenderli nel pomeriggio. I lavori riprenderanno alle ore
15:00.
---
La seduta termina alle ore 12:57.
