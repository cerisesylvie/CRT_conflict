Classificazione
INDUSTRIA



Oggetto del Consiglio n. 457 del 25 marzo 2021 - Resoconto
OGGETTO N. 457/XVI - Interpellanza: "Elaborazione di un piano
di sviluppo per la valorizzazione del settore industriale
valdostano".
Bertin (Presidente)
- Punto n. 43 dell'ordine del giorno.
Ha chiesto la parola il consigliere Ganis per l'illustrazione, ne
ha facoltà.
Ganis (LEGA VDA) -
La nostra interpellanza mira a
comprendere quali siano le prospettive future per lo stabilimento
dell'ex Feletti di Pont-Saint-Martin, stabilimento che, come noto,
ha avuto vicissitudini un po' travagliate.
Come sappiamo, la Feletti, azienda centenaria specializzata
nella produzione di cioccolato, ha chiuso definitivamente i
battenti nel mese di settembre 2015. Lo stabilimento che si trovava
in località Cascine di Pont-Saint-Martin ha visto negli anni un
susseguirsi di diverse società produttrici di cioccolato e
dolciumi. Dopo essere stato di proprietà della stessa società per
oltre trenta anni è passato successivamente alla Cedrinca, che ha
portato avanti l'attività fino al 2004, anno in cui poi è fallita.
A fine 2005 riprende la direzione dell'azienda la Sorini S.p.A., ma
dieci anni dopo entra di nuovo in crisi, nel 2015 si arriva così
allo stop della produzione e alla chiusura. Un anno dopo la società
turca Captain Gida fonda la Cioccolato Valle d'Aosta e compra lo
stabilimento. L'operazione avrebbe dovuto far ripartire la
produzione ma così non è stato. Arriviamo ai giorni nostri, la
società Dolcella S.r.l., facente parte del gruppo olandese Ortu
Holding, si aggiudica lo stabilimento e i macchinari ma a un anno
di distanza dall'acquisizione la produzione, complice anche
l'attuale situazione pandemica in corso, non è ancora partita e lo
stabilimento è deserto. A mezzo stampa la Dolcella S.r.l. ha
comunicato informalmente la volontà di ristrutturare l'immobile e
di far ripartire la produzione prevedendo l'assunzione di almeno 20
o 30 persone. Allo stato attuale, però, le persone assunte dalla
società Dolcella sono soltanto 2 e quello che ci si domanda, dopo
aver sentito anche i rappresentanti di categoria, è quale sarà il
destino dello stabilimento. Il nostro auspicio è che questa nuova
società possa finalmente iniziare la produzione e, tramite un
programma serio e con degli obiettivi mirati, riprendersi
un'importante fetta del mercato dedicato alla produzione del
cioccolato.
Vogliamo inoltre evidenziare il ruolo determinante che
l'industria ricopre sul nostro territorio valdostano, soprattutto
nella Media e Bassa Valle, luogo in cui sono di fatto concentrate
maggiormente le industrie. Il settore industriale occupa infatti
una fetta importante della popolazione attiva della nostra Regione
contribuendo per circa un terzo della richiesta complessiva
prodotta. Alla luce della crisi pandemica che ha colpito la
Regione, molte aziende però stanno facendo i conti con la crisi
economica, mettendo a rischio i molti posti di lavoro: ecco perché
occorre sviluppare al meglio tutto il nostro tessuto economico
potenziandolo grazie a delle scelte mirate al fine di raggiungere
un livello occupazionale ottimale e con esso il benessere
socio-economico per gli abitanti della nostra regione. Questo potrà
avvenire soltanto grazie a una fattiva collaborazione tra la
politica e l'imprenditoria: ecco perché siamo qui a chiedere se
l'Amministrazione regionale abbia avuto, dopo l'acquisizione dello
stabilimento dell'ex Feletti, dei contatti con la ditta e quali
siano dunque le prospettive per il rilancio dell'azienda e se ci
sia in atto un piano di sviluppo per migliorare il settore
industriale valdostano.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (AV-SA) -
Partendo dalle sue considerazioni
finali, credo che l'auspicio da parte di tutti sia nei prossimi
mesi di essere utili a far ripartire dov'è necessario in generale
le attività economiche nel nostro territorio e, in particolare,
quelle situazioni che a livello industriale ci hanno visto vivere
in questi ultimi anni delle difficoltà, ma anche hanno visto
nascere delle grandi e belle realtà. Abbiamo aziende di qualità sul
territorio, dobbiamo anche esserne fieri, aziende che dobbiamo
sostenere, dobbiamo mettere in campo delle risorse e, una volta
approvata la
omnimus
, per esempio, potremo creare un nuovo
bando per la ricerca avendo lì previsto delle modifiche che
permetteranno anche alle imprese più piccole di partecipare a
progetti di ricerca e di innovazione e abbiamo aziende che hanno
voglia di investire e di portare qua altre aziende in Valle
d'Aosta. Devo dire che con Confindustria, come con la
Chambre
, ci sono buoni rapporti per creare quella attenzione
che ci deve essere da parte di tutti a dare impulso a progetti di
sviluppo.
Abbiamo un grande problema - se ne parla in maniera particolare
grazie anche alle vostre interpellanze - su quel
gap
di
formazione che bisogna recuperare, perché abbiamo aziende di
qualità che cercano giovani con delle competenze, giovani e meno
giovani, e su questo dobbiamo investire. Con il collega Caveri si
sta pensando all'organizzazione di una programmazione importante di
attenzione ai percorsi di studio tecnici, che possono dare delle
opportunità nuove ai nostri ragazzi perché queste aziende hanno
bisogno di persone con delle competenze qualificate per dare
sviluppo alla loro crescita industriale.
Per venire al tema invece dell'interpellanza, purtroppo qui non
c'è niente di dolce per adesso, dobbiamo cercare di lavorarci. Una
grande azienda come la Feletti che da tempo in Bassa Valle da
quando sono cambiate le cose, vede uno stabilimento praticamente
non più presidiato, se non con poche unità di personale, poca
attenzione e un progetto del passato che aveva attirato delle
attenzioni e delle aspettative... è purtroppo tramontato troppo in
fretta o forse non è neanche nato nella maniera giusta.
In questo momento quindi, rispetto al passaggio di proprietà...
le domande sono: "se vi siano stati contatti tra l'Amministrazione
regionale e la Dolcella, se si intenda elaborare un piano di
sviluppo...". Rispetto alla prima domanda, Dolcella ha avuto dei
contatti con la società Finaosta la scorsa estate, si sono
presentati con un proprio consulente, hanno incontrato Presidente e
Direzione e hanno presentato di fatto due cataloghi di prodotti che
potevano essere la base di partenza per lo sviluppo di un progetto
di impresa. Successivamente a questo primo colloquio non ci sono
stati ulteriori contatti e i rappresentanti della società per ora
non hanno ripreso contatti con la nostra finanziaria. Io in questi
primi mesi di lavoro da parte mia non ho avuto contatti però mi
impegno a provare a capire se ci sono interessi e disponibilità da
parte dell'impresa a operare a un progetto di sviluppo in Valle
d'Aosta.
Le proprietà, come lei sa, non sono in questo caso di VdA
Structure, sono proprietà private, sono subentrati a un fallimento
e quindi la speranza è che non abbiano semplicemente voluto venire
ad acquisire delle mura, ma che abbiano delle attenzioni verso il
nostro territorio e la voglia di investire per costruire
un'impresa. Sicuramente quindi lo stimolo dell'interpellanza ci
metterà insieme a Finaosta a capire se ci sono interessi per fare
qualche cosa una volta finita la crisi, perché immagino che da
luglio scorso ad adesso abbiamo vissuto solo momenti di difficoltà
e che quindi, una volta che si ritornerà ad avere un po' più di
tranquillità, anche per le imprese si potranno costruire dei
progetti.
Domanda n. 2: "in caso positivo, quali siano le prospettive per
il rilancio produttivo della Feletti", come le ho detto, in questo
momento non ci sono riscontri positivi perché ci si è fermati a
quel primo incontro, però vedremo se in questo senso si potrà
riaprire o aprire un discorso.
Per quanto riguarda invece la domanda n. 3: "se intende
elaborare un piano di sviluppo di concerto con la rappresentanza di
categoria al fine di valorizzare al meglio il settore industriale
valdostano", sì, assolutamente sì, lo stiamo facendo, anche perché
è una delle condizioni abilitanti per la nuova programmazione
europea 2021-2027 e quindi l'aggiornamento della strategia di
sviluppo intelligente della Valle d'Aosta è la base per costruire
un piano che diventi un piano industriale. Lo stiamo facendo
cercando di guardare anche un po' più in là, l'idea che anche qui è
nata e discussa in Consiglio al riguardo, per esempio, di una
strategia da lanciare sull'idrogeno ci vede impegnati sull'utilizzo
dell'idrogeno e sulla valorizzazione di un progetto strategico che
segua il progetto strategico nazionale e che ci permetta di
avanzare rispetto ad alcuni progetti che si possono mettere in
campo industriale in particolare, ma non solo, ci sono una serie di
idee e iniziative che stiamo discutendo insieme a CVA e anche
insieme a SNAM e nei prossimi mesi vedremo se ci sarà la
possibilità di valorizzarle. In generale tutti i progetti di
ricerca che si stanno avviando sono progetti che vogliamo portare
su un piano strategico perché, come avete giustamente fatto
osservare, abbiamo un patrimonio industriale importante - tra
l'altro, mi ha anticipato il Presidente della II Commissione che il
sopralluogo della prossima settimana verrà rimandato per le ragioni
legate alla situazione sanitaria che ci obbligano a rimandarlo di
qualche giorno -, abbiamo delle leggi che possono essere utili per
attrarre delle imprese e abbiamo degli imprenditori che vogliono
essere al nostro fianco per cercare di costruire dei progetti che
rinforzino anche le loro aziende. La cosa che mi fa piacere è che
questa volontà c'è anche da parte dell'imprenditoria privata,
perché se costruiamo una rete di imprese forte, non ci può che
essere un interesse forte per tutti.
Da parte nostra quindi c'è la volontà di sostenere le imprese,
di costruire questo piano, di aggiornare le cose che stanno
funzionando, ieri si è parlato dell'accordo con il Piemonte di
sostenere questi accordi, ma anche di svilupparli nella direzione
che ci possa dare la migliore risposta in particolare rispetto
all'occupazione. Se riusciremo a finalizzare tutto questo
istituendo anche nei prossimi anni una zona franca per la ricerca
che potrebbe essere il primo progetto, è un'iniziativa che io
raccolgo negli obiettivi che sono stati già lanciati negli anni
scorsi dagli Assessori che mi hanno preceduto e che vorrei portare
alla sua valorizzazione, credo che creeremo tutte quelle condizioni
affinché possano nascere nuove imprese e imprese che ci diano le
risposte che tutti ci aspettiamo.
Sono andato quindi un po' oltre la sua prima domanda ma perché
nella terza c'era la possibilità di annunciare anche un po' la
soddisfazione per le richieste che vengono fatte e anche la volontà
di lavorare nella direzione che viene richiesta
dall'interpellanza.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Come abbiamo sottolineato - e lei,
Assessore, lo ha confermato -, occorre sicuramente sviluppare al
meglio il tessuto economico valdostano e il settore industriale
deve essere parte integrata e trainante di questo sistema.
Le molteplici aziende valdostane di tipo siderurgico,
metalmeccanico, manifatturiero, elettronico e informatico devono
essere valorizzate al meglio, come ha detto lei, bisogna
predisporre delle strategie al fine di raggiungere degli obiettivi
prefissati tramite nuove tecnologie e progetti futuri. Tutto questo
è finalizzato a sostenere gli utili delle aziende ma anche a curare
il benessere socio-economico di tutti i lavoratori valdostani che
vivono grazie a questo settore importante, che è quello industriale
con il quale occupa circa il 33 percento della popolazione. Intere
famiglie valdostane vivono grazie al lavoro svolto all'interno
delle nostre fabbriche da generazioni, basta pensare alla Cogne:
ecco perché la politica valdostana deve prendersi cura anche di
questo settore particolarmente colpito da questa crisi pandemica,
ma allo stesso tempo deve trovarsi pronta a ripartire appena ce ne
sarà data la possibilità, pandemia permettendo. Infine sarebbe
auspicabile assistere a una fattiva operatività della Dolcella
S.r.l. finalizzata alla produzione e distribuzione di cioccolato e
di prodotti dolciari prodotti in Valle d'Aosta e, cosa molto
importante, alla creazione di nuovi posti di lavoro, anche se ho
capito bene che la situazione della Dolcella rimane molto
amara.
