Classificazione
AMBIENTE
Stoccaggio e smaltimento rifiuti



Oggetto del Consiglio n. 2600 del 19 settembre 2012 - Resoconto
OGGETTO N. 2600/XIII - Interpellanze: "Svolgimento
dell'incontro con il Ministro all'Ambiente e alla tutela del
territorio in merito al referendum regionale sulla gestione dei
rifiuti" e "Chiarimenti in merito ai contenuti della missiva
inviata al Ministro all'Ambiente e alla tutela del territorio
relativa alla gestione dei rifiuti nella Regione".
Interpellanza
Appreso dagli organi di stampa della lettera inviata l'11
giugno u.s. dal Presidente della Regione e dall'Assessore Zublena
al Ministro all'Ambiente e alla tutela del Territorio e del Mare,
Corrado Clini, in riferimento al referendum propositivo che si
terrà il 18 novembre p.v.;
Evidenziato che nel testo della lettera inviata al Ministro
Clini si riporta che:
- "Abbiamo ritenuto doveroso (omissis) informarLa su quanto
accade nella nostra regione in relazione alla gestione dei rifiuti
urbani e per le possibili implicazioni che ciò potrebbe avere a
livello nazionale";
- "Sono state avviate una serie di iniziative popolari di
contrasto, la più importante delle quali è culminata nella proposta
di referendum regionale, peraltro ritenuto ammissibile dalla
apposita commissione referendaria regionale sul presupposto che la
ratio principale della proposta di legge in questione sia la tutela
della salute. Su questo parere di ammissibilità sono stati
presentati due ricorsi";
- "Se il referendum dovesse avere esito positivo per i
proponenti, si affermerebbe il principio che a livello regionale su
iniziativa referendaria si può arrivare a bandire una modalità di
trattamento rifiuti rispetto ad altre, con un effetto domino le cui
conseguenze nazionali sicuramente non Le sfuggiranno";
- "Siamo per questo a chiederLe un incontro urgente al fine
di valutare congiuntamente le possibili precauzioni da
intraprendere";
Ritenuti oltremodo inopportuni e censurabili i continui
attacchi del Presidente della Regione nei confronti dell'istituto
referendario e i ricorrenti tentativi di delegittimare le decisioni
assunte dalla commissione referendaria regionale (dai cosiddetti
saggi) anche appellandosi strumentalmente ai ministeri
romani;
i sottoscritti Consiglieri regionali
Interpellano
il Governo regionale per sapere:
1) se e quando si è svolto "l'incontro urgente" richiesto con
la sopra citata lettera;
2) quali sono le "precauzioni da intraprendere" indicate
nella lettera e gli intendimenti in merito.
F.to: Bertin - Patrizia Morelli
---
Interpellanza
Preso atto della lettera inviata dal Presidente della Regione
e dall'Assessore al territorio e Ambiente, a firma congiunta, al
Ministro all'Ambiente e alla Tutela del Territorio e del Mare, on.
Corrado Clini in data 11 giugno 2012;
Rilevato che vi si scrive che si è ritenuto "doveroso
indirizzarLe questa nota con l'intento di informarLa su quanto
accade nella nostra regione in relazione alla gestione dei rifiuti
urbani e per le possibili implicazioni che ciò potrebbe avere a
livello nazionale.";
Riscontrato che si continua: "Il settore "Rifiuti" è
certamente tra i più conflittuali in Italia, Paese più propenso ad
un approccio emotivo e ideologico piuttosto che ad un'analisi
razionale e tecnica soprattutto quando si tratta di questioni
ambientali. Anche in Valle d'Aosta non si è potuto evitare questa
deriva.";
Riscontrato altresì che si conclude: "Alla luce di ciò, ci
pare rilevante sottoporre alla Sua attenzione il fatto che se il
referendum dovesse avere esito positivo per i proponenti, si
affermerebbe il principio che a livello regionale su iniziativa
referendaria si può arrivare a bandire una modalità di trattamento
rifiuti rispetto alle altre, con un effetto domino le cui
conseguenze nazionali sicuramente non Le sfuggiranno.";
il sottoscritto Consigliere regionale
Interpella
il Presidente della Regione e l'Assessore competente per
sapere se intendano:
1) chiarire gli obiettivi che si erano prefissati con tale
missiva al Ministro;
2) esplicitare quali siano le "possibili implicazioni
nazionali" della vicenda valdostana sulla gestione dei
rifiuti;
3) spiegare il significato di "un effetto domino le cui
conseguenze nazionali sicuramente non Le sfuggiranno".
F.to: Donzel
Président
- La parole à la Conseillère Patrizia
Morelli.
Morelli (ALPE)
- Merci Mme la Présidente.
Abbiamo appreso con una certa sorpresa dagli organi di stampa
della lettera inviata l'11 giugno scorso a firma del Presidente
della Regione e dell'Assessore Zublena al Ministro all'ambiente
Clini in riferimento al referendum propositivo che si terrà il 18
novembre prossimo venturo e che è stato confermato in questi
giorni. Siamo stati sorpresi dal fatto che una Regione autonoma si
appelli al Ministro per richiedere una sorta di sostegno riguardo
ad un argomento oggetto di grande discussione e che riteniamo la
Regione debba avere la forza e la responsabilità di affrontare
autonomamente,
d'autant plus
quando la Regione è una Regione
autonoma che rivendica fortemente le scelte importanti. Siamo stati
basiti anche dal contenuto della lettera, che si rivolge al
Ministro dicendo:
"Abbiamo ritenuto doveroso informarla su
quanto accade nella nostra Regione in relazione alla gestione dei
rifiuti urbani e per le possibili implicazioni che ciò potrebbe
avere a livello nazionale. Sono state avviate una serie di
iniziative popolari di contrasto, la più importante delle quali è
culminata nella proposta di referendum regionale, peraltro ritenuto
ammissibile dall'apposita Commissione referendaria regionale, sul
presupposto che la ratio principale della proposta di legge in
questione sia la tutela della salute. Su questo parere di
ammissibilità sono stati presentati due ricorsi. Se il referendum
dovesse avere esito positivo per i proponenti, si affermerebbe il
principio che a livello regionale su iniziativa referendaria si può
arrivare a bandire una modalità di trattamento rifiuti rispetto ad
altre, con un effetto domino, le cui conseguenze nazionali
sicuramente non le sfuggiranno".
Alla faccia del federalismo,
ci viene da dire! "Siamo per questo a chiederle un incontro
urgente, al fine di valutare congiuntamente le possibili
precauzioni da intraprendere". L'incontro urgente - ricordo - è
stato richiesto con una lettera dell'11 giugno.
Francamente riteniamo quanto meno inopportuni i continui
attacchi della Giunta regionale nei confronti dell'istituto
referendario in generale e, nella fattispecie, per il referendum
sulla gestione dei rifiuti, e i ricorrenti tentativi di
delegittimare le decisioni assunte dalla Commissione referendaria,
i cosiddetti "saggi", anche arrivando ad appellarsi in modo
strumentale al Ministro. Queste sono le ragioni per le quali
abbiamo presentato questa interpellanza, con la quale nel dettaglio
vogliamo sapere se e quando si è svolto l'incontro urgente
richiesto con la succitata lettera, quali sarebbero queste
"precauzioni" da intraprendere indicate nella lettera e quali sono
gli intendimenti in merito.
Président -
La parole au Conseiller Donzel.
Donzel (PD)
- Grazie Presidente.
Mi consente questa interpellanza anche di intervenire per fare
chiarezza su un passaggio abbastanza antipatico, che mi è stato
riferito da chi ha letto l'organo del partito a cui appartiene
l'Assessore Zublena, con una tecnica abbastanza curiosa: quella di
additare agli avversari le proprie responsabilità, usando lo
strumento di prendere alcune frasi, estrapolarle dal contesto
generale per delegittimare gli avversari. Vediamo di capirci: trovo
assolutamente normale che lei ed il Presidente della Regione
difendiate le ragioni del pirogassificatore e che spiegate ai
valdostani le caratteristiche tecniche che i valdostani non
conoscono, che descriviate questo impianto che i valdostani non
conoscono; trovo meno comprensibile, invece, che lei dedichi più
tempo a denigrare quello che dicono gli altri. Fra l'altro,
curiosamente, lei estrapola una mia affermazione secondo cui io
dico in quest'aula che sono per la chiusura del ciclo in Valle,
esattamente quello che prevede il referendum; quindi sono ben
contento che alcune mie affermazioni siano riprese in generale
anche dal contesto referendario. Che poi lei dica che con un
trattamento a freddo non si può fare questa chiusura del ciclo in
Valle è la sua opinione, smentita da altri autorevoli esperti che
si occupano di questo tema. Quindi siamo al confronto fra esperti
che non è stato fatto.
Ma veniamo alla questione in merito...ecco, mi permetta di dire
che quando ho fatto riferimento alla confusione mentale della
Giunta, cosa che lei ha estrapolato in questo modo come se dessi
del pazzo al primo che cammina, proprio nel momento in cui lei
scrive la lettera al Ministro, escono su tutti i giornali
valdostani delle critiche durissime al Governo Monti: che attacca
l'autonomia, che è contro l'autonomia, che non vuole più lasciarci
le risorse economiche. Mentre c'è questo durissimo attacco al
Governo Monti, lei si preoccupa molto della situazione nazionale e
lo fa con delle parole - purtroppo ho l'abitudine di leggere sempre
in fretta le cose - e allora, leggendo in fretta, lei scrive al
Ministro che
"è doveroso indirizzarle questa nota con l'intento
di informarla su quanto accade nella nostra Regione"
. Io,
leggendo in fretta questa cosa, ho pensato che l'Assessore chiedeva
un consiglio al Ministro sul fatto che nella relazione allegata
alla lettera la raccolta differenziata in Valle d'Aosta è
bassissima, è al 41,60 percento, quindi lei esprime la
preoccupazione del fallimento della sua azione perché gli manda
anche un documento allegato, da cui risulta che dal 2008 al 2010 la
sua attività non è riuscita a far crescere del 2 percento la
raccolta differenziata. Quindi mi sono detto: è un atto di
responsabilità dell'Assessore nel mandare questo allegato... E poi
aggiunge: certo che se può avere delle ripercussioni a livello
nazionale, se tutte le Regioni fanno così male la raccolta
differenziata come noi, questo può essere un problema! Pensavo
fosse questo, e invece, leggendo sotto, arrivo alle conclusioni a
cui è arrivata la collega Morelli: non è che lei era preoccupata
sul fatto che sta fallendo la raccolta differenziata in Valle
d'Aosta, ma lei si preoccupa che la questione dei rifiuti sia un
problema conflittuale in Italia!
Guardi che l'Italia non è solo Napoli, né il TG5, ci sono delle
realtà in Italia dove non c'è nessuna situazione conflittuale sulla
gestione dei rifiuti, ci sono delle comunità che hanno scelto
liberamente di fare delle situazioni di incenerimento, ci sono
delle comunità che altrettanto liberamente hanno fatto delle scelte
di trattamento a freddo, di raccolta differenziata che arriva al 70
percento, dove non ci sono movimenti di piazza, rivoluzioni e
situazioni che lei descrive come se in tutta Italia fosse in atto
una rivoluzione! Ci sono dei siti e dei luoghi dove, non essendoci
stato un percorso concordato, ci sono delle situazioni di
difficoltà, ma è curioso questo interesse per questa situazione
geografica nazionale di cui lei dice: "stiamo attenti che a livello
nazionale la situazione...". Lei parla di approccio emotivo ed
ideologico, piuttosto che un'analisi nazionale, lei la ripete
sempre questa frase, come se tutti gli altri fossero dei poeti!
Noi abbiamo sentito in audizione consiliare non dei poeti, ma
dei tecnici, che la pensano in modo diverso da alcuni tecnici che
lei ha portato. Quindi esistono delle forme di razionalità che
vanno verso la raccolta differenziata, il trattamento a freddo, la
cura della salute, ed altre che vanno verso l'incenerimento. Ci
sono forme di razionalità che prevedono l'energia nucleare anche
nel nostro Paese, ci sono delle forme di razionalità che prevedono
che nel nostro Paese non vengano realizzati impianti di energia
nucleare. Non esiste un'unica forma di razionalità, la sua, per cui
tutti quelli che non la pensano come lei sono irrazionali...io non
credo!
Quanto all'idea che cerca sempre di far passare, secondo cui qui
ci sarebbe qualcuno che ha cambiato idea, la prima che ha cambiato
idea è lei, avendo sostituito l'idea di un megainceneritore che
bruciava la discarica, per tenere la discarica e fare un
pirogassificatore. Quindi non continui con la storia che gli altri
cambiano idea, qui di idee ne sono cambiate tante, di progetti
dell'ospedale ne avete fatti 250! Anche su questo argomento,
secondo me, un confronto democratico è che chi crede nel
pirogassificatore dica perché quella cosa lì va bene - peccato che
è mancato quel confronto tecnico che 11.000 cittadini avevano
chiesto! - oppure no.
Qui arrivo all'ultimo passaggio contenuto nella lettera:
"Alla luce di ciò
- di questo terribile conflitto che anima
l'Italia, tutti che si lanciano i rifiuti uno con l'altro, perché
la questione rifiuti è rivoluzionaria! -
ci pare rilevante porre
alla sua attenzione il fatto che se il referendum dovesse avere
esito positivo per i suoi proponenti, si affermerebbe il principio
che a livello regionale su iniziativa referendaria si può arrivare
a bandire una modalità di trattamento rifiuti rispetto alle altre,
con un effetto domino le cui conseguenze nazionali sicuramente non
le sfuggiranno".
Pensavo che questo fosse in positivo, che
bello! Come la Regione Valle d'Aosta dispone della possibilità di
far referendum e dare ai cittadini la possibilità di decidere,
quindi noi autonomisti convinti diciamo esportiamo il nostro
modello e anche nelle altre Regioni si facciano referendum, noi
diciamo no: stiamo attenti che se succede una cosa così, è
finita!
Ma come, andiamo all'incontrario? In Italia - la voglio
rassicurare - hanno fatto un referendum contro l'energia nucleare,
i cittadini italiani hanno detto "no" all'energia nucleare e stiamo
cercando altre strade. Se lei è una nuclearista convinta, non è un
problema mio, è un problema suo, la "nazione Italia" non le vuole
queste centrali nucleari, e la sua razionalità la farà vivere un
po' meno bene...ma ci lasci vivere senza l'energia nucleare! Quindi
siano i valdostani a dire se lo vogliono oppure no il
pirogassificatore, non la sua razionalità che vuole le centrali
nucleari e quant'altro. Da questo punto di vista è assolutamente
incomprensibile una lettera che esprime preoccupazione per un
risultato referendario, uno può essere preoccupato da autonomista
che il referendum non possa essere svolto o che ci sia qualcuno -
questo non lo condividerei neanch'io - che usi la forza per
manifestare, atteggiamenti che sarebbero inaccettabili. Ma che si
svolga un referendum in cui serenamente le parti si confrontano su
un problema ed i valdostani dicono cosa pensano, come fa a
spaventare lei o il Ministro? Tant'è che il Ministro non ha
risposto, ma ha trasmesso la lettera ad uno del suo staff ed ha
pensato bene di non firmare come Ministro, perché la lettera
probabilmente non meritava quell'attenzione.
Spero che almeno sul ribadire la validità dello strumento
referendario come metodo di consultazione, successo della nostra
Regione, ci sia almeno su questo intesa comune. Poi sui contenuti è
legittimo che lei e la Giunta la pensiate in modo diverso da chi
sostiene altre ragioni...questa è la democrazia!
Presidente
- La parola all'Assessore al territorio e
ambiente, Manuela Zublena.
Zublena (UV)
- Merci Mme la Présidente.
Sul primo punto dell'interpellanza dei colleghi di ALPE:
"se
e quando si è svolto l'incontro urgente"
, a fronte della
richiesta, non ho avuto nessun incontro con il Ministro.
Circa il secondo punto:
"quali sono le precauzioni da
intraprendere indicate nella lettera e gli intendimenti in
merito",
mi preme specificare che la richiesta voleva
sollecitare una collaborazione con il Ministro su possibili
percorsi da attivare, nel caso in cui i valdostani, sulla scorta
dell'emotività che è stata sollevata dalla questione, optassero per
escludere il trattamento a caldo dei rifiuti nella Regione. Ciò si
traduce in azioni e nella messa in campo di precauzioni per evitare
di incorrere in procedure di infrazione, come avviene in alcune
parti del nostro Paese, alle direttive europee che comportano
pesanti sanzioni economiche, che mi pare il caso di evitare in un
momento particolarmente delicato per la nostra economia. Informare
il Ministero della possibilità che si verifichino situazioni
semi-emergenziali o - peggio - emergenziali, mi pare doveroso, non
sarebbe una bella pubblicità se per questo motivo la nostra Regione
fosse commissariata! La lettura che con una certa vivacità avete
voluto dare alle parole è di alludere ad un tentativo secondo voi
di intraprendere iniziative per minare il referendum e la libera
espressione dei cittadini. Tranquillizzo su questo punto, ma è vero
che ognuno interpreta le parole in funzione di ciò che farebbe
lui.
Circa la seconda interpellanza del gruppo PD:
"chiarire gli
obiettivi che si erano prefissati con tale missiva al
Ministro"
, innanzitutto devo ammettere che spesso, grazie alle
interpellanze, è possibile rendersi conto di quanta poca conoscenza
del sistema politico-amministrativo sia pervasa la vita civile del
nostro Paese; scarsa conoscenza anche di ciò che si sta proponendo
da un punto di vista tecnico e delle ricadute. È una scarsa
conoscenza e anche una volontà di creare dissenso, oppure delle
polemiche strumentali, oppure alimentare un dibattito per creare
disorientamento fra i cittadini, e far poi prevalere un senso di
insofferenza contro il sistema e creare quelle condizioni
favorevoli al voto "contro" a prescindere. Voglio sperare che
questa interpellanza sia animata, come lo sono state altre
interpellanze, da una semplice richiesta di informazione e da un
desiderio di trasparenza.
Allora, quali sono gli obiettivi che una Regione si pone
nell'indirizzare una lettera ad un Ministro per informarlo sulla
situazione concernente la materia di sua competenza? Anzitutto
informarlo di una questione che riguarda le politiche e
l'applicazione delle normative nazionali; informarlo della
posizione di alcune parti della popolazione nei confronti di
scelte, come quella della gestione dei rifiuti, che in Italia ci
pongono problemi quotidiani; informarlo delle attività svolte a
livello locale su azioni che comportano potenzialmente anche il
coinvolgimento di altre Regioni e Province. Potrei continuare, ma
credo sia sufficiente richiamare un principio, quello della leale
collaborazione fra amministrazioni dello Stato, nel totale rispetto
dei propri ambiti di competenza che sono ben definiti dalla legge e
che ci danno uno spazio di totale autonomia, che abbiamo ampiamente
utilizzato per formulare la nostra scelta. Informare il Ministero
di un'iniziativa che riguarda un settore come quello dei rifiuti,
in cui la competenza dello Stato e dell'Unione europea sono
evidenti, da solo spiega la ragione per cui la Regione ha ritenuto
di indirizzare un'informativa al Ministero.
Sulla seconda domanda, vorrei citare la frase nel suo insieme da
cui sono state estrapolate le parole riportate nel quesito che
erano:
"Abbiamo ritenuto doveroso indirizzarle questa nota con
l'intento di informarla su quanto accade nella nostra Regione in
relazione alla gestione dei rifiuti urbani e per le possibili
implicazioni che ciò potrebbe avere a livello nazionale"
. Mi
sembra che la risposta del punto uno esaudisca la risposta anche a
questo quesito; tuttavia non vorrei lasciare insoddisfatto
l'obiettivo per cui è stata posta la domanda e vorrei cercare di
esplicitare anche la domanda in questo modo: quali possono essere
le implicazioni nazionali della decisione di una Regione, pur
attraverso un referendum popolare, di vietare un tipo di
trattamento dei rifiuti previsto dalle norme europee e nazionali
nella gerarchia di gestione dei rifiuti? Anzitutto mancato rispetto
di direttive che prevedono il principio di prossimità, il ricorso
alla discarica per lo smaltimento di rifiuti senza il recupero di
energia, esportazione presso impianti fuori dal territorio
regionale dei rifiuti con necessità di accordi interregionali, che
richiedono un coinvolgimento del Ministero, decisioni di altre
Regioni di vietare l'uno o l'altro sistema di trattamento. Anche
qui vale il discorso che ho appena fatto, cioè a prescindere dalle
implicazioni l'informativa vuole evidenziare la problematica e non
sollecitare prese di posizione puntuali.
Circa il terzo quesito:
"spiegare il significato di un
effetto domino le cui conseguenze nazionali sicuramente non Le
sfuggiranno"
, anche qui potrei essere breve, perché la risposta
è contenuta in quanto appena detto, ma vorrei esprimere alcune
considerazioni. È vero che il tema dei rifiuti è complesso,
richiede un attento approfondimento delle diverse implicazioni del
problema a 360 gradi, non è sufficiente una lettura di slogan o di
notizie - ancorché corrette - pubblicate dai giornali di
informazioni; nonostante ciò ci sono alcuni principi generali, che
a mio avviso non possiamo permetterci di non conoscere. Se su tutto
il territorio nazionale si affermasse il divieto di utilizzare i
sistemi a caldo, l'Italia non potrebbe garantire lo smaltimento dei
rifiuti; infatti ogni sistema a freddo o TMB, quello che viene
proposto da ValleVirtuosa e anche da voi sostenuto, richiede che
dopo alcuni pretrattamenti, una consistente frazione del rifiuto
(circa il 50 percento), che è combustibile, venga smaltita in un
inceneritore o in un impianto a caldo. Allora per chi citava la
chiusura del ciclo in Valle d'Aosta, credo che si debba leggere
meglio il manifestino distribuito da ValleVirtuosa in tutte le
sagre di questa estate, il quale indica la via della chiusura del
ciclo con l'incenerimento dei rifiuti, invitando ad esportare
l'esperienza di Treviso. Se uno va a consultare il sito TV3 che è
indicato sul manifestino, si scopre che a Treviso i rifiuti, dopo
questi pretrattamenti, sono smaltiti in un impianti a caldo, cioè
sono bruciati, quindi l'impianto è assimilabile ad un
inceneritore.
Per quanto riguarda infine le "implicazioni nazionali", cito un
documento di Legambiente per far capire che le strategie le
elaborano anche i fautori di altri sistemi. È un documento che si
intitola "La Legambiente che vorremmo", è datato Torino 20 ottobre
2011, fra i firmatari compare anche Paolo Fedi di Aosta.
Riferendosi alla situazione in Valle d'Aosta, il documento cita:
"Merita segnalare il fatto che su questa iniziativa
- il
pirogassificatore -
è stato tenuto un referendum, che potrebbe
aprire nuovi scenari. Deve essere compito dell'associazione tutta
impegnarsi in questo referendum, anche perché sarebbe un fatto di
rilevanza nazionale qualora una Regione decidesse di non costruire
impianti di trattamento a caldo, che potrebbe gettare basi per
un'estensione futura. Sicuramente nei prossimi mesi le vicende
valdostane andranno seguite con particolare attenzione"
. Forse
è soprattutto a Legambiente che va posto il quesito
dell'interpellanza!
Président
- La parole à la Conseillère Patrizia
Morelli.
Morelli (ALPE)
- Merci Mme la Présidente.
Non ci stupisce che il Ministro all'ambiente non abbia aderito
all'invito ad un incontro urgente e che questo incontro non si sia
tenuto, ma che la risposta - direi alquanto neutra nei toni -
provenga dalla segreteria tecnica dell'Ufficio di Gabinetto del
Ministero dell'ambiente! Continuiamo ad intravedere in questa
curiosa procedura l'ennesimo tentativo, e temiamo che non sarà
l'ultimo, di banalizzare un'iniziativa di proposta popolare, a cui
i partiti politici possono o meno aderire, ma che nasce dal basso e
che, come tale, deve poter seguire un iter democratico senza colpi
bassi, in particolare quando provengono dalle istituzioni.
Il ricorrere da parte della Giunta ad una segnalazione al
Ministero in questi termini è possibile che noi l'abbiamo mal
interpretata, ma allora forse andava scritta in modo diverso. Una
segnalazione al Ministero il collega Chatrian la definirebbe "un
intervento a gamba tesa", ma ci sembra anche che sia un indice di
debolezza del Governo regionale, oltre che una mancanza di rispetto
nei confronti delle migliaia di cittadini valdostani che hanno
richiesto il confronto prima ed il referendum poi, e che non sono
dei facinorosi! Esprimono semplicemente la volontà di essere
informati e di dire la loro su un argomento che sta loro a cuore, e
questa volontà non può essere definita com'è, nella sua lettera,
"una deriva"!
Concludo richiamandola, me lo permetta, ad un comportamento più
istituzionale.
Président -
La parole au Conseiller Donzel.
Donzel (PD)
- Grazie Presidente.
Vede, Assessore, capisco che oggi sia un po' la giornata delle
donne, abbiamo assistito alla nomina della prima donna Presidente
del Consiglio regionale, e che ci sia chi ambisca a fare il
Ministro dell'ambiente... Lei, magari, immersa così, nello studio,
si è lasciata prendere la mano ed è partita con un'analisi
nazionale dei rifiuti, delle implicazioni, eccetera. Al di là del
fatto che nessuno le vuole limitare le sue ambizioni, quindi ormai
lei studia lo scenario dei rifiuti a dimensione nazionale, vogliamo
rimanere alla questione regionale. Lei manda un'informativa al
Ministro, come dire, lo vuole rendere edotto di ciò che avviene
qua, ma poi gli chiede un incontro urgente; se è un'informativa,
non si ravvisa la parola "urgente" rivolta al Ministro, perché se è
un'informativa si limita a dire cosa sta succedendo qui!
Noi valdostani possiamo gestire i rifiuti a livello locale e
regionale con le nostre competenze, lo abbiamo fatto in tanti
campi, e non credo che un Ministro, dall'alto dei palazzi romani,
possa venire qui a dettarci la ricetta! Su questo tema migliaia di
valdostani hanno detto: vogliamo dire la nostra. Poi i partiti, le
personalità politiche che eventualmente si mettono in gioco, sono
un contorno, la sostanza resta, ovvero sono cittadini che fanno una
domanda, a questa domanda non ottengono una risposta e chiedono di
poterlo manifestare attraverso un referendum.
Lei svia il tentativo che noi chiediamo di rispondere, anzi, si
catapulta ancora di più nella situazione nazionale, come al suo
solito una volta cita il Sindaco di Torino Fassino; allora, siccome
è una mia conoscenza personale, gli ho telefonato per chiedergli:
ma da quando in qua ti occupi del pirogassificatore della Valle
d'Aosta? Ma c'è un pirogassificatore? Mi ha risposto: "non ne so
niente". Lei però furbamente mette la parola "Fassino", dopodiché
va a prendere dichiarazioni di Renzi sul pirogassificatore della
Toscana, cose che non c'entrano niente, perché Renzi è tutto preso
dalle primarie, e gli fa dire che è il campione dell'incenerimento.
Non è così, perché sono andato dalla responsabile, e la invito a
fare una missiva, visto che le piace tanto il contatto con il mondo
romano, alla responsabile dell'ambiente del Partito Democratico, la
quale ha detto che ciascun territorio autonomamente decide la
gestione dei rifiuti e che non c'è un indirizzo dato prioritario in
quel senso da parte del nostro partito. Mi dispiace per lei, ma
Renzi magari lo inviterà qui alle primarie, andrà a sentire cos'ha
da dire sul pirogassificatore della Valle d'Aosta, ma parlava del
pirogassificatore di un'altra realtà, non della Valle d'Aosta!
Quindi è inutile andare a pescare Tizio che ha detto questo, fa
anche piacere questo interesse per la politica...
Altra questione: ovviamente, siccome a lei piace fare queste
citazioni, è andata a vedersi la citazione di un Consigliere
comunale di Aosta di ALPE, Paolo Fedi, relativamente al fatto che
fa un passaggio su questo argomento. Ma guardi che questo
Consigliere fa parte di un'associazione nazionale, Legambiente, non
è l'Assessore della Regione Valle d'Aosta, e lì si è espresso in un
ambito che non c'entrava niente! Come al solito lei prende una
frase, dice agli altri che non bisogna lavorare con gli
slogan...
Presidente
- ...colleghi, vi chiedo un po' di
silenzio...
Donzel (PD)
- ...mi fa piacere che ci sia questo mal di
pancia di sottofondo che aiuta certamente ad esprimersi in aula, è
sintomo di un'educazione e di un ascolto!
Giustamente lei dice: qui c'è qualcuno che parla solo per
slogan...allora non lo faccia lei! Parli del suo pirogassificatore,
non parli sempre di quello che dicono gli altri! Anche questa
definizione: tutti gli altri parlano per slogan e solo io non parlo
per slogan...francamente spieghi lei le cose con serenità e lasci
che gli altri si confrontino con i cittadini e con gli strumenti
che hanno a disposizione. La razionalità non è a beneficio suo
esclusivo, è un bene collettivo di cui dispongono anche i
cittadini; per cui, siccome ho avuto modo di apprezzare dei medici
valdostani pediatri che esprimevano pubblicamente delle perplessità
riguardo alla salute riferiti al pirogassificatore, esiste anche
l'opinione di medici - che non sono proprio dei politici - che
dicono qualcosa che non va nella direzione che esprime lei.
