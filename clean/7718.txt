Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2098 del 25 giugno 1986 - Resoconto
OGGETTO N. 2098/VIII - MALCONTENTO DI UTENTI DELLE STRUTTURE
SANITARIE DELLA REGIONE. (Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
Dopo l'abbandono in un locale dell'Ospedale Regionale di
Aosta di una paziente, ricercata disperatamente dai suoi familiari,
notizia riportata, alcuni mesi or sono dal settimanale "La Vallée",
appare ora sul "Monitore Valdostano" di venerdì 13 giugno, la
pubblicazione di un esposto alla Procura della Repubblica da parte
di un cittadino che ha vissuto "un'allucinante vicenda" al Pronto
Soccorso dello stesso Ospedale di Aosta.
Poichè non sono i soli casi di malcontento, espressi da
utenti di Servizi offerti dalle strutture sanitarie locali, sebbene
sia mancato sinora il coraggio di denunciare pubblicamente queste
grosse carenze,
il sottoscritto Consigliere regionale del P.S.D.I.
Interroga
l'Assessore alla Sanità ed Assistenza Sociale per sapere se è
a conoscenza dei fatti riportati dai settimanali in questione ed in
caso affermativo quali provvedimenti abbia assunto.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Pur conoscendo le difficoltà di
funzionamento che ha attualmente il Pronto Soccorso, posso dire che
esse dovrebbero terminare con la messa in funzione del Dipartimento
di Emergenza, così come previsto dal Piano Sanitario Regionale di
cui sono già iniziate le procedure. Infatti sono state fatte le
opzioni da parte dei medici che vogliono andare nel dipartimento di
emergenza, il personale infermieristico sarà assegnato appena
verranno fatti gli avvisi pubblici ed è già stato quantificato da
parte dell'U.S.L. il numero di coloro che dovrebbero andare a
questo dipartimento ed al Pronto Soccorso, che entrerà in funzione
contemporaneamente all'apertura di otto posti letto come astanteria
per ospedalizzare temporaneamente coloro che vengono al Pronto
Soccorso. Essendo anche d'accordo sulla questione delle precedenze
che si devono dare a chi ha maggior bisogno di cure quando si
presenta al Pronto Soccorso, ritengo inconcepibile che un utente
che si presenta all'Ospedale debba aspettare più di due ore prima
di ricevere una qualunque cura o interessamento da parte dei
dipendenti.
Effettivamente in quel momento c'erano altri sei traumatizzati,
di cui uno ricoverato d'urgenza poi al C.T.O. di Torino, comunque,
come dicevo, un minimo di interessamento a mio avviso ci doveva
essere da parte del personale del Pronto Soccorso e nello stesso
tempo un minimo di educazione da parte dei dipendenti pubblici.
Pertanto è stato fatto l'accertamento, sono state chieste da
parte del responsabile del servizio le controdeduzioni, secondo gli
esposti di quei cittadini che si sono lamentati, dopo di che queste
persone saranno deferite alla Commissione di disciplina.
Devo sottolineare che non sono d'accordo con il responsabile del
servizio il quale dichiara di accettare una parte delle
controdeduzioni fatte dagli interessati, cioè dai dipendenti medici
dell'ospedale.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Lungi da me lo scaricare le
responsabilità sull'Assessore, che non ne ha, anzi lo ringrazio e
condivido pienamente l'impostazione che ha dato alla risposta
dell'interrogazione. Evidentemente anche l'Assessore, come il
sottoscritto e come i cittadini che sono stati costretti a
ricorrere al Pronto Soccorso, si sono trovati in una situazione che
definire allucinante è poco.
Su un articolo uscito su "La Vallée" alcuni mesi fa, si racconta
di una paziente che entra al Pronto Soccorso dell'Ospedale di Aosta
alle 11,30 e viene abbandonata in un corridoio su una barella;
naturalmente i familiari non avvertiti di questo ricovero
d'urgenza, alle 16,30, quindi a distanza di alcune ore, non
trovando la congiunta a casa, tramite collegamenti e richieste alla
Pretura si recano al Pronto Soccorso, dove, finalmente di sera alle
ore 18,30, trovano la paziente abbandonata in un corridoio
dell'Ospedale di Aosta, dimenticata sia dai medici che dagli
infermieri. Ma questo è un episodio che risale ad alcuni mesi fa e
che questa signora ha avuto il coraggio di denunciare.
Alcuni giorni fa è stato presentato un esposto da parte di un
cittadino che viene ricoverato al Pronto Soccorso alle ore 12,30 e
deve aspettare fino alle ore 17,30 per ricevere il primo intervento
medico. Alle 19,30 il paziente è stato dimesso ed il medico gli ha
raccomandato di non lamentarsi perchè il Pronto Soccorso funziona,
anche se la situazione delle strutture sanitarie locali è quella
che è. Questo signore ha fatto un esposto alla Procura della
Repubblica denunciando questo atteggiamento.
Oltre a questi due casi che sono stati denunciati, ce ne sono
altri che non sono stati denunciati e dobbiamo dare atto a questi
signori di avere avuto almeno il coraggio di farlo. Ho dovuto
portare un giorno mio figlio al Pronto Soccorso perchè aveva della
cenere di sigaretta negli occhi, saranno state le 12,20; alle 14,30
ancora non si era presentato un medico per soccorrerlo. Dopo aver
fatto il pazzo per tutto l'Ospedale, finalmente sono riuscito a
catturare un medico. Forse ho fatto male in quella occasione a
denunciare il fatto, però non possiamo andare avanti n questa
situazione: il Pronto Soccorso è il primo punto che deve
funzionare.
Do atto all'Assessore di aver detto che presto sarà istituito un
dipartimento di emergenza, speriamo che avvenga e che lì operi del
personale qualificato.
