Classificazione
TRASPORTI E VIABILITÀ
Strade di interesse regionale
TURISMO E INDUSTRIA ALBERGHIERA



Oggetto del Consiglio n. 1622 del 9 giugno 2022 - Resoconto
OGGETTO N. 1622/XVI - Approvazione di mozione: "Impegno a
riferire alla Commissione consiliare competente le risultanze del
lavoro del Tavolo tecnico-giuridico in materia di rete
sentieristica, poderale e viabilità minore".
Bertin (Presidente) -
Punto n. 44. Per l'illustrazione
della mozione, la parola alla consigliera Foudraz.
Foudraz (LEGA VDA) -
L'oggetto della mozione presentata
oggi in quest'aula consiliare dal gruppo Lega Vallée d'Aoste verte
appunto sulle problematiche relative alla responsabilità, alla
transitabilità, alla classificazione e alla promozione della rete
sentieristica poderale e della viabilità minore della regione,
problematica questa che vede coinvolti sia soggetti pubblici che
privati ed è regolata da una normativa complessa e ormai
datata.
Se 40 anni fa la necessità di percorrere sentieri e strade
poderali era per lo più dettata dall'esigenza di poter svolgere
l'attività agricola anche in quelle zone più remote e in quei
luoghi che presentavano una maggiore difficoltà di accesso per i
veicoli a motore, sempre comunque nell'ottica di salvaguardare
l'equilibrio dell'ambiente naturale, ora in questi ultimi anni
stiamo assistendo a un uso diverso e direi complementare di questi
sentieri e queste strade.
Infatti, con l'incrementarsi dello sport praticato con le bici,
prima con le
mountain bike
e in questi ultimi anni con
l'aggiunta delle
bike
a pedalata assistita, per intenderci
quelle elettriche, il traffico è sicuramente aumentato e con esso
anche il rischio del possibile verificarsi di incidenti in misura
maggiore rispetto a quando i sentieri e le strade erano percorse
con il solo uso delle gambe.
Essendo la Valle una Regione a vocazione sia agricola che
turistica, occorre quindi trovare il giusto compromesso affinché
entrambe le attività possano coesistere al meglio e possano essere
espletate in tutta sicurezza: sicurezza per coloro che lo fanno
come lavoro, per diletto o per sport, ma sicurezza e tutela anche
per tutti coloro che sono proprietari, sono usufruttuari, sono
consortisti oppure sono conduttori di terreni sui quali insistono
appunto sentieri e strade poderali.
Richiamata quindi la deliberazione n. 150 adottata dalla Giunta
regionale nella seduta del 14 febbraio di quest'anno con la quale
si deliberava di istituire un Tavolo tecnico per lo studio delle
problematiche appena richiamate, richiamata inoltre
l'interrogazione che ho presentato nel corso dell'ultimo Consiglio
regionale del 25 maggio, che era volta a conoscere quale fosse lo
stato dei lavori del Tavolo tecnico giuridico che si era costituito
a seguito del provvedimento di Giunta, quindi quali fossero le
valutazioni fatte durante gli incontri che si erano svolti, udita
la risposta che ha fornito l'assessore Sapinet in riferimento
all'iniziativa sopra richiamata con la quale l'Aula ha potuto
apprendere che il tavolo tecnico si era insediato dal 15 febbraio e
ad oggi si era riunito per due volte; ritenuto quindi assolutamente
importante che tutto il Consiglio regionale conosca quali siano gli
sviluppi che mano a mano vengono portati avanti da parte del Tavolo
tecnico giuridico, che, ricordo, essere composto da rappresentanti
del CELVA e da diversi coordinatori di diverse strutture regionali:
dal Turismo al Corpo forestale, dai Trasporti all'Agricoltura,
proprio per l'importanza che questo Tavolo giuridico ha e quindi la
tematica, riteniamo con questa mozione impegnare il Consiglio
regionale affinché l'Assessore competente riferisca alla
Commissione consiliare in materia le risultanze del lavoro di
ciascun incontro del Tavolo tecnico giuridico che si è costituito
per lo studio di dette problematiche, quindi delle problematiche
relative alla responsabilità della transitabilità, alla
classificazione e alla promozione della rete sentieristica poderale
e della viabilità minore della regione.
Presidente -
Siamo in discussione generale. Qualcun altro
vuole intervenire? Nel caso si prenoti. Ha chiesto la parola
l'assessore Sapinet, ne ha facoltà.
Sapinet (UV) -
Condivido quanto espresso dalla collega
Foudraz, problematica sentita, problematica lungamente e già spesso
dibattuta, problematica che ci ha spinto a formare l'istituzione di
questo tavolo, insieme ai colleghi Guichardaz e Lavevaz, in quanto
Assessori al turismo e
ad interim
.
Come credo di aver già anticipato nelle mie risposte ad alcune
iniziative sulla tematica, non solo quella dell'ultimo Consiglio ma
ne abbiamo già discusso anche precedentemente, certamente è
assolutamente mia intenzione riferire alla Commissione competente,
anzi, direi alle Commissioni competenti, visto che comunque si
parla anche di turismo e quindi coinvolgerei anche la IV
Commissione, e a questo proposito ringrazio i due presidenti,
Chatrian e Grosjacques, per la disponibilità; indipendentemente poi
dal fatto che questo comporti degli interventi normativi, la base
fin dove potremo muoverci.
Ricordo che è un Tavolo tecnico i cui lavori non saranno sempre
relativi a determinazioni o soluzioni, ma spesso anche di studio,
confronto, analisi, anche tecnica di argomenti e legislazione
propedeutica a lavorare poi su alcune fattispecie. Ci saranno dei
momenti di confronto con il territorio e certo anche con la parte
politica; in tal senso colgo l'occasione per anticiparvi l'invito
che stiamo predisponendo, stiamo predisponendo anche tutti i
dettagli, nel frattempo il Tavolo si è riunito un'altra volta
proprio in vista del 30 giugno, giornata nella quale presenteremo a
voi tutti, agli amministratori locali, presidenti di consorzio ma
anche agli operatori del settore, le risultanze dello studio che
l'Università della Valle d'Aosta ci ha consegnato.
Una soluzione immediata e definitiva a questa problematica lo
sappiamo difficilmente ci sarà, questo l'abbiamo già detto, ma
certamente però è un insieme di azioni e disposizioni che
contribuiranno a diminuire la responsabilità, nel contempo a
rendere fruibile e condivisibile il patrimonio ineguagliabile della
nostra rete sentieristica. Queste andranno da una ricognizione, da
una mappatura dei percorsi, un'informazione giusta e mirata a
un'adeguata copertura assicurativa e altri aspetti.
Per questo, nel condividere non solo quanto ha detto ma anche i
contenuti dell'iniziativa, andrei a proporre una piccola modifica,
andando a porre al plurale, quindi parlando di Commissioni
consiliari e poi non legare tanto il confronto al numero di
incontri ma alle risultanze che questo porterà a un confronto
amministrativo e politico.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Grazie assessore Sapinet. Condivido
le modifiche che si devono apportare perché effettivamente sono due
le Commissioni che saranno coinvolte, la III e la IV e quindi
apprendo con piacere che andiamo, almeno in questo caso, nella
stessa direzione.
Presidente -
L'emendamento sta per essere depositato.
L'emendamento è stato depositato, pertanto se non ci sono altri
interventi, mettiamo in votazione la mozione come emendata. La
votazione è aperta. La votazione è chiusa.
Presenti, votanti e favorevoli: 30
La mozione è approvata all'unanimità.
