Classificazione
AMBIENTE
Inquinamento
TRASPORTI E VIABILITÀ
Autostrade e trafori alpini



Oggetto del Consiglio n. 1472 del 17 novembre 2010 - Resoconto
OGGETTO N. 1472/XIII - Interpellanza: "Completamento del
piano di contenimento e abbattimento del rumore nel tratto
autostradale valdostano".
Interpellanza
Appreso da una lettera apparsa su il quotidiano La Stampa del
14 ottobre 2010 che la SAV "avrebbe provveduto all'installazione di
barriere antirumore entro il 2007";
Ricordata la deliberazione della Giunta regionale n. 293 del
7 febbraio 2005 con la quale veniva approvata la bozza di
protocollo d'intesa con la SAV (Società Autostrade Valdostane
S.p.A.);
Evidenziato che il suddetto protocollo definiva il piano di
affidamento degli interventi di riqualificazione acustica nei siti
riferiti ai comuni di Donnas, Hône, Verrès da realizzare entro il
2007;
Constatato che un articolo apparso su La Stampa l'8 marzo
2008 ricostruiva la storia delle barriere antirumore e si dava
conto della soddisfazione dei sindaci "Finita la lunga attesa. La
burocrazia si è sbloccata, l'Anas ha detto sì e si faranno le
barriere antirumore nel tratto autostradale dei comuni di Donnas,
Hône e Verrès";
i sottoscritti Consiglieri regionali
Interpellano
l'Assessore regionale competente per sapere:
1) se il piano previsto dalla deliberazione della Giunta
sopra richiamata è stato completato o se ci sono ancora dei tratti
da realizzare;
2) gli intendimenti del governo regionale in merito al piano
di contenimento e abbattimento del rumore lungo tutto il tratto
autostradale.
F.to: Rigo - Carmela Fontana
Président
- La parole au Conseiller Rigo.
Rigo (PD)
- Grazie Presidente.
Di solito leggo con interesse le lettere inviate alla redazione
regionale del quotidiano
La Stampa
e una di esse, il 14
ottobre scorso, mi ha incuriosito. L'argomento riguardava le
barriere antirumore che - secondo il lettore di Châtillon - la SAV
avrebbe dovuto posizionare lungo l'asse autostradale entro il 2007
e per questo ha provveduto (cito):
"velocemente ad un aumento
dei pedaggi, se non vado errato dal gennaio 2002, per finanziare la
progettazione e l'installazione delle suddette barriere"
. Il
lettore, in chiusura, si domandava:
"Dove sono finiti i soldi
finora accumulati e quando vedremo finalmente le barriere? Perché
la Regione che dovrebbe salvaguardare la salute dei cittadini non
interviene? Forse perché è il maggiore azionista?".
Ho cercato
di capirne di più e, da una piccola ricerca, ho trovato una
deliberazione della Giunta regionale relativa alle barriere
antirumore a cui faceva riferimento il lettore.
Con deliberazione n. 293/2005, la Giunta regionale approvava
infatti una "
allegata bozza del protocollo d'intesa da stipulare
con la società Autostrade Valdostane S.p.A. per la mitigazione del
rumore nel tratto autostradale valdostano
". Nel protocollo la
SAV si impegnava, all'articolo 3:
"ad affidare, entro maggio
2007, gli interventi indicati nell'allegato programma in cui
vengono contemplati come prioritari gli interventi di realizzazione
delle barriere antirumore nei siti riferiti ai"
tre comuni
citati nelle premesse all'interpellanza
," il tutto nel rispetto
dei tempi previsti e dei costi ivi previsti
- i tempi non sono
stati rispettati, dico io, ed i costi ce lo dirà l'Assessore, ma
continuo nella lettura del protocollo -
; ad inserire gli altri
interventi già progettati e concordati con il gruppo di lavoro nel
redigendo piano di contenimento e abbattimento del rumore che la
SAV consegnerà fra 18 mesi; a recepire nel suddetto piano in quanto
già valutate dal punto di vista acustico le aspettative del Comune
di Châtillon"
. E poi segue un altro punto non importante.
L'allegato programma conteneva anche il piano di affidamento degli
interventi di riqualificazione acustica e le relative cartine con
un preciso programma di lavori e il conseguente importo
finanziario. Programma dei lavori che avrebbe dovuto iniziare nel
2005 e terminare nel 2007.
L'articolo de
La Stampa
dell'8 marzo 2008 citato nelle
premesse all'interpellanza, ricordava che (cito):
"la SAV ha
specificato che, tenuto conto dei tempi connessi ai percorsi
procedurali, pensiamo di poter dare inizio ai lavori entro l'estate
2008, salvo imprevisti".
Ora, cartine alla mano, quelle
ovviamente allegate alla deliberazione della Giunta, non mi sembra
che tutte le barriere siano state sistemate come da accordi,
pannelli importanti certamente per assorbire parte del disagio
arrecato dal rumore dell'autostrada, ma sicuramente impattanti per
l'ambiente e il panorama circostante.
Tutto ciò detto, chiediamo notizie in merito all'articolo 3 del
protocollo d'intesa e, riassumendo: primo, se gli interventi
previsti nei tre comuni sono terminati, altrimenti quali tratti
ancora mancano, quando verranno completati e se il finanziamento è
stato ed è sufficiente; secondo, se la SAV ha consegnato il piano
di contenimento di abbattimento del rumore e cosa intende fare il
Governo regionale; ci aggiungiamo un terzo punto, e rispondiamo
indirettamente quindi anche al lettore, se le aspettative degli
abitanti del comune di Châtillon saranno soddisfatte. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente.
Chiaramente, collega Rigo, lei mi ha posto delle domande che non
sono state esplicitate nell'iniziativa, comunque non mi sottraggo a
darle risposte anche in questo senso. Su questo tema, come lei ha
evidenziato, la Giunta regionale ha approvato un protocollo
d'intesa con la SAV con la delibera n. 293/2005, firmato il 14
febbraio 2005. Tale protocollo prevede interventi prioritari nei
comuni di Donnas, Hône e Verrès, ma anche interventi individuati da
un gruppo tecnico di lavoro che andavano ad inserirsi man mano nel
piano. Ad oggi, nel primo piano 2008-2012 sono stati eseguiti dalla
SAV S.p.A. i seguenti interventi: Comune di Donnas, su una
previsione di 1.320 metri di barriera antirumore ne sono stati
realizzati 490 per un importo di 1.400.000 euro; Comune di Hône, su
una previsione di 790 metri di barriera antirumore, realizzati 640
per un importo di 1.800.000 euro; per il Comune di Verrès, su una
previsione di 1.660 di barriera antirumore ne sono stati realizzati
320 per un importo di 900.000 euro. Nel frattempo - come comunicato
a giugno di quest'anno in Consiglio -, la SAV aveva previsto nel
piano di contenimento degli abbattimenti acustici anche
l'intervento da eseguire nel tratto del comune di Châtillon,
anticipandone - perché i lavori erano proiettati al piano
successivo 2013-2017 - le prime fasi progettuali. Ad oggi, però, a
seguito di vari decreti e disposizioni inerenti la legge n.
88/2009, si è sviluppato il concetto che gli interventi ancora da
individuare o realizzare a fronte dei piani predisposti debbano
essere sottoposti non solo ad un'analisi e verifica tecnica ed
economica, com'era fino a poco tempo fa, ma anche ad un'analisi
territoriale, ambientale e di inserimento paesaggistico visivo.
Questa situazione ha evidenziato l'opportunità di costituire un
nuovo tavolo di lavoro, al quale siano presenti, oltre alle
esperienze tecniche, anche quelle turistiche e dei beni culturali
assenti all'avvio del piano e che possono dare un reale contributo
alle esigenze paesaggistiche e ambientali. Questo rinnovato tavolo
di lavoro è composto dalle strutture regionali principalmente
coinvolte, ovvero: turismo, sovrintendenza, opere pubbliche, ente
gestore SAV S.p.A., ARPA della Valle d'Aosta, e coordinato
dall'Assessorato al territorio della collega Zublena per il quale
rispondo anche unitariamente a questa interpellanza. Questo tavolo
dovrà rimodulare i piani di risanamento acustico o le parti
mancanti al completamento, a suo tempo approvati ai sensi di legge,
e anche alla luce delle esperienze acquisite e delle osservazioni
raccolte.
L'intendimento di questa Amministrazione è quello di continuare
a perseguire l'obiettivo di abbattimento del rumore tramite i piani
previsti dalla normativa vigente, ricercando però anche un migliore
inserimento degli interventi, sia sotto l'aspetto ambientale che
sotto l'aspetto paesaggistico e visivo. Se vuole che le dia anche i
dati, glielo fornisco senza alcun problema. Grazie.
Président
- La parole au Conseiller Rigo.
Rigo (PD)
- Caro Assessore Viérin, credo di avere
interpretato le domande poste nell'interpellanza, perché
nell'interpellanza è scritto:
"se il piano previsto dalla
deliberazione della Giunta sopra richiamata è stato completato o se
ci sono ancora dei tratti da realizzare"
; io le ho chiesto in
primo luogo se gli interventi previsti nei tre comuni sono
terminati, altrimenti quali tratti ancora mancano e quando verranno
completati... mi sembra che sia l'interpretazione letterale delle
cose che ho scritto, quindi non ho fatto domande diverse da quelle
poste nell'interpellanza.
Tutto ciò detto, si può riassumere in quattro punti la risposta
dell'Assessore. Il primo, mi ha confermato che non sono terminati i
lavori previsti, programmati e finanziati da quella delibera di
Giunta del 2007; se quei tempi fossero stati rispettati, secondo
punto, oggi non ci sarebbe bisogno dell'interpellanza, come non ci
sarebbe stato bisogno - qui mi fa piacere - di una nuova
valutazione di impatto sui tracciati interessati dal piano di
risanamento, necessaria per quanto riguarda le cose che ha rilevato
l'Assessore; quarto e ultimo punto, mi sembra che ci sia l'impegno
da parte del Governo regionale, fatte salve queste nuove
valutazioni, di proseguire nel lavoro intrapreso in questi anni e
di completare il piano di risanamento acustico.
