Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 61 del 27 gennaio 1982 - Resoconto
OGGETTO N. 61/VII - NECESSITA' DI UN CENTRO PUBBLICO PER LA
TUTELA SANITARIA DELLE ATTIVITA' SPORTIVE -
(Reiezione di
mozione).
PRESIDENTE
:
Do lettura del testo della mozione
presentata dai Consiglieri Mafrica, Nebbia, Carlassare e
Minuzzo:
MOZIONE
RICHIAMATA la validità della legge regionale 13 maggio 1980, n.
19, contenente "Norme per la promozione dell'educazione sanitaria
motoria e sportiva e per la tutela della salute nelle attività
sportive";
RIBADITA la neoessità di una piena applicazione degli
orientamenti contenuti in suddetta legge, la quale può garantire
l'indispensabile controllo sanitario a tutti coloro che in Valle
vogliono praticare lo sport;
NEL SOTTOLINEARE la necessità dell'istituzione di un Centro
Pubblico di Medicina Sportiva;
ALLO SCOPO di permettere un chiarimento rispetto a possibili
distorsioni che si sarebbero verificate nella fase di applicazione
della legge citata;
Il Consiglio regionale della Valle d'Aosta
Delibera
1) di impegnare l'Assessore alla Sanità a predisporre entro il
31 maggio 1982 un programma che consenta l'apertura di un Centro
Pubblico per la tutela sanitaria delle attività sportive;
2) di incaricare la IV° Commissione Permanente del Consiglio
regionale di un controllo sugli atti intercorsi tra Amministrazione
regionale ed Istituto Radiologico Valdostano al fine di verificare
il rispetto della convenzione stipulata e di riferire in merito al
Consiglio regionale entro due mesi".
PRESIDENTE
:
Ricordo ai Colleghi Consiglieri che
l'art. 107 precisa che quando la mozione è proposta da più
Consiglieri, uno solo ne illustra il contenuto in apertura di
discussione; gli altri poi possono intervenire in sede di
discussione generale.
Ha chiesto di parlare il Consigliere Carlassare, ne ha
facoltà.
CARLASSARE
(Dem. Prol. - Nuova Sin.)
: Trattiamo
qui un argomento che ultimamente è abbastanza ricorrente, e cioè il
problema del Centro di Medicina Sportiva, servizio che in Valle
d'Aosta è fornito in seguito a una convenzione stipulata fra la
Regione e l'Istituto Radiologico Valdostano (I.R.V.). Ho già
iniziato stamani ad introdurre questo argomento quando ho
illustrato l'interpellanza relativa all'accordo collettivo
nazionale della regolamentazione dei rapporti fra medici
specialistici e pediatri, e con le conseguenti graduatorie che,
come ha riconosciuto anche l'Assessore, non erano veritiere, in
quanto veniva applicato un accordo scaduto, fatto decadere da un
decreto del Presidente della Repubblica. Ora, fra l'argomento che
trattiamo adesso e quello di stamani passa la differenza, secondo
me, che intercorre fra una questione illegale ed una questione
irregolare, ovvero la differenza che passa fra un esposto alla
Magistratura per illegalità riscontrabili in tutta questa vicenda,
ed un esposto al T.A.R. per irregolarità
giuridico-amministrative.
Le illegalità, illustrate dall'esposto presentato alla
Magistratura, sono di vario genere; le irregolarità che sono già
state sottolineate dal sottoscritto 15 giorni fa con
un'interpellanza, traspaiono anche nelle domande presentate da
altri Consiglieri che hanno inoltrato delle interrogazioni con
risposta scritta. Ma per dire in effetti di cosa si tratta
ritorniamo alla solita legge applicativa della Riforma Sanitaria,
alla 833, la quale demanda con l'art. 61 il compito alla Regione di
elaborare una legge che istituisce il servizio di Medicina
Sportiva. La Regione ha ottemperato a questa sua prerogativa con la
l.r. 13.5.1980, n. 19, con la quale stabilisce i criteri, conformi
alla legge nazionale, con cui deve essere svolto il servizio di
medicina preventiva in Valle. In seguito a questa legge è stato
stipulato un accordo, poi rinnovato (e mi pare che si stia
rinnovando ancora) con l' I.R.V. che deve garantire questo servizio
in quanto, a detta dell'Assessore Rollandin, la struttura pubblica
non era in grado di fornirlo, almeno come lo spirito della legge
nazionale e regionale richiederebbe, soprattutto per la scarsa
disponibilità dei medici specialisti in medicina sportiva, per cui
in via transitoria si è stabilito di fare una convenzione con
questo Istituto. Intanto c' è una prima grossa stortura con
riflessi molto importanti sia dal punto di vista medico-sanitario,
che da quello economico, perché la Regione paga per fornire un
servizio che così com'è fornito, a giudizio generale dei medici è
addirittura dannoso per l'utenza. Mi riferisco agli esami
radiologici. La legge regionale che riprende la legge nazionale
stabilisce all'art. 5 quanto segue: "Con provvedimento
dell'Assessore alla Sanità ed Assistenza Sociale d'intesa con il
CONI ed in conformità dei criteri tecnici stabiliti con decreto del
Ministro della Sanità ai sensi dell'art. 5, ultimo comma, del
Decreto Legge 30.12.1979, n. 633, convertito in legge 29.2.1980, n.
33, sentito il parere della Commissione Tecnico-Consultiva di cui
al successivo art. 9, è definita la disciplina degli accertamenti
relativi alle attività sportive agonistiche ai sensi e per i fini
della presente legge, ivi comprese le caratteristiche tecniche e
metodologiche degli accertamenti, la loro periodicità, i modelli di
certificazione".
Non mi pare che questa parte dell'articolo sia mai entrata in
vigore, nè siano mai state emanate delle disposizioni a cui
necessariamente la legge regionale avrebbe dovuto attenersi.
Prosegue l'art. 5: "Fino a quando non sarà stato emanato il
provvedimento di cui al precedente comma, gli accertamenti di
idoneità generica e specifica alle attività sportive agonistiche, e
i controlli antidoping continueranno ad essere effettuati ai sensi
dell'art. 61, ultimo comma, della legge 23.12.1978, n. 833, secondo
quanto è disposto dai regolamenti delle singole Federazioni
sportive, nazionali, riconosciute dal C.O.N.I., e sono adottati
modelli di certificazione allegati alla presente legge". Questo
significa che fino a quando non verranno emanate quelle
disposizioni di legge che stabiliranno con molta precisione la
tipologia degli esami da effettuare all'interno del Centro di
Medicina Sportiva, sono validi i regolamenti del C.O.N.I..
Il C.O.N.I. e di conseguenza le Federazioni iscritte al C.O.N.I.
non prevedono, se non in casi eccezionalissimi, esami radiologici
per chicchessia.. Potrei leggere un elenco dei loro regolamenti,
però in effetti sono previsti esami radiologici esclusivamente per
atleti di squadre nazionali solo per alcune di queste Federazioni,
mentre per altre non sono previsti nel modo più assoluto. Questo
perché ne possono derivare danno alla salute, come è riconosciuto
da qualsiasi medico. Stortura all'inizio e quindi illegalità,
perché da questa errata interpretazione della legge ne deriva un
profitto ricavato dall'I.R.V. in quanto questi esami vengono pagati
profumatamente dalla Regione. Mi pare del tutto errato fare
riferimento, come fa l'Assessore, ad una legge precedente del 1975,
in quanto tale legge è stata annullata dalle successive, che
disciplinano la medicina sportiva. Tra l'altro preciso che le
tabelle, allegate alla legge, che contemplano i tipi di esami
(l'allegato C alla legge regionale stessa) non prevedono nel modo
più assoluto l'esame radiologico; semmai si può prevedere che
questo esame venga inserito nella dicitura "altri esami", però
visto che non si considera di effettuarlo obbligatoriamente,
dovrebbe esserci in tal senso una precisa richiesta quantomeno da
parte del medico.
Da quanto mi risulta, qualsiasi persona abbia la ventura di
entrare per la porta dell'I.R.V. subisce per prima cosa l'esame
radiologico, dopodichè procede con le altre visite, per cui al
limite dovrebbe essere capovolta la sequenza dei controlli: prima
iniziare con una visita medica, e successivamente a questa e se il
medico la ritiene opportuna, fare la richiesta per l'esame
radiologico. Sarebbe ugualmente illegale, ma almeno avrebbe una
sequenza logica. E questa è la prima contraddizione che si
riscontra nella stipulazione della convenzione, tra legge e
convenzione.
La seconda contraddizione si riscontra nell'applicazione della
convenzione. All'art. 3 è previsto che l'Istituto Radiologico
Valdostano "prima di effettuare le prestazioni, è tenuto a
controllare l'identità del soggetto da visitare in possesso della
residenza in un comune della Valle d'Aosta, la sua iscrizione ad
una Federazione sportiva". Questo perché? Perché la legge prevede
fondamentalmente due tipi di intervento per quanto riguarda
l'idoneità sportiva: uno per l'idoneità specialistica e l'altro per
l'idoneità generica. Nel primo sono compresi coloro che svolgono
un'attività agonistica - e con questo termine si intende l'attività
sportiva svolta all'interno di Federazioni sportive riconosciute
dal C.O.N.I. - i quali devono poter effettuare una visita
specialistica che in Valle d'Aosta viene svolta, come abbiamo
visto, dall' I.R.V.. Il secondo riguarda l'idoneità generica, che
deve essere rilasciata per legge e per convenzione dal medico di
base, che fra l'altro percepisce per ogni mutuato in carica L.
1.000, sia che effettui o no questa visita, e che è prevista per
due tipi di persone; per i ragazzini in età scolare ai fini dello
svolgimento della normale attività motoria prevista dalla scuola, e
per chiunque altro voglia svolgere, da amatore, una qualsiasi
attività sportiva, al quale il proprio medico è tenuto a fare
questa visita ed a rilasciare o un certificato di idoneità a
praticare un certo tipo di attività sportiva, o a richiedere esami
specialistici da effettuare all'interno della struttura pubblica,
se ritiene che non sia in condizione di svolgere tale attività.
E' avvenuto (in dichiarazioni rilasciate dall'Assessore
ultimamente questo fatto viene confermato) che scolaresche siano
state portate ad effettuare questa visita, che persone di ogni
categoria sportiva siano state indirizzate ad effettuare la visita
specialistica quando gli competeva solo la visita generica. Ne
abbiamo le prove, abbiamo anche una recente presa di posizione
dell'Assessore, con la quale sostiene di non aver mandato nessuna
scolaresca a passare queste visite, però mi risulta che questa sia
un'affermazione dell'ultima ora e che tale controllo, che era di
competenza dell'Assessore, non sia stato svolto per tutto l'arco
delle prestazioni effettuate dall'I.R.V.. Sono in possesso di una
scheda derivata dall'esposto presentato alla Magistratura, relativa
a tutta una serie di visite registrate nei mesi di febbraio e marzo
di quest'anno, dove persone di 7-67-71 anni sono state sottoposte
alla visita di idoneità specifica dell'attività sportiva, ed io non
penso che questi possano essere considerati atleti che praticano
dell'agonismo. Questa la si può considerare tranquillamente la
seconda grave inosservanza che costa, come la precedente, parecchi
quattrini alla Regione, perché queste persone che hanno passato le
visite di idoneità specifica, in effetti avrebbero dovuto
effettuarle dal medico di base, senza pagare niente, in quanto
questo "signore" ha già ricevuto L. 1.000, come previsto dalla
legge. Per cui questa inosservanza costa doppiamente alla
Regione.
Sviluppando le indagini su come avviene questo servizio in
Valle, deriviamo un'altra irregolarità: abbiamo visto come le
graduatorie per i medici generici, gli specialisti ed i pediatri
siano state formulate sulla base di un precedente accordo e
annullate da un decreto del Presidente della Repubblica del
settembre 1981, che stabilisce nuovi criteri. I criteri che vengono
introdotti con estrema precisione da questa nuova legge, portano
all'accertamento delle incompatibilità, e farò un esempio del tipo
di incompatibilità che possiamo riscontrare anche all'interno
dell'I.R.V. e che avrebbe dovuto essere rilevata dall'Assessore o
quantomeno dall'Assessorato. Un medico che svolga un'attività
all'interno della U.S.L. a tempo definito, supponiamo, per capirci
meglio, di trenta ore, e dopo queste ne svolge dieci di attività
ambulatoriale, sempre convenzionato con la U.S.L., rientra
perfettamente nella norma. Viene evidenziato dal D.P.R. che questo
medico non può svolgere un'attività di qualsiasi genere all'interno
di un Istituto, di un Laboratorio o di un Ente a loro volta
convenzionati con la U.S.L., perché così facendo incorre
nell'incompatibilità. E' un discorso molto semplice; attualmente un
mucchio di medici e di primari in Italia stanno andando in galera
per operazioni di questo genere. In altri termini, un medico o uno
specialista che operano all'interno dell'Ospedale, dove prendono il
loro bravo stipendio, magari una partecipazione, butto una cifra a
caso, di L. 1.000 per effettuare un certo esame, avrebbero tutto
l'interesse a deviare questi esami nell'Istituto privato dove
lavorano fuori orario, percependo magari L. 5.000 a persona - anche
questa è una cifra buttata a caso. Il nuovo D.P.R. proibisce al
medico di operare contemporaneamente all'interno dell'Ospedale e di
un Istituto, a sua volta convenzionato con la U.S.L. dove svolge lo
stesso lavoro. Quando ha finito il rapporto di lavoro di 40 ore
settimanali, come previsto dalla legge, questo medico può andare a
fare quello che vuole, può fare anche il medico, ma non può andare
a prestare la propria opera all'interno di un Istituto a sua volta
convenzionato con la U.S.L. per i motivi che ho detto prima.
C'è un altro aspetto da appurare e qui non posso fare una accusa
ben definita, però mi pare che sia un problema tutt'altro che
chiarito. L'I.R.V. svolge la sua attività in locali che non mi pare
abbiano ottenuto tutte le licenze e le agibilità previste per legge
da parte del Comune e degli Enti preposti a rilasciare tali
permessi.
Altro aspetto da far rilevare è che per una serie di esami
previsti dalla convenzione fra i quali quelli delle urine e del
sangue, è previsto per legge che ad esempio per la raccolta del
sangue, il prelievo venga effettuato da un medico oppure da un
infermiere ad un certo livello di specializzazione. Non mi risulta
che nell'I.R.V. ci siano persone preposte a questo servizio, aventi
queste caratteristiche richieste dalla legge. Sarebbe necessario ed
utile appurare fino in fondo come avviene il prelievo del sangue
che non vorrei avvenisse presso strutture pubbliche e che l'I.R.V.
percepisse, all'interno di una tariffa unica, il compenso anche per
queste operazioni che non svolge.
Ultimo elemento che secondo me sarebbe stato dovere
dell'Assessore e dell'Assessorato di appurare, è con quale organico
l'I.R.V. fornisce questo servizio. Non so se un controllo è stato
effettuato sino in fondo, se si sono verificati i contratti di
lavoro che devono essere necessariamente regolari se vogliamo che
questo Istituto si convenzioni con la U.S.L., quante persone
circolano lì dentro e con quali specializzazioni mediche, perché mi
risulta che ci sono anche persone che di specializzazioni
medico-sanitarie ne hanno ben poche.
Questo è il quadro complessivo dal quale è derivata la mozione
che abbiamo presentato. Faccio presente che la convenzione prevede,
in caso di irregolarità, quasi impone, lo scioglimento del
contratto. Non mi pare ci sia nessuna intenzione da parte di
chicchessia, di procedere in questo senso. Possiamo anche dire a
livello di pettegolezzo, che in seguito all'esposto presentato alla
Magistratura, i carabinieri hanno cominciato a fare delle indagini
e pare che nei confronti di alcuni Presidi, di persone appartenenti
all'ambito della scuola, che si sono comportate non secondo la
legge, ci siano state delle pressioni da parte di esponenti
responsabili di questo Istituto Radiologico. Sicuramente non spetta
a me, ma semmai alla Magistratura, di appurare i fatti, dunque
quanto ho detto prima resta solo una battuta. Per cui il senso
della mozione è quello di impegnare la Giunta a riportare nel suo
alveo naturale questo servizio in un lasso di tempo che riteniamo
ampio, perché prevede di far passare più di un anno. Con questa
mozione chiediamo inoltre di abbinare ad un intervento della
Magistratura che sta indagando sulle eventuali irregolarità - che a
mio avviso ci sono ed anche pesanti - un incarico da affidare alla
IV° Commissione permanente del Consiglio regionale, perché effettui
un controllo preciso ed accurato di come si sono svolte le
operazioni che hanno seguito e preceduto la stipula della
convenzione fra U.S.L. e I.R.V..
Spero di essere stato sufficientemente chiaro nell'illustrare
questa mozione, eventualmente i colleghi Consiglieri che hanno
firmato come me questa interpellanza, interverranno per precisare
ulteriormente.
PRESIDENTE
:
Dopo l'illustrazione della mozione
fatta dal Consigliere Carlassare a nome dei presentatori, è aperta
la discussione generale.
Ha chiesto di parlare il Consigliere Mafrica, ne ha facoltà.
MAFRICA
(P.C.I.):
Credo che questa mozione dia
l'occasione alla Commissione Sanità del Consiglio regionale di
portare un chiarimento effettivo su una vicenda poco chiara, in cui
ci sono tutti gli elementi per affermare che un grave danno
finanziario è stato subito dalla Regione. Tutto quanto dipende
inizialmente da una scelta politica, di cui è responsabile la
Giunta, e cioè la scelta di preferire una convenzione con una
struttura privata, dover far effettuare visite cliniche ed esami
che servono a coloro che devono praticare un'attività sportiva,
invece di affidarsi alla struttura pubblica.
Per quello che ci risulta, si sarebbe potuto invece procedere
già prima - e ci auguriamo che ciò avverrà in seguito - nella
direzione di una struttura pubblica, perché c'era la disponibilità
di alcuni medici sportivi che avevano richiesto all'Ordine dei
Medici di essere utilizzati nelle strutture pubbliche. Comunque su
questo aspetto interverrà più diffusamente il Consigliere
Péaquin.
Per quanto mi riguarda, avendo già fatto alcuni rilievi il
Consigliere Carlassare, mi limiterò a sottolineare tre aspetti.
Potranno esserci delle ripetizioni, che in questo caso non guastano
perché ci sono Consiglieri che non hanno seguito nei particolari la
questione.
Innanzitutto a mio giudizio ci sono elementi per i quali è
discutibile la legittimità formale della convenzione fra I.R.V. e
la Regione; questa convenzione è comunque per alcuni aspetti
inaccettabile dal punto di vista sostanziale. Questo è il primo
elemento. Il secondo elemento: c'è da sottolineare una non corretta
applicazione della convenzione stessa da parte dell'I.R.V. che ha
portato ad una danno riconosciuto dall'Assessore alla Sanità, e da
lui valutato oggi in L. 2.850.000, mentre secondo valutazioni fatte
da altri, la cifra potrebbe anche superare di gran lunga tale
somma. La questione dovrebbe essere approfondita dal Consiglio
regionale, per cui la discussione odierna dovrebbe essere portata
avanti con serietà, ma non con logiche di schieramento o di
parte.
Terzo aspetto che intendo sottolineare è il comportamento, a mio
giudizio censurabile, dell'Assessore alla Sanità, che prima ha
ripetutamente negato l'esistenza di elementi non conformi alle
norme o alle convenzioni, ed alla fine, dopo aver cercato di
nascondere i fatti, ha dovuto anche se parzialmente ammettere che
esistevano dei fondati motivi per andare avanti nella direzione
richiesta dalla mozione, cioè di svolgere ulteriori indagini del
caso.
Sul primo aspetto, cioè la questione di una illegittimità
formale della convenzione, ha già citato prima il Consigliere
Carlassare la legge regionale votata dal Consiglio il 13.5.1980,
per cui in sostanza si rimanda per il tipo di visite e degli esami
da fare ai regolamenti delle Federazioni sportive. Tutti quei
regolamenti non prevedono però che si possa effettuare una
radiografia toracica sugli aspiranti a praticare uno sport, tranne
nei quattro casi dell'hockey su prato (che non mi risulta venga
effettuato in Valle d'Aosta), degli sports invernali, della vela e
la nautica, ma solo per gli atleti nazionali. In tutti gli altri
casi non è previsto di sottoporre un giovane o un adulto alla
radiografia toracica. Da anni si va conducendo una campagna di
educazione sanitaria per evitare l'esposizione, soprattutto dei
giovani, ai raggi X. Proprio la nostra Regione, al momento in cui
si è dovuta rivedere una convenzione relativa alle visite fatte ai
silicotici, aveva cercato di evitare una doppia lastra, mentre in
questo caso, dove la legge e gli allegati alla legge regionale non
prevedono fra gli esami quello della radiografia toracica, nella
convenzione e nella scheda dell' I.R.V. è previsto per tutti
l'esame radiologico al torace. In due anni sono state praticate
radiografie su 6884 atleti su una popolazione di 114.000 abitanti,
per cui ho ragione di credere che siamo la popolazione più
irradiata d' Italia. A questo proposito mi permetto di legge una
lettera, che è stata scritta dal Segretario Generale della
Federazione Medico-Sportiva Italiana al responsabile provinciale
della Valle d'Aosta, dove si dice quanto segue:
"In seguito ad una segnalazione a lui pervenuta, risulta che il
locale Assessorato alla Sanità obbliga di sottostare ad una
radiografica del torace con periodicità annuale tutti gli atleti,
compresi i bambini sotto i 14 anni di età.
Da notizie pervenuteci, solo nel 1981, 6000 soggetti su una
popolazione totale di 100.000 abitanti, con il pretesto di svolgere
due diverse attività sportive. Ti ricordo che il Consiglio Federale
(non esiste la provincia, ma nel Coni valgono ancora queste norme
ed io in questo caso sto leggendole per cui non sono responsabile
di quello che è scritto) indirizzò un ordine del giorno al
Ministero della Sanità in data 8.1.1981, chiedendo fra l'altro
l'abolizione dell'esame R-X del torace per i praticanti e ciò per
evitare l'assorbimento di radiazione che specie nei giovani può
particolarmente essere dannoso, in accordo anche con
l'Organizzazione mondiale della Sanità. L'esame R-X dovrebbe essere
effettuato solo nei casi necessari o per dirimere dubbi
diagnostici. V i prego di intervenire presso il locale Assessorato
alla Sanità di far presente quanta ti ho esposto, e se ne avrai
bisogno, potremo intervenire direttamente. Con viva cordialità e
saluti. F.to: il Segretario Generale"
Su questo primo punto quindi oltre ad una illegittimità formale,
nel senso che la Convenzione è andata oltre a quanto era previsto
dalla legge regionale, ci troviamo di fronte ad una illegittimità
sostanziale, perché si va in direzione contraria a quanto indica
ogni corretta politica sanitaria, espressa anche alcune volte in
questa sede dallo stesso Assessore alla Sanità. Siamo radicalmente
contrari che si continui su questa strada, si trovi quindi il modo
di non andare più in questa direzione. Questa parte della
convenzione secondo noi è illegittima e deve essere rivista, non
per motivi politici, ma per una questione di salute della
popolazione valdostana.
Il secondo aspetto, su cui ritorno, è il più delicato perché
contiene quegli estremi di un danno ricevuto dalla Regione, di cui
non si sa su chi far ricadere la responsabilità, se sia stato fatto
o meno con motivi di dolo e chi debba rispondere di ciò: sebbene
spetti alla Magistratura stabilirlo, credo di poter affermare con
gli elementi a mia disposizione oggi che il danno è stato subito
dalla Regione. La legge regionale distingue fra certificazioni per
idoneità generica e certificazioni per idoneità specifica. Quest'
ultima è richiesta a coloro che vogliono praticare uno sport con
carattere di agonismo, l'idoneità generica è richiesta a quelli che
non vogliono fare i loro sports per motivi agonistici, ma per
motivi amatoriali di varia natura o perché devono farlo nella
scuola, e non può essere rilasciata dall' I.R.V., il quale è
convenzionato con la Regione solo per l'idoneità specifica.
Per l'idoneità generica la Regione spende già 114 milioni
all'anno, perché paga L. 1.000 per ogni abitante della Valle
d'Aosta ai medici convenzionati con L'U.S.L., quindi per tutti i
casi in cui si vuole praticare uno sport che non sia a livello
agonistico, occorre solo il certificato di idoneità generica,
perché sono già state pagate dalla Regione, un tanto a persona, le
visite ai medici. La Giunta ha stipulato in tal senso un accordo
con una delibera del 1980, n.. 5272, ed ha anche emanato una
circolare, dove si afferma che sono state date disposizioni agli
organi scolastici, agli Enti di promozione sportiva, alle
Federazioni sportive - a questo riguardo chiedo conto anche alla
Sig.na Viglino - perché nell'avviare i propri iscritti alle visite
di accertamento, gli stessi sappiano indicare al medico il tipo di
scheda nonchè lo sport che intendono praticare.
La questione non è irrilevante, perché per determinati sports
occorre un certo tipo di visita, in altri invece basta la
certificazione del medico generico. Risulta che il Preside
dell'Istituto Professionale Regionale abbia fatto visitare
dall'I.R.V. 670 alunni - questo il numero che mi risulta -
sottoponendo pertanto tutti questi ragazzi ai raggi X. Chi ha
autorizzato il Preside a far visitare questi alunni dall'I.R.V.,
visto che per le attività scolastiche di ginnastica basta la
idoneità generica? Chi pagherà le spese: la Regione o la scuola?
Non lo so. La spesa non è indifferente perché si tratta di 670
alunni per L. 25.000 a visita. Ma non solo gli alunni dell'Istituto
Professionale, fatto riconosciuto dall'Assessore, sono stati
visitati all'I.R.V., ma anche a quel che mi risulta, alunni della
Scuola Media St. Roch, e anche loro senza averne bisogno. Sempre
secondo quanto ne so io, queste visite sono già state pagate, per
cui l'esborso non dovuto da parte della Regione c'è già stato.
Come si rientrerà in possesso di queste somme?
Addirittura sono state fatte visite per idoneità specifica a
persone molto anziane, o addirittura a bambini piccolissimi, e sono
stati già citati casi. Sono stati fatti esami per idoneità
specifica per gare di motorino o anche per la gara dei carretti di
Etroubles. Quindi da questo punto di vista, ci sono tutti i motivi
perché la Commissione sanitaria del Consiglio regionale verifichi
le schede. L'I.R.V. dà una scheda all'atleta e un'altra la manda
alla Regione, pertanto è possibile verificare scheda per scheda se
tutte queste visite erano richieste per un'idoneità specifica o si
trattava semplicemente di una idoneità generica. C'è da dire che
l'I.R.V. aveva l'obbligo di accertare l'identità del soggetto, cioè
se era iscritto ad una Federazione sportiva, ma da una scheda in
mio possesso risulta che l'accertamento avveniva non attraverso un
documento, bensì in modo generico. Poichè non risulta dalla scheda
che l'identità sia stata verificata, chiediamo come faceva l'I.R.V.
dal momento che da quanto si può vedere non era in possesso degli
elenchi delle Federazioni, ad accertarsi che le persone richiedenti
quegli esami, fossero in diritto di ottenerli. Credo che a questo
punto debba essere sottolineato il comportamento dell'Assessore, il
quale ha l'onere di controllo dei pagamenti, secondo la convenzione
stabilita fra la Regione e l'I.R.V., dove è scritto che gli uffici
procedono al pagamento delle visite su precisa indicazione da parte
dell'Assessore.
Chiedo se l'Assessore ha potuto fare questi controlli, in modo
che su ogni scheda ci fosse scritto "questo giovane appartenente
alla tale Federazione sportiva ha bisogno di questo esame". Se
l'Assessore, come risulta da una risposta scritta da lui fornita ad
una nostra interrogazione, non dispone degli elenchi delle
Federazioni sportive, che tipo di controllo ha effettuato ed in
base a che cosa ha autorizzato i pagamenti. Il comportamento
dell'Assessore va sottolineato anche perché in una polemica sorta
già alcuni mesi fa, lui stesso aveva dichiarato a "Sports
Valdôtains" che mensilmente controlla il rispetto della convenzione
e verifica che le visite siano fatte solo agli iscritti alle
Federazioni.
L'Assessore, in due riunioni della Commissione Tecnica
Consultiva il 23 ottobre 1981 e il 20 novembre 1981, ha detto che
tutto rientrava nella regolarità, e ancora recentemente al
Consigliere Carlassare, in risposta alla sua interpellanza, ha
risposto che le cose erano regolari. Ad una nostra interrogazione
scritta, dove si chiedeva se rispondeva al vero che studenti
dell'Istituto professionale regionale avessero effettuato delle
visite presso l'I.R.V. e se ci fossero casi, riscontrati oggi, di
non aderenza fra la convenzione ed i fatti, l'Assessore rispose
così: "Nessuna scuola è stata autorizzata a sottoporre a visita
medica i propri allievi presso l'I.R.V.". Invece a noi risulta che
in un verbale del Consiglio dell'Istituto Professionale il Preside
avrebbe affermato - uso il condizionale perché questo verbale non
l'ho visto - di essere stato autorizzato dall'Assessore a
richiedere queste visite. L'Assessore in proposito dice che: "Non
appena l'Assessorato è venuto a conoscenza che l'Istituto
Professionale regionale di Aosta aveva assunto l'iniziativa di
sottoporre a visita medico-sportiva i propri allievi, ho provveduto
con lettera in data 27 novembre 1981 a comunicare al Preside
l'erronea interpretazione della legge, ed il rifiuto a riconoscerne
la competenza delle relative spese". Rifaccio la domanda: "Chi
pagherà queste spese?".
Ad una successiva domanda dell'interrogazione scritta, quando si
chiedeva perché la Regione paga le visite effettuate a persone non
in possesso delle condizioni previste dall'art. 2 della
convenzione, l'Assessore ci rispose per iscritto: "Da primi
accertamenti, è risultato che 114 soggetti siano stati sottoposti
alla visita medico-sportiva, pur non essendo iscritti a Federazioni
sportive". Centoquattordici persone, dicevo prima, per L. 25.000 a
visita, fanno già una bella somma. Ci sono cittadini valdostani che
si sono rivolti alla Magistratura sostenendo che non 114 su 6884,
ma un numero oscillante fra il 35 ed il 45% di queste visite, sono
state effettuate in condizioni tali che la Regione non era tenuta a
pagarle. "La Regione" - dice l'Assessore - "provvederà al recupero
a carico dell'I.R.V. delle spese addebitate per tali casi". E'
evidentemente giusto che la Regione provveda al recupero di somme
che indebitamente ha pagato, però rimane il problema del perché
tali somme sono state richieste da parte dell' I.R.V., quando non
ne aveva il diritto e pagate dalla Regione, la quale, se avesse
verificato prima, non avrebbe pagato, proprio come ha fatto adesso.
In sostanza, credo di aver già dato elementi a sufficienza per dire
che siamo in presenza di una situazione che deve essere
approfondita e non liquidata come polverone sollevato
dall'opposizione, come forse qualcuno ha pensato in un primo
momento. L'opposizione alcune volte viene accusata di lasciare
passare le cose, altre di fare un polverone, invece credo che il
suo comportamento sia abbastanza coerente e che si affrontino le
situazioni con conoscenza di causa. Occorre quindi muoversi nella
direzione di tornare nella struttura pubblica e verificare
esattamente qual è la situazione dopo due anni di convenzione,
1980-1981, fra I.R.V. e Regione. Occorre anche procedere ad una non
successiva pratica di convenzione fra U.S.L. ed I.R.V. perché la
situazione attuale lascia molto perplessi, e fa sorgere gravi dubbi
che possono anche interessare la Magistratura.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
(P.S.D.I.)
: I miei colleghi hanno già
eloquentemente illustrato la mozione che abbiamo presentato, per
cui il mio intervento sarà sempre concernente al problema che si
sta dibattendo, ma prenderà spunto da un'interrogazione con
risposta scritta che indirizzai all'Assessore Rollandin, in data
15.12.1981, della quale ho avuto risposta questa mattina circa alle
ore 10.00 dopo 43 giorni, quando il regolamento interno del
Consiglio prevede 20 giorni di tempo circa per rispondere alle
interrogazioni con risposta scritta. Non ci sarebbe nulla di
eccezionale se la risposta fosse stata data in modo soddisfacente e
completo; invece viene da dubitare che questa risposta sia stata
fornita con notevole ritardo per non consentire ad un Consigliere
che ha presentato una mozione di un problema di scottante
attualità, di avere in mano tutti gli elementi richiesti e di
essere informato di come stanno effettivamente le cose. In questa
interrogazione ponevo all'Assessore tre domande, anzi intervengo in
questo senso perché se si tratta di dimenticanza da parte
dell'Assessore nella replica alla mozione, gli do la possibilità di
darmi la risposta verbale, con mia riserva di poter prendere
visione dei nastri quando verranno dattiloscritti. Alla prima
domanda chiedo all'Assessore, oltre che di avere copia di tutte le
convenzioni stipulate con l'I.R.V. quando sono state rilasciate le
autorizzazioni previste dalla legge per utilizzare il locale
definito dal Dott. Lamastra "scantinato", ove è ubicato il Centro
di Medicina sportiva. Ho usato questo termine perché nella premessa
dell'interrogazione faccio esplicito riferimento all'art. che era
apparso su "Sports Valdôtains" n. 36 del 3.11.1981 in seguito ad
una lettera pubblicata dal Dott. Lamastra che aveva lavorato in
questo Centro, dalla quale è sorta tutta la polemica.
Chiedo all'Assessore poi come seconda domanda, quanti esami,
tipo per tipo, sono stati effettuati dal momento della stipula
delle convenzioni ad oggi.
Terza domanda: quante volte ed in quale data si è riunita la
Commissione prevista dall'art. 11 della l.r. n. 19, 1980.
L'Assessore mi allega tutte le convenzioni stipulate con
l'I.R.V. e alle domande che avevo posto mi risponde con sette
righe: alla prima domanda (quando sono state rilasciate le
autorizzazioni) l'Assessore mi risponde: "Le autorizzazioni
sanitarie per i locali dell'I.R.V. sono state rilasciate in data
24.12.1975 e 21.l.1982"; a me sembra che queste due date debbano
far riflettere un momento: la prima data probabilmente si riferisce
all'autorizzazione per l'apertura dell'Istituto, mentre la seconda
- 21.l.1982 - all'autorizzazione ad utilizzare come Centro di
Medicina sportiva il locale definito dal Dott. Lamastra
"scantinato".
Se è cosi, allora questa autorizzazione è stata concessa 35
giorni dopo la mia interrogazione, quindi non so se c'è stato un
intervento dell'Assessore affinchè a questi locali fosse data
l'autorizzazione per essere adibiti a tale scopo, o se questo
ritardo è dovuto ad una normale prassi burocratica. In questo caso
ritengo che l'Assessore meglio avrebbe fatto a specificarli nella
risposta della mia interrogazione. E' chiaro che se è così, vediamo
che questa Giunta, l'Assessore Rollandin, hanno stipulato delle
convenzioni per la Medicina sportiva ottenendo una grossa risonanza
sulla stampa locale e non solo locale, con una Società che al
momento non aveva ancora i locali per poter prestare questo
servizio.
Alla seconda domanda (il numero di esami effettuati fino ad
oggi) l'Assessore si limita a darmi la risposta degli esami
effettuati su 6884 atleti in 380 giorni all'incirca, dal 15.11.1980
al 31.12.1981. Ipotizzando che l'Istituto fosse aperto tutti i
giorni e che operasse 24 ore per tutti i giorni per l'anno solare,
festivi compresi, vediamo che sono stati effettuati esami a circa
18 atleti in un giorno. Se a questi aggiungiamo le 9500 prestazioni
e le 11.000 cure di terapia fisica per le quali la Regione si è
convenzionata con l'I.R.V., ci sembra che diventa abbastanza
difficile capire, considerate le unità lavorative impiegate in
questo Istituto, come possa essere stato svolto un servizio
efficiente, di una certa validità. Questi dati chiaramente non li
possedevamo, avevamo dei dubbi e pertanto abbiamo presentato con i
colleghi del P.C.I. e con il collega Consigliere Nebbia, una
mozione con la quale si intende, come hanno detto quelli che mi
hanno preceduto, di predisporre entro il 31 maggio 1982 un
programma che consenta l'apertura di un Centro Pubblico per la
tutela sanitaria delle attività sportive. Ritengo che in questo
senso un servizio pubblico funzionerebbe, non dico meglio, ma certo
in modo più economico per l'Amministrazione regionale, che non le
attuali convenzioni.
Alla terza domanda l'Assessore mi risponde che la Commissione
prevista dall'art. 10 della l.r. n. 19, 1980, si è riunita nei
giorni 23.10.1981 e 20.11.1981, per cui oltretutto questa
Commissione è stata chiamata a controllare l'operato nel rispetto
delle convenzioni, circa un anno dopo che queste convenzioni erano
già in atto. Spero che l'Assessore mi abbia dato delle risposte
incomplete perché forse non ha capito bene le domande che ho posto
con l'interrogazione e se così è, lo prego di rispondermi adesso
verbalmente; è chiaro che nei 43 giorni a sua disposizione per
fornirmi questa risposta avrebbe potuto comunque trovare dieci
minuti per chiedermi quali erano effettivamente gli intendimenti di
questa interrogazione. Ritengo comunque che la Commissione al
momento non sia stata chiamata a svolgere i suoi compiti o almeno
sia stata chiamata molto in ritardo, e che i servizi prestati da
questo Istituto radiologico non siano assolutamente adeguati alle
convenzioni stipulate con l'Amministrazione regionale.
PRESIDENTE
:
Ha chiesto di parlare il Consigliere
Péaquin, ne ha facoltà.
PEAQUIN
(P.C.I.):
Dai colleghi che mi hanno
preceduto non è stato accennato alla legge votata da questo
Consiglio sulla medicina sportiva. Per onestà e per capire meglio
tutto il problema, si deve parlare della validità di quella legge,
una delle prime approvate in Italia, che rispettava in pieno tutto
quanto era previsto dalla legge nazionale 1099 dei 1981 e dal
successivo decreto del luglio 1975. Si tratta di una legge che ha
visto l'approvazione unanime di questo Consiglio, una legge con
degli allegati che prevedevano un certo tipo di esami per tutti i
richiedenti, che ha visto pertanto l'approvazione degli organi
competenti, perché, come dicevo prima, in regola sotto tutti gli
aspetti. Mi domando come mai da una cosa nata bene, possano
derivare poi dei motivi di dubbio trapelati nei mesi passati,
polemiche sui giornali con gli organi di informazione, accuse anche
pesanti, ricorsi al T.A.R., esposti alla Magistratura.
D'altronde, dubbi ed accuse sono venuti in modo abbastanza
chiaro e documentato anche in questo Consiglio. Mi chiedevo perché
da una legge fatta bene, completa di schede, ne è nata poi una
situazione di questo tipo. Come mai viene previsto nella
convenzione che vengano fatti i raggi X al torace a tutti
indistintamente: è un tentativo di travisare la volontà del
Consiglio, o è invece una distrazione, che in questo caso definirei
abbastanza grave. Un fatto di questo genere all'apparenza forse di
nessuna importanza, può rivestire molta importanza se si considera
che la convenzione è stata fatta con l'Istituto Radiologico
Valdostano. Cosa si può pretendere da un Istituto radiologico se
non in primo luogo i raggi X, insieme naturalmente alle altre prove
cliniche? Tutto questo è stato fatto nell'impossibilità di
istituire un centro pubblico, e noi non abbiamo mai nascosto le
difficoltà che ha la nostra Regione ad istituire dei servizi nuovi,
nè abbiamo mai mancato di sottolineare, anche in questo Consiglio,
come il lavoro portato avanti dall'Assessore sia stato buono e
pieno di volontà. Ci troviamo però oggi in una situazione
abbastanza difficile per tutti i riflessi che può avere, per le
considerazioni che potrebbero far pensare che ci troviamo di fronte
ad una legge regionale non valida, a degli abusi portati avanti con
interessi ben precisi, per cui ritengo necessario cercare di
superare nel migliore dei modi questa situazione che si è venuta a
creare per evitare che l'immagine che si ha del Consiglio, alla
quale tengo molto perché costituisce un punto di riferimento
preciso, serio, consapevole della gestione pubblica, venga a
risentirne. In questo senso si dimostra necessario andare
all'approvazione della mozione, anche se questo comporta a me
personalmente, quale Presidente della Commissione, un lavoro
notevole e neanche gradevole ad essere sinceri, ed investire la
Commissione ed i suoi vari componenti dello svolgimento di un
lavoro calmo, serio, onesto, di controllo di cosa è avvenuto, per
poter poi riferire al Consiglio in modo molto preciso. Si è detto
che ci sono state delle difficoltà, che permangono tutt'ora, a
creare un Centro Pubblico di Medicina sportiva, in quanto
mancherebbero gli specialisti. In ogni ricorrenza si ricorda in
questo Consiglio che la nostra Regione è carente di personale
paramedico, tuttavia mi pare che il personale paramedico manchi
anche all'I.R.V., pertanto non siamo i soli ad essere carenti in
questo senso. Ci risulta che alcuni medici abbiano fatto richiesta
all'Ordine dei Medici di poter effettuare il servizio di Medicina
sportiva; se queste persone non sono state utilizzate, chiedo
all'Assessore per quali motivi. Siamo disponibili a capire il
perché non si possono utilizzare, se ci sono dei motivi validi.
Non voglio dilungarmi a ripetere quello che i Consiglieri prima
di me hanno ripetuto; gli illeciti nelle risposte avute
all'interrogazione scritta, nel ricorso a dire che il decreto del
1975 prevedeva che a tutti i soggetti venissero fatti i raggi X, in
quanto ci pare largamente superato dall'art. 61 della legge 833,
dal successivo D.P.R. 633, e superato in definitiva con
l'approvazione da parte della Regione Valle d'Aosta delle U.S.L..
Pertanto quello che conta è che oggi la nostra legge regionale in
questo senso ha preso dei provvedimenti. Volevo ribadire in questo
senso che a mio modo di vedere è indispensabile che questa mozione
venga colta e che si faccia piena luce su questa situazione che sta
colorando di un colore poco gradevole la nostra vita regionale.
PRESIDENTE
:
Ha chiesto di parlare l'Assessore alla
Sanità ed Assistenza Sociale Rollandin, ne ha facoltà.
ROLLANDIN
(U.V:)
: Sulla validità della legge,
penso che gli accenni cui ha fatto riferimento nel suo intervento
il Consigliere Péaquin sono solo una parte o almeno poca cosa
rispetto all'eco che ha avuto a livello nazionale e penso che la
Valle d'Aosta sia l'unica Regione che ha affrontato il problema
dello sport in questo modo, togliendo alle singole società le
responsabilità che avevano nel rispetto delle norme previste dalla
legge vigente, per quanto riguarda gli accertamenti della medicina
sportiva. Fatta la legge, era necessario dargli una sollecita
applicazione, e per fare questo si è richiesta l'attrezzatura
necessaria e si è cercato di vedere qual era la disponibilità dei
sanitari che potessero attuare quanto previsto dalla normativa
richiamata dalla legge n. 19. La soluzione che si poteva trarre era
molto semplice: le attrezzature dovevano arrivare entro un tot
periodo di tempo - valgano per tutta la documentazione le lettere
che erano state ripetutamente scritte, in particolare per lo
spirografo e per le attrezzature che dovevano poi essere inserite
nei locali del Consorzio antitubercolare, che non erano disponibili
se non entro un certo periodo di tempo - di medici sportivi, tenuto
conto il numero ristretto di sanitari idonei in Valle, questa
disponibilità non c'era; per cui si è cercato di provvedere nel
modo che intendevamo più giusto dall'attuazione, come dicevo nelle
premesse, alla legge. Si è fatta una convenzione dove si è cercato
di inventare (perché non ci sono precedenti) un meccanismo che
tutelasse la parte pubblica e nel contempo desse la possibilità
alle Federazioni di far fare gli esami, e che tenesse conto della
necessità che l'Istituto Radiologico facesse le visite per quanti
dovevano avere un'idoneità specifica, come previsto dalla normativa
vigente. Sul problema della normativa e dei riferimenti al decreto
del 5.7.1975 si è potuto appurare in diverse occasioni e nella
stessa Commissione prevista dall'art. 10 della legge n. 19, che gli
accertamenti radiologici sono necessari per tutte quelle specialità
che lo stesso decreto richiama, in quanto il 633 e l'art. 61
dell'833 danno solo la possibilità dell'utilizzo dei medici
iscritti nella convenzione medico-generica per l'idoneità di primo
grado, cioè per l'idoneità non specifica. Per dare questa idoneità
generica si è proceduto con un accordo a parte con i medici
generici. Le precisazioni fatte a questo proposito da specialisti,
riconfermano che il decreto del 1975 è valido ed è tuttora vigente.
La lettera che il Consigliere Mafrica prima leggeva e che è in
risposta ad una lettera di chiarimenti inviata da uno dei
ricorrenti, diciamo da un medico interessato, si riferisce ad un
quesito proposto al Ministero della Sanità, per chiarire
definitivamente le posizioni su alcuni aspetti specifici alle
idoneità richieste per certi tipi di sports. E' una lettera che non
ha mai avuto una risposta a livello ufficiale, per cui la validità
del decreto 1975 permane. Gli esami fatti dall'Istituto Radiologico
erano quindi esclusivi per quanti iscritti alle Federazioni, perché
tale era l'impostazione della legge e tale doveva essere la
procedura. Come avveniva questo passaggio? Per mezzo di una
circolare si sono avvisate le Federazioni che c'era a disposizione
questa convenzione, chiedendo la loro collaborazione in quanto solo
le Federazioni dovevano mandare i propri tesserati e con questo
documento; cioè arrivava la richiesta anche per non avere in un
giorno 100 domande ed il giorno dopo nessuna. Quindi, per cercare
di graduare le richieste in relazione al tipo di sport si era
organizzato il lavoro in questo modo, cioè il Presidente della
singola Federazione mandava una richiesta di un certo numero di
titolari iscritti alla Federazione, che poi dovevano fare gli
accertamenti necessari ed eventualmente su richiesta del medico,
potevano fare degli esami suppletivi, al di là di quelli richiesti
dalle singole Federazioni. L'art. 3 della convenzione che è stata
fatta tra la Regione e l'I.R.V. prevede che ci sia un'accertamento
di identità, presupposto che ci sembrava giusto per evitare che
insorgessero degli errori. Succedeva che quando sulla base della
richiesta, si presentava qualcuno per fare gli esami, veniva subito
accertato se effettivamente era iscritto ad una Federazione,
dopodichè veniva sottoposto agli esami. L'Istituto radiologico per
convenzione teneva una scheda di tutti gli esami, eseguiti, in modo
che potesse servire da controllo. Tenuto conto che si poteva almeno
contare sulla buona fede da parte delle Federazioni a non inviare
gente che non fosse iscritta, e nel contempo, presupporre che
quelli che si presentavano come rispondenti a quei nomi, fossero
effettivamente tali, la Regione si riservava poi di controllare che
il numero inviatole dall'I.R.V. per i pagamenti fosse
effettivamente rispondente a quello delle visite effettuate agli
iscritti alle Federazioni. Per cui il controllo a livello regionale
consisteva nel prendere visione delle schede e stabilire che il
numero di esami effettuati che veniva richiesto corrispondesse alle
schede inviate dalle singole Federazioni e dalle domande. Teniamo
conto che è l'esperienza di un anno, del 1981, senza nessun
confronto con altre Regioni perché nessun'altra ha un'esperienza
simile, per cui ci sono state chiaramente delle difficoltà
nell'istituire questa scheda e nell'avere una collaborazione con le
Federazioni, difficoltà che se non sono comprensibili, sono almeno
ammissibili. L'anno non è ancora finito, quindi nel momento in cui
si doveva procedere alla verifica definitiva, la Regione avrebbe
fatto ulteriori controlli. Non faceva quel controllo ogni due mesi
perché era previsto di arrivare ad una previsione totale a fine
anno. Tant'è vero che non ho avuto nessuna difficoltà ad
acconsentire alla richiesta di controllare le schede fatta da un
componente del Comitato della Commissione. Infatti non c'è nessuna
segretezza per cui si può andare a vedere le schede e controllare
se ci sono state irregolarità. Per quel lavoro non c'è solo
l'I.R.V. a livello amministrativo, se lo volete capire, senno per
carità si può considerare questo come un errore amministrativo, non
sarà nè il primo nè l'ultimo, nel senso di essersi fidati che le
richieste sulle schede erano mandate - e corrispondevano a quelle
inviate - dalle Federazioni. Quindi questa corrispondenza c'era,
vale a dire la lettera di richiesta dell'I.R.V. adatta per cento
persone, corrispondeva a cento richieste presentate dalle
Federazioni sulle schede che venivano loro inviate; questo è quanto
è risultato dagli accertamenti.
Succedeva però, com'è stato poi visto, ed anche sottolineato in
Commissione, che non a tutti quelli che arrivavano, veniva chiesta
la carta di identità per controllare se effettivamente i nomi
corrispondevano a quelli inviati dalle Federazioni. Succedeva che
alcuni arrivavano agli esami senza documenti per cui avrebbero
dovuto essere rimandati indietro a riprenderli. La Commissione era
orientata nella direzione di responsabilizzare ancora di più i
Presidenti che si facessero carico di controllare prima di mandare
all'I.R.V. la rispondenza fra i propri iscritti alla Federazione.
Questa è stata l'impostazione della Commissione e questa era la
prassi; si può dire tutto, tranne poi riservarsi di chiedere agli
utenti qual era effettivamente il servizio prestato e che cosa ha
inciso rispetto a quello che le singole Federazioni, i singoli
utenti, pagavano, andando a fare questi esami fuori Regione, perché
questo succedeva prima con tariffe di l. 75.000-82.000 per gli
esami che qui venivano fatti alle tariffe concordate. Questo
calcolo nessuno lo ha fatto, comunque si tratta di documentazioni
alla portata di tutti. Si è considerato nell'I.R.V. la possibilità
di avere una struttura disponibile in attesa della definizione
della strutturazione della Piastra, dov'è previsto l'Istituto
Radiologico pubblico, con possibilità di fare gli esami per tutti.
Infatti per gli esami fattibili nella struttura pubblica fin
dall'inizio s'è chiesto, stralciandoli dalla convenzione, che non
venissero fatti a livello di ambulatori privati, tant'è vero che
l'esame del sangue e delle urine non veniva affidato a privati, ma
alla struttura pubblica, che per quelli era già da subito
disponibile. Avremmo fatto della pura demagogia dicendo: "La legge
c'è, non c'è l'Istituto, ci fermiamo". Come si fa per i dentisti,
ci sono le strutture dentistiche ma non c'è un dentista che ci
lavora a quei regimi, a quelle convenzioni. Poi alla gente chi
glielo va a spiegare che non si può fare? Questo non interessa,
così la gente per fare l'estrazione di un dente paga L. 90.000, ma
questo è un altro discorso; l'importante è comunque che la parte
privata non entri nel merito. Questo è un ragionamento che potete
sostenere, ma a me in questi termini non va. E quando si sono presi
questi provvedimenti, era in termini concreti, unicamente per
venire incontro all'utenza, nel dare un servizio al più presto
possibile. Tant'è vero che non si è mai lasciato cadere il discorso
della parte pubblica, e ancora quest'anno si è chiesto quanti erano
i medici disponibili a lavorare nella struttura pubblica; per
mettere su un servizio infatti non si poteva dire: "Non facciamo
più all'Istituto solo perché qualcuno non poteva prendere i soldi
che magari credeva di poter prendere lavorando come un privato,
cioè andando ad una contrattazione privata". Questo non gli è stato
possibile, allora ha pensato bene di tirar fuori la storia come
mai, prima quando si lavorava, andava tutto bene. Questi sono altri
discorsi che andrebbero visti un po' più nel dettaglio.
La struttura pubblica (l'U.S.L. ) che adesso gestisce questo
servizio ha richiesto specificamente se c'erano dei medici che
volevano lavorare lì. Ha risposto un medico, che lavora già in
Ospedale, offrendosi per trenta ore e voglio vedere con queste ore
che servizio si poteva fare. Quindi si è ritenuto che, non avendo
ancora la disponibilità di fornire questi esami per un altro anno,
ci si dovesse affidare ancora a questo Istituto. In poche parole
questo è quanto è successo. In seguito si è voluto fare una
speculazione dicendo che erano stati visitati i bambini delle
scuole. Ho già precisato con lettera dopo averlo detto subito per
telefono, che nessuna autorizzazione era mai stata data e che la
legge non prevedeva che per le visite generiche si dovesse far
ricorso all'I.R.V.; le lettere, lo ha citato anche il Consigliere
Mafrica, sono agli atti. Quindi se uno, di iniziativa propria,
manda questi bambini o chicchessia in un Istituto privato che
lavora per conto proprio, nessuno ha pagato queste visite; e ripeto
che non c'è nessuna intenzione di provvedere a questo, si è detto
chiaro che il fatto non deve ripetersi, perché chiaramente non è
quello lo spirito della legge.
Da quello che si diceva prima, sembra quasi che si voglia
sottoporre la gente più volte ad esami radiografici, per il piacere
o per l'interesse, così qualcuno guadagna. Vogliamo subito
precisare che la battaglia contro la doppia lastra per i silicotici
non è stata una battaglia semplice e non è ancora del tutto
risolta, perché malgrado questo qualcuno continua a fare due lastre
e malgrado le visite all' I.R.V., ho documentato di quanti, non
risultando idonei, vanno fuori per fare un'altra per dimostrare la
loro idoneità. A questo scopo abbiamo dato una disposizione
specifica perché ci sia un raccordo fra tutte le strutture
pubbliche convenzionate, per cui chi va a farsi una lastra oggi per
un tipo di idoneità, e domani decide di ripeterla per un'altra
idoneità, la seconda volta non gliela fanno, perché quella lastra
fatta 15-30 giorni prima, vale anche per la seconda visita. Non mi
sembra quindi che ci sia l'intenzione di incrementare le lastre;
quello che si è fatto a livello di pubblica Amministrazione è stato
fatto unicamente nell'intenzione e nell'indirizzo di ridurre
progressivamente l'abuso di esami radiologici, come si può
accertare leggendo quanto è espresso nelle circolari che hanno
fatto seguito alla legge.
Per quanto riguarda l'idoneità generica, era stata fatta - ed è
stato richiamato da quanti sono intervenuti - una convenzione con i
medici proprio per evitare che non essendoci questa disponibilità,
si dovesse fare ricorso agli specialisti e quindi pagare molto di
più di quello che potevamo avere con questa convenzione. In base
alla legge che si citava, ma non perché rende nullo il decreto del
5.7.1975, ma perché dà la possibilità di utilizzare i medici
iscritti nella Federazione e operanti per la medicina
convenzionata, il medico generico ha potuto esercitare in questo
caso la sua attività, mentre prima non lo poteva fare, perché
veniva richiesta la visita del medico sportivo.
In risposta a tutti gli altri discorsi, grossi corollari,
panegirici su fatti, intenzioni, ci sono gli atti a disposizione:
sono già stati visti da un componente della Commissione che credeva
di scoprire chissà che cosa. Se ci sono state delle irregolarità,
com'è risultato che ci sono stati degli errori, non abbiamo avuto
difficoltà a riprendere in esame le singole schede e a controllarle
per dire che a quanto ci risulta si sono verificati dei casi nei
quali si è utilizzato questa struttura per vesti che non erano
quelle corrette della convenzione. Quanto ho detto è riscontrabile,
infatti non è stato liquidato ancora perché siamo appena all'inizio
del 1982 ed il problema è stato sollevato prima della fine del
1981. Si tratta solo di una convenzione che è stata sperimentata
per un anno. Abbiamo voluto accertare se fra quelle 114 visite,
tranne alcuni casi macroscopici, ce ne sono alcune fatte ad
iscritti alle Federazioni (anche se risultano inviati dalle Scuole)
perché non facciano due volte gli esami, che comunque sono
conteggiabili o scalabili sulla base dell'iscrizione alle
Federazioni; è un controllo questo che verrà fatto. Purtroppo non
possiamo passare tutto il tempo a controllare, altrimenti tutto il
resto rimane fermo. La stessa cosa valga per alcuni altri punti di
cui dirò.
Da parte dell'Amministrazione pubblica, non c'è nessuna
intenzione nel privilegiare una struttura privata piuttosto che una
pubblica, si tratta solo di essere realisti e di tenere conto di
quello che esiste. Se vogliamo a tutti i costi stare dalla parte
pubblica, questa non ha ancora le strutture per cui dovremo
piantare tutto. Così solleveremo le proteste di tutti gli sportivi
e riapriremo il tram-tram che conosciamo per il settore dei
dentisti.
La convenzione, che era stata stipulata dalla Regione con i
medici generici, è scaduta e con l'anno in corso non è stata
rinnovata in quanto nella nuova convenzione non si parla più di
questa possibilità perché sussiste la disponibilità dei medici
generici a rilasciare il certificato d'idoneità generica. Lo stesso
vale per le incompatibilità: il discorso delle incompatibilità non
è legato alla parte pubblica nel senso che questa deve vedere se
chi lavora nella struttura pubblica, fa una dichiarazione sotto la
sua responsabilità, specificando qual è il suo impegno orario nella
struttura e fuori. Questi sono atti pubblici che devono essere
tenuti in considerazione prima di affidare determinati incarichi ed
è quanto può avere in mano la struttura pubblica per sapere se i
medici che lavorano in altra struttura rientrano o meno in queste
fasce di incompatibilità.
Per quanto riguarda il problema del ritardo, sollevato dal
Consigliere Minuzzo, che evidentemente può essere interpretato in
molti modi, è vero che ho richiesto di avere i documenti, dal
momento che si facevano delle domande specifiche, quindi non è che
è stato sollecitato.
Per quanto riguarda l'autorizzazione alla struttura, avevamo
quella iniziale del 1975; siccome mi è stato riferito che sono
stati fatti degli ampliamenti e dei nuovi lavori nella parte
sotterranea, per questi si è dovuta richiedere una nuova
autorizzazione che è quella del 21.l.1982, a cui fa riferimento la
risposta. Non è quindi che io ho sollecitato l'autorizzazione. Ho
voluto solo giustificare il perché è arrivato con questo ritardo,
perché mi sono premurato di dare la risposta meno completa
possibile, pur tenendo conto che non tutte le risposte sono a
soddisfazione del Consigliere Minuzzo. Allora volevo sapere quali
autorizzazioni c'erano, le ho richieste e ne ho preso nota.
Per quanto riguarda la Commissione, vorrei specificare al
Consigliere Minuzzo che da quando è stata approvata la legge,
pubblicata sul bollettino, è stato richiesto un certo tempo per
formare la Commissione prevista come si sa dall'art. 10, la cui
nomina non è su decreto perché ci sono vari rappresentanti,
elencati sempre nell'art. 10 (che non sto a rileggere), che
dovevano essere designati dagli organi competenti, dopo aver fatto
il decreto di nomina. Vorrei ricordare al Consigliere Minuzzo che
tale Commissione non ha compiti di controllo su quanto viene fatto
tramite la convenzione; le sue finalità sono specificate
chiaramente nell'art. 10 con termini abbastanza chiari: "E'
istituita una Commissione tecnico-consultiva per l'educazione
sanitaria e sportiva e per la tutela della salute dell'attività
sportiva".
Le riunioni che sono state fatte ed a cui si accennava nei
verbali, sono due e non di più; sono state necessarie per esaminare
alcuni argomenti specifici, quali ad esempio la questione delle
visite fatte a livello locale per residenti fuori Valle (mi
riferisco in particolare alla Bassa Valle) che svolgono attività in
loco. Si chiedeva se questi possono svolgere tali esami a livello
dell'I.R.V. o no, perché si specifica anche che devono essere
residenti. In ultimo voglio precisare che a dimostrazione che non
c'era minimamente l'intenzione di incrementare gli esami, che
quando è stato posto il quesito delle Federazioni degli Sports
popolari e degli esami che dovevano fare, è stata fatta come
proposta quella di attenersi alla attività di primo livello,
proprio per evitare di sottoporre tutti quelli che praticano tali
sports alle visite specialistiche tipo I.R.V.. Teniamo conto che
ancora quest'anno, prima di arrivare ad un rinnovo di convenzione
con l' I.R.V., è stato fatto un esame approfondito di tutte le
strutture esistenti sul territorio regionale, per vedere quale era
la loro disponibilità, perché è nell'interesse dell'utenza di
ridurre al minimo il tempo di esami; non mi sembra sia
nell'intenzione dell'Amministrazione ad esempio far sì che per una
colecistografia si debbano aspettare tre mesi. E' invece importante
fare in modo che suddividendo i servizi, si possa arrivare nel più
breve tempo possibile ad avere la documentazione radiografica, ed
in questo senso ci siamo orientati, tant'è vero che da quando
abbiamo fatto queste convenzioni non abbiamo più avuto lungaggini.
Abbiamo suddiviso in modo proporzionale l'utilizzo della struttura
pubblica come segmenti ossei, raggi, quindi di primo momento; la
parte ospedaliera, che è completamente integrata con la parte
pubblica, pur tenendo conto dei compiti istituzionali, e la parte
dell'I.R.V.. Tutti gli esami che sono stati fatti, sono stati
previsti e predisposti dopo la richiesta medica, sapendo che a
livello organizzativo c'era una predisposizione e si sapeva quali
esami dovevano essere fatti. Non mi sembra ci sia con questo la
necessità di attivare qualcosa che vada contro questa convenzione.
Per quanto riguarda le proposte del deliberato, nella prima parte
si chiede un programma entro il 31.5.1982, quindi non si lascia un
anno di tempo. Su questo punto non solo sono d'accordo, ma
l'avevamo già sollecitato; solo che è inutile dire che c'è il
Centro pubblico, perché poi questo deve essere utilizzato. Da chi,
da chi lavora a livello convenzionato? Ma chi lavora a livello
convenzionato, è uno che lavora come libero professionista. Quindi
si cambierebbe solo struttura per avere lo stesso tipo di rapporto
e nessun vantaggio specifico. L'esigenza vera è invece di avere
degli specialisti in grado di coprire tutta la richiesta, tenuto
conto dell'impegno e delle ore necessarie per fare questo, al di là
della strumentazione che c'è già. Inoltre lo spirito della legge
non era solo quello di creare una struttura su cui scrivere in tono
pomposo "Centro di Medicina sportiva", perché per fare un esempio,
una volta funzionanti le altre strutture tipo poliambulatorio, chi
sta a Pont-Saint-Martin o a Donnas, potrebbe fare lì la lastra
anzichè venire ad Aosta. Se invece si crea un centro, è qui che si
deve venire a fare gli esami. Questa procedura va contro il
decentramento che tanto si predica; quindi è assurdo creare un
centro di cui non c'è nessuna necessità; è un paradosso rispetto a
quanto sovente si afferma, di avvicinare la struttura
all'utenza.
Per la seconda parte concernente l'interessamento della IV°
Commissione, non è la prima volta che sono affidati questi
incarichi per controlli, se ci si vuole sostituire a determinati
organi amministrativi, lo si può fare però penso che con questa
disposizione si blocca tutto. Sarebbe più corretto invece - e
ripeto che ho lasciato questa possibilità ad un membro della
Commissione perché non ho difficoltà a dare questo documento - se,
impegnandomi a riesaminare tutto alla fine dell'anno, ci fosse una
relazione in Consiglio sulla situazione, dopo i controlli eseguiti,
di un anno di applicazione della convenzione. Dopodichè si potranno
prendere provvedimenti e stabilire di eseguire un controllo, se
questa situazione non si ritiene veritiera. E' chiaro che a questo
momento si pone un problema di fiducia: o ci si fida di quello chi
viene portato a livello di un pubblico consesso qual è il
Consiglio, oppure, ed allora è inutile che stia a parlare, si parte
con il presupposto che quanto viene affermato in Consiglio non è
vero.
Lascio il giudizio al Consiglio. Ritengo però che una relazione
corretta sia quanto deve essere fatto in un Consiglio, altrimenti
con questa reciproca sfiducia non si agevola il lavoro. Possono
anche essere assunte le posizioni più diverse, ma un minimo di
correttezza, al di là degli attacchi personali, deve essere
garantita anche in un Consiglio.
PRESIDENTE
:
Ha chiesto di parlare per il secondo
intervento il Consigliere Carlassare, ne ha facoltà.
CARLASSARE
- (Dem. Prol. - Nuova Sin.):
Inizierò
con una battuta riferita a quanto affermato dall'Assessore sul
decentramento dei raggi X. In questo caso non c'è bisogno proprio
di nessun decentramento perché i raggi non li deve fare quasi
nessuno, secondo la legge e la logica medico-sanitaria corrente. Li
devono fare solo gli appartenenti alle squadre agonistiche a
livello di rappresentativa nazionale. Si fa riferimento al decreto
del 1975; mi sono letto attentamente la legge istitutiva del
servizio di medicina preventiva in Valle ed in questa legge, nella
legge regionale, del decreto del luglio 1975 proprio non si fa
alcun cenno. Le leggi vigenti sono quelle della legge di
applicazione della riforma sanitaria: l'art. 61 della legge 833.
Nella l.r. si fa riferimento esplicito a questo articolo, non si fa
riferimento alcuno al decreto legge 1975; e tanto meno si fa
riferimento al decreto del luglio 1975 nella convenzione stipulata
da Regione e I.R.V.; si fa solo ed esclusivamente riferimento alla
l.r. per le prestazioni sanitarie di cui all'art. 2, punto 2 e 3
della l.r. 13.5.1980, n. 19. Nella convenzione però si inserisce un
elemento che nella legge regionale non c'è per niente ed è l'esame
radiologico, là dove la legge applicativa della riforma sanitaria,
la 833, fa riferimento, fino a quando non sia stabilita con una
normativa precisa a livello nazionale, ai regolamenti delle
Federazioni, che non prendono in considerazione gli esami
radiologici se non per i casi eccezionali citati prima.
Voglio tuttavia considerare che si sia voluto a tutti i costi
prendere in esame questo decreto del 1975. Ebbene, è vero che nel
decreto del 1975 si prevedono questi esami radiologici, ma è
altrettanto vero che tali esami sono cadenzati, a scadenze
differenziate, a seconda delle discipline sportive, mentre qui
facciamo un esame unico a tutti. Già in questo senso lo spirito di
questo decreto è stato osservato pochissimo. Sempre nel decreto
1975 si prevedono dei limiti di età ben precisi sotto i quali non
si può andare, a seconda delle discipline, a fare certi esami
anzichè altri. Non si prevedono per tutti una serie di altri esami
che nella convenzione invece sono previsti, ad esempio gli esami
spirometrici, richiamando la legge regionale. Mi pare allora che il
richiamo a questo decreto legge del 1975 sia del tutto gratuito,
tirato fuori quando è spuntata la polemica, per giustificare questo
esame radiologico generalizzato per chiunque metta piede
all'interno di questo benedetto Istituto. Tutte le carenze
pubbliche - è un rilievo cattivo però non è una mia invenzione -
tutte le generalizzazioni degli esami si traducono in un fatto
molto palpabile, rappresentato dalle 11.000 lire per ogni esame
radiologico che l'I.R.V. fa. E questo intanto è un aspetto.
C'è un altro aspetto che mi pare non sia stato sottolineato a
fondo dall'Assessore nella sua replica e su cui vorrei avere delle
precisazioni: è vero - me lo dice l'Assessore - che gli esami del
sangue vengono effettuati all'interno delle strutture pubbliche,
però è altrettanto vero che la convenzione prevede che il prelievo
del sangue sia effettuato all'interno dell'Istituto. Leggo all'art.
4, della convenzione: "Viene effettuato nel prelievo e raccolta di
campioni di urine, di sangue, da inviare al laboratorio regionale
di Igiene e Profilassi". Questi campioni devono essere raccolti lì
e nel fissare il costo della prestazione dell'I.R.V. si contempla
anche questo servizio, non so poi se lo svolge o meno. Da quanto ha
detto l'Assessore, mi pare di intuire che questo servizio non venga
svolto per niente, quantomeno, leggendo la convenzione, dovrebbe
esserci un prelievo effettuato all'interno della struttura
pubblica; e questo è un altro discorso ancora.
Un terzo argomento che secondo me va approfondito in Valle e che
comporterà diversi problemi, riguarda l'incompatibilità. L'ultimo
accordo collettivo - mi rifaccio a cose già dette, solo per essere
chiaro - stabilisce all'art. 2, punto F, Titolo "Incompatibilità" e
non sto a leggere le altre incompatibilità che non ci interessano:
aggiungo che questa incompatibilità deve essere fatta rispettare
sino in fondo, e se non viene fatta rispettare dall'Ente pubblico,
bisognerà ricorrere alla Magistratura, come sta avvenendo da
parecchie parti in Italia.
Dunque al punto F si dice "operi come specialista in presidi o
stabilimenti o istituzioni private convenzionati con le U.S.L.
soggetti ad autorizzazione ai sensi dell'art. 43 della legge
23.12.1978, n. 833, il medico che anche se a tempo limitato, svolge
funzioni di medico ecc." Questo è un altro tipo di incompatibilità
conseguente a questa. Per cui ne deriva che il medico che opera
all'interno della U.S.L. attraverso una convenzione, sia a tempo
pieno all'interno dell'Ospedale, sia a tempo definito, non può
operare in un Ente, in una struttura, a sua volta convenzionata con
l'U.S.L.. Questo discorso è di una logica semplice e lineare; il
perché la legge vieta questa possibilità sta nel ritrovarsi poi
nella situazione per cui non si hanno medici disponibili ad operare
nell'Ente pubblico, perché trovano convenienza in termini
economici, immediata e palpabile, ad operare in una struttura
privata, mentre l'Ente pubblico fa aspettare. Gli stessi medici che
operano all'interno della struttura pubblica hanno tutto
l'interesse a non fare gli esami prendendo un certo quid, quando,
operando in questi laboratori ed Enti privati, possono prendere
quel quid moltiplicato per dieci, svolgendo lo stesso servizio e la
stessa funzione.
Mi pare che le risposte date al di là delle affermazioni di
buona fede che posso accettare in quanto tali, non modifichino
minimamente la realtà di tutta questa vicenda, e non abbiano
assolutamente smentito nè chiarito tutti quei punti oscuri sui
quali noi - come Consiglio - dobbiamo far luce. II procedimento,
dal punto di vista giudiziario, è già in corso e la Magistratura
provvederà per conto proprio a chiarire quelle responsabilità che
potranno emergere a qualsiasi livello, però è corretto affrontare
anche da un punto di vista politico la situazione, sia per
correggere eventuali errori (che è umano fare), sia per evidenziare
tutta una serie di responsabilità, non tanto da imputare all'Ente
pubblico - non si tratta di mettere in croce l'Assessore - ma per
impedire che da eventuali manchevolezze, carenze, errori, buona
fede o quello che si vuole, una struttura privata., attraverso una
attività lucrosa, trasformi questa attività lucrosa ma lecita, in
un'attività lucrosa illecita.
Questo è il problema che è necessario chiarire, da cui
l'esigenza di incaricare per un controllo la IV° Commissione, come
sottolineato nella mozione, aspettando che nel frattempo arrivi un
chiarimento da parte della Magistratura.
PRESIDENTE
:
Ha chiesto di parlare il Consigliere
Mafrica, ne ha facoltà.
MAFRICA
(P.C.I.):
Ogni volta che si fa una
discussione con l'Assessore Rollandin, costui ci rimprovera di
fargli degli attacchi personali. Bisogna vedere cosa intende lui
per "personali", nessuno in Consiglio ha fatto riferimento alla
vita privata, ai suoi affari privati. Qui si parla dell'attività
pubblica di un esponente politico e quindi se le forze politiche
rivolgono delle critiche, è un loro diritto. Se non si vuole essere
criticati per quello che si fa, si può fare di tutto ma non
attività politica. Queste critiche pertanto sono dirette al Signor
Rollandin, Assessore alla Sanità della Valle d'Aosta.
Passando oltre, direi che tutta la impostazione dell'Assessore è
stata difensiva ma non convincente. La sua tesi sostanziale è stata
quella di affermare che le cose potevano solo essere fatte così:
che possono esserci stati degli errori, ma che se si fosse
proceduto in modo diverso, probabilmente non si sarebbe arrivati a
niente. E' una giustificazione ricorrente, come esponente di una
forza che intende portare avanti delle proposte, vorrei esaminare
come si può fare anche altrimenti. Non so se riuscirò a convincere
l'Assessore, perché è difficile convincerlo, ma andrò comunque ad
esporre degli argomenti.
Innanzitutto l'Assessore dice che è stata fatta una buona legge
dalla Valle d'Aosta, di cui tutti ci hanno dato atto. Indubbiamente
è vero, è solo per ricordarglielo ma è una legge per molti versi
sovrapponibile ad un'altra analoga che aveva presentato il nostro
Gruppo, poi ritirata perché ci andavano bene i contenuti di quella
legge. Non si risolve il problema solo avendo una legge buona,
bisogna vedere poi se si riesce a farla andare avanti. Anche la
Costituzione Italiana è una buona Costituzione, ma non credo si
possa dire che sia applicata fino in fondo. Il punto principale, al
di là delle questioni relative alle procedure, è se debbano o no
essere fatti i raggi X a bambini e anziani, a persone cioè che
vogliono andare a fare delle passeggiate; noi sosteniamo di no, per
motivi legislativi, normativi e razionali, di educazione sanitaria
e di opportunità da tutti i punti di vista. Se torno a sottolineare
questo aspetto, ribadendo in parte cose già dette dal Consigliere
Carlassare è perché, per me, il punto decisivo è se si debbono
sottoporre tutti quanti, migliaia di persone, ai raggi X o
meno.
Dal mio punto di vista non ritengo valide le osservazioni
legislative fatte dall'Assessore, perché ho avuto modo di
verificare che l'Assessore - ma non solo lui perché anche il
Presidente a volte, citando delle leggi, cerca di cambiare un po'
le carte in tavola - fa sempre riferimento ai sacri testi, poi a
volte i suoi Uffici fanno degli errori così clamorosi nella
interpretazione delle leggi da essere addirittura ridicoli e gliene
voglio ricordare uno. A proposito della legge 154, che prevedeva
l'incompatibilità fra Sindaci Amministratori e dipendenti
dell'U.S.L., l'Ufficio dell'U.S.L., dopo aver consultato gli Uffici
della Regione, sosteneva che un Sindaco di un piccolo Comune
valdostano è incompatibile con l'effettuare servizio nell'U.S.L.
perché la legge 154 lo escludeva. Tale legge diceva: "Sono
incompatibili quelli che sono Amministratori di un Comune che
coincide con l'U.S.L. o che ricomprende l'U.S.L.". Lì si è confuso
l'attivo con il passivo, si è capito che il Comune che comprende
l'U.S.L. o il Comune compreso nell'U.S.L. fossero la stessa cosa,
quindi si è dato avvio - esiste la documentazione - ad una
procedura che poteva portare alla decadenza di questo Sindaco.
Questo solo per dire cha ascolto le impostazioni legislative
dell'Assessore, ma non ritengo che valgano più delle mie.
Eventualmente per questi argomenti possiamo rivolgerci al T.A.R., e
così in una sede autorizzata, vedremo chi ha ragione. Torno a
sostenere che per conto mio, quel decreto del 1975 che impone
l'effettuazione degli esami radiologici a tutte le Federazioni, è
decaduto, è non nominato, è da non prendere in considerazione,
perché la nostra legge regionale nei suoi allegati non parla di
raggi X, ma dice: "Fino a quando non sarà emanato il provvedimento
di cui al precedente comma, cioè un provvedimento del Ministro
della Sanità che stabilisca come si facciano gli esami, le cose
andranno in un certo modo". Quel "fino a quando non sarà emanato"
vuol dire che si aspetta un decreto nuovo del Ministro e che quello
precedente non viene più ritenuto valido. Questa nostra legge fa
riferimento alla legge sanitaria nazionale, che usa la stessa
formula cioè fino a quando non sarà emanato il provvedimento di cui
al comma 2° del presente articolo, la tutela sanitaria
dell'attività sportiva continuerà ad essere assicurata con
l'osservanza dei principi generali contenuti nella legge 26.10.1971
e dalle normative stabilite dalle singole Federazioni. Si ricorda
la norma del 1971, ma non quella del 1975, si usa ancora il futuro,
e "fino a quando non sarà emanato il provvedimento" sta per "non è
più in vigore quel provvedimento". Comunque questa è una cosa
discutibile, mentre non lo è il fatto che la convenzione stessa non
è conforme in pieno a quel decreto del 1975, del quale si prende la
parte negativa, cioè far fare i raggi X a tutti. Del decreto del
1975 non si seguono invece le indicazioni, come diceva prima il
Consigliere Carlassare, relative all'esame spirometrico, che nel
decreto del 1975 si prevede solo per un tipo di sport, mentre la
convenzione li fa fare a tutti. Allora si segue un decreto che
secondo noi non ha validità, per una parte che la Valle d'Aosta per
motivi di salute non dovrebbe accettare, e lo potrebbe fare perché,
per quello che capisco io, è la Regione Valle d'Aosta in questo
momento che - avendo costituito l'U.S.L. e fatto la sua legge - ha
la potestà di deliberare in materia. Infatti la legge 833 fa
riferimento proprio alla possibilità che le Regioni emanino in
materia, si dice: "La tutela sanitaria delle attività sportive
nelle Regioni che non abbiano emanato proprie norme in materia".
Dal momento che noi abbiamo emanato norme proprie in materia,
possiamo dimenticarci di quel decreto '75 perché la legge
sanitaria, che è successiva, fa riferimento alle Regioni che non
hanno emanato proprie norme in materia. Comunque non voglio
limitarmi a questa discussione legislativa; se l'Assessore non
vuole cambiare intenzione, faremo ricorso al T.A.R., siamo però
dell'avviso che anche facendo una forzatura sulla legge, non si
facciano effettuare i raggi X a tutti quanti. Ci dichiariamo
pertanto favorevoli a modificare la convenzione che è stata fatta,
perché non si vada più in quella direzione, dannosa per la salute
dei cittadini. In merito all'altro aspetto dell'irregolarità nella
applicazione della convenzione, voglio parlare degli elementi che,
dal mio punto di vista, sono significativi, mentre per altri
possono non esserlo. L'Istituto radiologico valdostano presenta i
bilanci in tribunale, sono andato a controllarli e da questi si
vede che nel 1975 l'Istituto radiologico era in perdita per L.
5.000.000, nel 1976 per L. 50.000.000, nel 1977 per L. 24.000.000,
nel 1978 per L. 19.000.000, nel 1979 per L. 22.000.000. Nell'80 c'è
stato un utile di esercizio di L. 80.000.000 proprio nel periodo in
cui la Santa Mamma Regione ha stabilito la convenzione. Sarà una
coincidenza, ma può darsi che questa convenzione della Regione
Valle d'Aosta significhi qualcosa per l'I.R.V. e mi sembra che
l'Assessore se la voglia cavare un po' troppo tranquillamente
dicendo che possono esserci stati degli errori in queste procedure
e che non può stare a controllare tutto. La Regione ha l'obbligo,
quando scopre degli errori, di ristudiare le procedure
amministrative che hanno portato a questi errori; se le procedure
non permettono questi controlli, se ne studino di nuove che tali
controlli rendano possibili. Non è questione di buona volontà: si
tratta di responsabilità amministrative e politiche che qui tutti
abbiamo e di cui dobbiamo rispondere. Dobbiamo allora con una
Commissione consiliare andare a controllare queste schede per
verificare l'entità di quegli errori, il perché sono stati commessi
e per studiare delle procedure che ne evitino in futuro dei nuovi.
Oltre all'Istituto professionale regionale citato prima, ammesso
dall'Assessore, ho qui un elenco (che poi fornirò all'Assessore) di
visite effettuate - già pagate - a studenti della Scuola Media St.
Roch; quindi non è una sola scuola ma sono già due. I 114 casi
accertati dall'Assessore possono comprendere già anche questi? Ma,
visto che si sono fatti solo alcuni primi accertamenti, i casi
possono anche essere di più, per l'entità dell'errore merita un
ulteriore indagine e questo Consiglio non dovrebbe impedire a sè
stesso di andare a chiarire dei dubbi che ha ed andare a studiare
dei rimedi a situazioni non soddisfacenti che si sono verificate in
passato.
L'ultima argomentazione dell'Assessore è che: "Chi non accetta
la convenzione con l'Istituto radiologico, è un nemico dei bambini
o degli atleti che vogliono praticare una disciplina sportiva" e
non la possiamo accettare. Secondo noi - lo sosteniamo sempre con
la pochezza legislativa di cui ci riconosciamo portatori - nel
decreto legge del 1979 si dice che non solo i medici, gli
specialisti, possono effettuare questi esami, ma ci possono anche
essere nelle strutture pubbliche medici non specialisti. Il decreto
legge 633 del 30.12.1979 dice: "I controlli sanitari sono
effettuati oltre che dai medici della Federazione medico-sportiva
italiana, dal personale e dalle strutture pubbliche e private
convenzionate, con le modalità fissate dalle Regioni (non da quel
vecchio decreto) d'intesa con il C.O.N.I. (ed il C.O.N.I. non
prevede i raggi X) sulla base di criteri tecnici generali che
saranno stabiliti (lo saranno in futuro) con decreto del Ministro
della Sanità (cosa che non è ancora avvenuta)". Quindi noi
sosteniamo che è possibile andare verso l'Istituzione di una
struttura pubblica, utilizzando i medici sportivi disponibili,
andando ad un ulteriore censimento, a un'opera anche di
convenzione, ed utilizzando anche in altro modo le strutture
pubbliche stesse, perché "Centro" non vuol dire un unico edificio -
quella parola può anche essere cambiata - l'intendimento è quello
di parlare di una struttura pubblica. Concludo dicendo che dobbiamo
andare in quella direzione e che questa mozione ha lo scopo di
verificare delle disfunzioni, delle questioni poco chiare del
passato, perché non si ripetano più e per trovare anche come
Consiglio regionale le procedure perché questa materia delicata
venga trattata nella struttura pubblica. Pensiamo anche che fino da
adesso si debbano rescindere convenzioni che non vanno bene e che
si debba prendere un passo di politica sanitaria per l'eliminazione
degli esami radiologici, tranne che nei casi specificamente
richiesti nel senso che è indicato in quella lettera del Segretario
generale della Federazione Medici sportivi.
PRESIDENTE
:
Ha chiesto di parlare il Consigliere
Lustrissy, ne ha facoltà.
LUSTRISSY
(D.P.):
Il taglio della discussione
avvenuto oggi in Consiglio esula un po' dalla normale funzione
politica di questo organo, il compito dei Consiglieri - ed il
regolamento gliene dà l'opportunità - è d'ispezione politica
sull'operato dell'esecutivo, che il Consigliere può esplicare
attraverso la presentazione di interpellanze, interrogazioni ed
anche di mozioni di censura all'operato degli Amministratori,
oppure al limite anche di una proposta di revocazione di quell'atto
amministrativo di cui si discute e che si ritiene illegittimo.
Questo, nella sostanza, dovrebbe essere il comportamento del
Consiglio di fronte a questa situazione. Dico questo anche per
giustificare la mia posizione nei confronti della mozione
presentata, che se può ritenersi proponibile per la parte
narrativa, che non dice niente di particolare ma si richiama
all'osservanza di disposizioni di legge e può essere accettata per
l'impegno che si demanda all'Assessore al punto n. 1, fa sorgere
delle questioni per il punto n. 2. Il Consiglio ha un compito di
verifica politica sugli atti dell'Amministrazione, ma il compito
del controllo degli atti dell'Amministrazione o degli atti
intercorsi fra Amministrazione e privati è specifico degli organi
di controllo. E mi pare che in questa sede, in base alle
convenzioni stipulate con gli esterni, i rapporti che
l'Amministrazione ha svolto con l'I.R.V. siano frutto di una
deliberazione di Giunta, di una convenzione regolarmente approvata
dall'organo di controllo. Qualsiasi cittadino, che non era convinto
della bontà o della legittimità di questo tipo di atto, poteva
impugnarlo di fronte alla Magistratura amministrativa ed esplicare
tutte le sue possibilità d'intervento nei confronti di un atto
ritenuto non conforme alla legge entro i 60 giorni dalla data di
approvazione da parte dell'organo di controllo. Volere istituire il
principio del controllo degli atti da parte di un organo consiliare
è snaturare la funzione ed i compiti degli organi consiliari, che
sono di controllo meramente politico dell'attività dell'esecutivo,
della rispondenza - sul piano del comportamento- dell'esecutivo nei
confronti degli atti approvati. dal Consiglio, siano essi leggi o
deliberazioni.
Ecco perché non è accettabile la proposta deliberativa così
com'è formulata al punto n. 2, anche perché l'Assessore ha preso
nota - al di là della passione che può aver messo nella discussione
- di tutti i rilievi svolti dai proponenti della mozione e si è
impegnato a presentare al Consiglio una relazione sui fatti
denunciati, in modo da chiarire la situazione, cioè lo svolgimento
della convenzione nei rapporti che ci sono stati con l'Istituto. Se
c'è nella volontà dei proponenti l'intenzione di accertare la
situazione, questo impegno potrebbe semmai essere sostitutivo del
punto n. 2 e si potrebbe invitare l'Assessore a presentare entro un
certo termine una relazione al Consiglio regionale sulla situazione
della convenzione, dell'applicazione della convenzione fra
l'Amministrazione regionale e l'Istituto radiologico.
Per cui la mozione, modificata in questo senso, potrebbe essere
accettata anche da parte del Consiglio, perché c'è sul piano
politico la denuncia di certi comportamenti che potrebbero avere
rilievo anche sotto altri profili. Ma non è compito del Consiglio
di accertare eventuali illeciti sotto il profilo della legge
penale: lì interviene la Magistratura, presso la quale è già stata
intrapresa un'azione per cui questa farà quel che deve fare. Sul
piano prettamente politico, il nostro dovere è quello di verificare
se questi atti conseguenti all'approvazione della convenzione sono
stati espletati in maniera corretta in base al comportamento
politico dell'amministrazione.
C'è poi una contraddizione venuta fuori nella discussione,
perché al punto n. 2, così com'è stato formulato, da una parte si
dice di verificare gli atti amministrativi intercorsi fra
l'Amministrazione e l'Istituto radiologico per verificarne il
rispetto; dall'altra parte si dice che la convenzione è
illegittima, cioè si vuole affidare a questa Commissione il compito
di verificare gli atti amministrativi intercorsi fra
l'Amministrazione e l'Istituto ed ho già detto che tale compito
esorbita dalle competenze dell'organo consiliare; poi si vuole
verificare la rispondenza degli atti di una convenzione che si
denuncia come illegittima. Allora c'è una contraddizione proprio in
termini nella proposta di deliberazione. Andiamo a verificare degli
atti intercorsi fra l'applicazione della convenzione che molti
ritengono illegittima, ma se è illegittima la convenzione, allora
si faccia valere questa illegittimità in un altro modo, al limite
si può richiedere, facendo queste considerazioni, una proposta con
mozione di revoca della convenzione. Di fronte a queste proposte,
questo potrà essere eventualmente l'atto finale in rapporto alla
relazione che l'Assessore si è impegnato a fare in Consiglio
regionale. Una volta che si è verificata questa situazione di
inadempienza rispetto alla convenzione intercorsa fra i due Enti,
l'atto conseguente sarà di revoca della convenzione. Mi sembra la
cosa più ovvia, per cui tutta questa questione dovrebbe essere
riportata in questi termini, cioè in verifica anche delle
disposizioni legislative regionali e delle varie disposizioni a
livello nazionale, il quesito che poniamo all'Assessore è il
seguente: deve fare una relazione sulla situazione, se la
convenzione è stata adottata ed è legittima. Nessuno ha rilevato
questa illegittimità, che in definitiva vuol dire violazione di
legge, ma non è che il Consiglio debba accertare la violazione di
legge, non è questo un nostro compito: possiamo solo dire che la
convenzione non risponde alle finalità poste dall'Amministrazione
regionale, oppure che gli atti conseguenti non corrispondono alle
intenzioni della convenzione, se la convenzione è valida. E' un po'
questo il discorso, per cui la contraddizione è grossa: da una
parte si vuole verificare se gli atti rispondono o meno alla
convenzione, dall'altra si dice la convenzione è illegittima, e
allora fino a prova contraria nessuno ha dichiarato l'illegittimità
della convenzione sul piano amministrativo.
Oltre a questo, credo che da tutta questa discussione sia nata
una situazione abbastanza particolare, per cui si ritiene a buon
diritto che chi ha verificato gli adempimenti ha intravisto in
questa situazione un andare forse oltre alle stesse intenzioni del
legislatore.
Un'altra situazione esiste, verificabile sul piano della revoca
dell'atto, nel senso che sul piano politico i proponenti della
mozione chiedono a questo punto la revoca tout-court dell'atto
amministrativo, com'è già successo tante volte in questo Consiglio,
perché si ritiene che l'Amministrazione, l'organo esecutivo, sia
andato oltre alle disposizioni di legge. Ma questo vale sul piano
politico, non su quello del controllo degli atti. D'altra parte
credo che il discorso sia ancora aperto, perché le argomentazioni
svolte sono entrate in molti particolari, però non è ancora certo
oggi, in base alle disposizioni nazionali e a quelle della legge
regionale, che la scheda allegata alla legge regionale possa
costituire un elemento di confronto verso il quale certi
accertamenti non debbano essere fatti, perché c'è sempre una causa
ed altri accertamenti che si rendono necessari. Chi svolge le
indagini sul piano diagnostico, se ha richiesto la visita
radiologica, avrà ritenuto che questo fosse necessario. Ma questi
sono compiti di accertamento che vanno oltre l'attività del
Consiglio regionale.
Un altro aspetto della vicenda da chiarire è stato affrontato
anche dall'Assessore, nel senso che ha richiamato i responsabili
delle scuole che inviavano presso l'Istituto radiologico degli
studenti per fare visite di carattere generale, non previste dalla
convenzione. Al riguardo chiedo un impegno da parte dell'Assessore
per appurare quali provvedimenti sono stati presi nei confronti dei
responsabili di questi atti, i quali sono pur sempre dei dipendenti
regionali, che hanno agito senza nessuna autorizzazione. O qualcuno
li ha autorizzati? Se non ci sono state delle autorizzazioni, è
chiaro che questi dipendenti regionali hanno agito al di là del
loro potere, per cui sul piano disciplinare l'Amministrazione
regionale, o gli organi preposti alla vigilanza sui propri
dipendenti, deve mettere a punto anche questa situazione. Queste
sono le cose che si possono legittimamente chiedere sul piano
politico, cioè che ci sia, da una parte, un provvedimento nei
confronti di coloro che hanno agito al di là dell'Amministrazione,
in proprio, che dovranno rispondere personalmente della loro
attività nei confronti degli organi a cui devono rispondere e,
dall'altra, l'Amministrazione regionale che, dopo la discussione
avvenuta in questo Consiglio, si premura per mezzo dell'Assessore,
di controllare e verificare le situazioni denunciate e che nel
prossimo Consiglio ci sia una relazione dell'Assessore. Su questa
l'Assessore si è già impegnato, per cui la sostituzione del punto
n. 2 della mozione con "Invitando l'Assessore a presentare entro il
termine X la relazione al Consiglio sulle situazioni denunciate in
modo che venga chiarita esattamente la posizione
dell'Amministrazione regionale" sarebbe una cosa possibile. Se la
mozione viene mantenuta così, mi asterrò dal votarla per questi
motivi in quanto se possono essere accettabili le premesse, ed
anche il punto n. 1, il punto n. 2 è inaccettabile perché
contraddittorio nei termini.
PRESIDENTE
:
Ha chiesto di parlare il Consigliere
Nebbia, ne ha facoltà.
NEBBIA
(P.S.I.)
: Brevemente per illustrare i
motivi che mi hanno spinto a firmare questa mozione. Tali motivi si
riallacciano principalmente ad altre iniziative che il nostro
partito ha preso in questo Consiglio, circa il problema della
lastra unica per i danni alla salute che derivano da una serie
continua e ripetuta di esami radiologici. Questa è una linea che
avevamo già intrapreso circa tre anni fa, ed in questo senso,
avendo sentito dell'attività svolta nel settore della medicina
sportiva, ci siamo preoccupati di fare in modo che su questi
problemi ci fosse un chiarimento ed una maggiore conoscenza dei
fatti che avvengono e di conseguenza l'assunzione di iniziative da
parte dell'Amministrazione regionale per ovviare a questi
inconvenienti. Dopo aver ascoltato l'intervento dei Consiglieri
proponenti la mozione e dell'Assessore, mi pare che si potrebbero
presentare alcuni piccoli emendamenti al testo che in realtà
corrispondono allo spirito con cui è stata preparata questa mozione
e che possono raccogliere anche l'adesione dell'Assessore.
Per quanto riguarda il punto n. 1, credo che una modifica direi
formale del termine "Centro pubblico" con "struttura pubblica"
possa andare incontro alle motivazioni che mi sembra giustamente
l'Assessore abbia evidenziato, di una necessità di un decentramento
di esami di analisi di questo tipo che forse il termine letterale
"Centro" poteva far pensare dovessero realizzarsi in una struttura
fisica concentrata in Aosta. Quindi dovrebbe esserci una modifica
del testo nella parte preliminare al terzo punto, sostituire a
"Centro pubblico" "Struttura pubblica", ed al punto n. 1 della
delibera, a "Centro pubblico" di nuovo mettere "Struttura
pubblica".
Per quanto riguarda il secondo punto, credo che potrebbe essere
modificato nel modo seguente, senza cambiare minimamente la
necessità da parte del Consiglio regionale di venire a conoscenza
del rispetto della convenzione. Leggo come proporrei la modifica:
"Incaricare la IV° Commissione permanente del Consiglio regionale
di verificare il rispetto della convenzione stipulata fra
Amministrazione regionale e I.R.V. e di riferire in merito al
Consiglio regionale entro due mesi".
Evidentemente perché la Commissione permanente possa venire a
conoscenza della situazione, dovrà avvalersi della relazione - cui
accennava in precedenza il Consigliere Lustrissy - dell'Assessore,
perché i dati, gli elementi per valutare il rispetto della
convenzione dovranno essere forniti dall'Assessore e
dall'Assessorato.
PRESIDENTE
:
Ha chiesto di parlare l'Assessore alla
Sanità ed Assistenza Sociale Rollandin, ne ha facoltà.
ROLLANDIN
(U.V.):
Innanzitutto ritengo sia
necessario fare alcune precisazioni sulla normativa vigente e sui
richiami legislativi. L'esempio che il Consigliere Mafrica voleva
portare per dimostrare alcune cose, in particolare rispetto alla
legge 154, lo sa già anche lui, non è nei termini in cui lo ha
accennato. Quell'articolo lasciava adito ad interpretazioni, tant'è
vero che noi abbiamo fatto un quesito e nessun atto amministrativo
in relazione alla legge 154, ed è arrivata ieri la risposta al
quesito dove si dice che è sempre proponibile di mantenere le
soluzioni adottate senza incompatibilità. Quindi attualmente non si
è preso nessun impegno a dimostrazione che non si prendono
cantonate come dice il Consigliere Mafrica, perché quando non si è
sicuri, si fanno quesiti e si chiede di avere conforto legislativo
da parte degli Uffici preposti ministeriali. Questo solo per
chiarimento, perché qui semmai chi bluffa è l'altra parte.
Per quanto riguarda poi la parte amministrativa e legislativa
del decreto del 1975, le argomentazioni apportate tanto dal
Consigliere Carlassare quanto dal Consigliere Mafrica, stanno a
dimostrare che il decreto del 1975 è ancora in vigore, non c'è
vuoto legislativo ed in attesa della normativa nuova, vige quella
in vigore. Il decreto del 5.7.1975 è attuativo della legge del
1971, e difatti gli esami previsti sono quelli attualmente
concordati. La nuova normativa, quando ci sarà, non è di
disposizione regionale perché non è la Regione che dice di fare
questo esame o quello, tant'è vero che non ha minimamente messo il
becco sugli esami da fare, ma ha preso esattamente le richieste
concordate dalla Federazione ed accettata dalla legislazione
vigente. A riprova di ciò, questo esame è stato portato in
Commissione, ed i medici hanno sostenuto e sono pronti a
sottoscrivere che senza questo esame non avrebbero rilasciato
nessun certificato. Se questo non è sufficiente, si possono
intraprendere tutte le vie possibili. Non sono assolutamente
favorevole ai raggi X e se per certe specialità i raggi non sono
necessari, sono ben contento, perché una delle prime preoccupazioni
è stata quella di eliminare al massimo gli esami non
indispensabili. Sfido qualcuno a dimostrare il contrario.
L'art. 61, continuamente citato, fa riferimento ad una normativa
che deve essere predisposta e che non è ancora esistente, tranne
quella del 1975. Questo è chiarissimo, se poi non è sufficiente, si
pongano dei quesiti e si dia la dimostrazione del contrario.
Dopodichè saremo disponibilissimi a cambiare le disposizioni.
Per quel che riguarda poi il problema dell'incompatibilità
sollevato dal Consigliere Carlassare, c'è una piccola confusione
quando il Consigliere fa riferimento alla convenzione
medico-generica. Lì si parla di specialisti, la convenzione
medico-generica e l'applicabilità è un conto, la convenzione per
gli specialisti è un altro. Sono due cose distinte, quindi una cosa
non va con l'altra, anzi addirittura la nuova convenzione, quella
specialistica non è stata ancora riconfermata, ma si sta ancora
trattando.
Ancora, riguardo alla raccolta del sangue, ho detto prima che la
convenzione distingue fra la raccolta, quindi l'atto per cui si
arriva al prelievo del sangue, e l'esame, che viene fatto nei
laboratori pubblici; perché anche nei laboratori pubblici si fa
uso, per la pratica del prelievo, del convenzionamento di medici
prelevatori di sangue. Quindi non cambia assolutamente niente.
I rilievi fatti poi dal Consigliere Mafrica sui controlli in
tribunale dello stato patrimoniale dell'I.R.V., a titolo personale
non mi interessa per niente.
Se ci sono accertamenti da fare sull'I.R.V., ognuno come
pubblico cittadino lo faccia per suo conto.
Siccome l'I.R.V. ha fatto questa convenzione ad un prezzo
inferiore a quello della convenzionata, ritengo che si organizzerà
per entrare in questi termini con altri sistemi organizzativi che
non mi interessano.
Per quanto riguarda i
controlli, ripeto che si è
sollevato tutto questo problema prima che fosse finito un anno di
attività. Anche ammesso che si faccia ricorso al decreto del 1975
dove si
parla di controlli biennali, chi ha detto che
l'esame deve essere fatto due volte alla stessa persona? E' la
Federazione che, se è
previsto un controllo biennale, non
manderà quell'atleta a fare quest'anno l'altro accertamento. Se
siamo ancora al
primo anno di attività, sfido qualcuno a
dimostrarmi che l'esame è stato fatto due volte, e controllo
biennale vuol dire ogni due anni, fino a prova contraria. Per gli
altri, quinquennali, vorrà dire che fra cinque anni si ripeteranno
queste prove, se saranno necessarie. Non vedo il perché di tutti
questi problemi, sembra quasi che qui discutiamo di un qualcosa di
molto complicato, mentre la questione è talmente chiara che tutte
le Federazioni hanno potuto utilizzare questo sistema. Chiederò
comunque alla singole Federazioni di fare una relazione sulla
utilità di una convenzione del genere; tenuto conto - lo ripeto -
che la struttura pubblica, anche se è predisposta come
apparecchiature - tranne per i raggi per cui c'è un'altra
convenzione, quindi si andrebbe solo a diversificare un tipo di
convenzione - finché la Piastra non sarà completata (Belle Arti
permettendo) non disporrà di apparecchiature sufficienti per fare
tutti gli esami richiesti. Per cui, se anche si decidesse, dato che
c'è la struttura, di fare questi raggi, non potremmo farlo perché
attualmente siamo carenti di tecnici di radiologia ed abbiamo fatto
il corso proprio con questo fine. Nell'ex-consorzio antitubercolare
mancano appunto questi tecnici e l'apparecchiatura non può farla
andare l'usciere. Questi sono problemi reali, al di là delle
intenzioni.
Quindi ripeto che non ho nulla in contrario a tale presa di
posizione, ma non posso impegnarmi su qualcosa non fattibile.
Per quel che riguarda il riferimento alla scuola media di St.
Roch, la spiegazione data a
questo quesito che era già
venuto fuori, è che gli allievi della St. Roch facevano tutti parte
di una Federazione anche se si sono presentati come Scuola a
fare questi esami; questo è quanto mi è stato riferito
finora, e
che accerterò. Se mi sarà data la possibilità di
fare una relazione, lo metterò insieme agli altri elementi da
fornire al Consiglio.
Su decreto
"
663
"
, non "633" come citava il
Consigliere Mafrica, a cui si fa riferimento, questo serve
unicamente per dire che il vincolo precedente è esclusivo per i
medici che avevano la specializzazione - quindi per i
medici
sportivi - che era caduto e che quindi si poteva far riferimento
alla legge vigente, alla convenzione nazionale di cui all'art. 48,
utilizzando di conseguenza i
medici generici, cosa che noi
abbiamo potuto fare, altrimenti anche quello era escluso. Questo è
l'unico riferimento legislativo vero.
Sul secondo punto, le argomentazioni di ordine giuridico fornite
dal Consigliere Lustrissy, che è competente in materia, sono già
state più che esaurienti. Ritengo che se vuol essere trasformato,
come avevo suggerito, in una relazione da portare argomentata
secondo tutti i quesiti che sono stati posti, al Consiglio - ed
alla Commissione competente che l'analizzi prima di portarla in
Consiglio - sono disponibile. Per il resto penso non sia
conveniente.
Voglio ancora precisare che a livello di parte legislativa,
quando il Consigliere Lustrissy fa riferimento alla revoca di
questo provvedimento che non è stato impugnato, questo
provvedimento è già decaduto, perché aveva il termine di un anno;
tant'è vero che è subentrata l'U.S.L., che gestisce i servizi,
mentre la Regione non c'entra niente, tenendo conto di modifiche
che sono state portate alla convenzione. E' stato modificato
proprio nel problema dell'accertamento, nell'art. 3 della
convenzione, perché c'erano queste difficoltà obiettive e quindi ci
è stato chiesto un impegno da parte del responsabile delle
Federazioni, in modo che si possano effettuare questi controlli,
non voglio insistere oltre sulle possibilità amministrative, i
controlli degli uffici su questi atti e quindi sui giorni di
pagamento, che possono essere tenuti in considerazioni o meno. Non
voglio entrare nel merito, però quello che noi disponevamo per fare
questi controlli era di un certo tipo, che li rendeva difficili,
per cui rinnovando la convenzione, abbiamo suggerito di modificare
anche questo tipo. Quindi c'è già stato un adeguamento in relazione
all'esperienza, com'è stata prevista una certa attività legata a
queste attività specifiche, cioè esami che non erano contemplati e
venivano fatti fuori Valle, che, con la nuova convenzione, possono
essere fatti qui, in collaborazione con l'Ospedale.
PRESIDENTE
:
Colleghi Consiglieri, siamo sempre in
sede di discussione generale; ci sono state delle proposte che
l'Assessore non ha accolto, quindi se nessuno chiede la parola,
chiudo la discussione generale e passo alla posizione che la
Presidenza deve tenere in simili occasioni e cioè quella di
richiamare l'attenzione dei colleghi sul voto da esprimere. Con la
sua risposta l'Assessore ha preso posizione anche nei confronti
dell'emendamento del Consigliere Nebbia, pertanto la Presidenza
ritiene che se non ci sono emendamenti scritti presentati alla
Presidenza - e può essere fatto fino a questo momento - la mozione
sarà messa ai voti così com'è, salvo la richiesta di votazione
separata sul primo e secondo punto nel caso ci fosse qualche
Consigliere che in proposito si manifestasse.
E' chiusa la discussione generale, la mozione viene messa ai
voti così com'è stata presentata.
Ha chiesto di parlare il Consigliere Carlassare per
dichiarazione di voto, ne ha facoltà.
CARLASSARE
(Dem. Prol. - Nuova Sin.)
: La mia
dichiarazione di voto non può che ribadire il senso dell'intervento
che ho ripetuto nel pomeriggio, ma vorrei sottolineare un aspetto,
secondo me molto importante, che potrebbe sollevare in qualche modo
i dubbi presentati dal Consigliere Lustrissy. Se noi leggiamo
attentamente la convenzione, scopriamo che all'art. 8 si prevede:
"Eventuali inadempienze contrattuali comporteranno la risoluzione
della presente convenzione". Mi pare che una Commissione consiliare
tra le altre cose dovrebbe anche controllare che non siano avvenute
queste inadempienze, gli stessi dati forniti dall'Assessore, dove
mi dice che sono stati effettuati 154 esami non conformi al
regolamento, significano che l'I.R.V. non ha ottemperato ad
un'altra precisa disposizione che era quella di controllare che
questi fossero residenti in Valle, iscritti a delle Federazioni
sportive, e cioè la loro identità. Questo potrebbe già di per sè
far si che questa convenzione sia considerata scaduta. Però il
problema sicuramente potrebbe essere quello di trovarsi di fronte a
degli errori commessi in buona fede, per cui non è il caso di
chiedere lo scioglimento della convenzione solo sulla base di
questi dati. Per cui una Commissione che verificasse a fondo questi
problemi, potrebbe sollevare il dubbio posto dal Consigliere
Lustrissy, di arrivare a chiedere lo scioglimento della
convenzione. E' implicito proprio nella convenzione stessa, che in
seguito ad un accertamento di inadempienza - ed io aggiungo in
malafede - la convenzione debba essere sciolta. Quindi questo è un
altro aspetto.
Vorrei anche sottolineare un'altra cosa, importante non solo sul
piano giuridico, ma anche su quello politico, e cioè che si faccia
chiarezza sino in fondo su tutte le cose che sono state dibattute,
perché qui con tutte le leggi che viaggiano ...
PRESIDENTE
:
Collega Carlassare, non vorrei
sembrare pignolo, ma bisogna tener conto che sta argomentando per
votare a favore della mozione che si è presentata.
CARLASSARE
(Dem. Prol. - Nuova Sin.):
Infatti non
sto dicendo nient'altro, sto, esponendo semplicemente perché
secondo me, questa Commissione ha la capacità e la possibilità di
approfondire una serie di argomenti utili anche sul piano della
conoscenza delle leggi, per cui ritengo che questa Commissione
debba essere votata, risolvendo anche dei problemi che riguardano
le incompatibilità sollevate dall'Assessore Rollandin. Un altro
tipo di incompatibilità la troviamo al punto G dell'art. 2,
riguardante gli specialisti: "che siano proprietari od operino a
qualsiasi titolo in presidi o stabilimenti o istituzioni private
convenzionate con il servizio sanitario". E chiarire finalmente,
senza dover fare riferimento e rileggere per l'ennesima volta
l'art. 61, che ripropone la legge del 1971, però in vuoto di
legiferazione da parte del Governo fa riferimento alle normative
stabilite dalle singole Federazioni sportive riconosciute dal
C.O.N.I., secondo i propri regolamenti che vietano gli esami
radiologici.
Per tutte queste motivazioni sarebbe importante mettere in piedi
una Commissione, che dal punto di vista politico faccia chiarezza,
visto e considerato che la chiarezza dal punto di vista del rilievo
giudiziario (eventualmente penale) sarà compito della Magistratura
e degli organi preposti alle indagini.
PRESIDENTE
:
Ha chiesto di parlare il Consigliere
Mafrica, ne ha facoltà.
MAFRICA
(P.C.I.):
Voteremo a favore della mozione
com'è stata presentata, non mi pare che il Consigliere Nebbia abbia
formalizzato i suoi emendamenti. Non riteniamo di poter accettare
la proposta dell'Assessore di presentare lui alla Commissione od al
Consiglio una relazione. Questo perché l'Assessore ha dichiarato il
1° dicembre: "Il rispetto della convenzione, con visite fatte solo
a iscritti alle Federazioni e mensilmente controllate per cui non
c'è alcuna speculazione", mentre la Commissione prevista dall'art.
11 della legge regionale ha già verificato l'infondatezza delle
affermazioni apparse sulla stampa.
Dichiara l'Assessore il 26.1.1982: "Da primi accertamenti è
risultato che 114 soggetti sono stati sottoposti alla visita
medico-sportiva, pur non essendo iscritti a Federazioni sportive",
cioè dice esattamente il contrario di quello che ha dichiarato.
Dichiara: "La Regione provvederà al recupero a carico dell'Istituto
radiologico, delle spese addebitate per tali casi". In questo caso
sostengo che è più opportuno che sia l'intera Commissione e non
l'Assessore che il l° dicembre dice una cosa e il 16 gennaio
un'altra.
Sulla questione poi che questa Commissione non ha motivo - tesi
sostenuta da altri Consiglieri - di operare, perché andrebbe al di
là dei suoi compiti, credo che questa Commissione debba funzionare
con questi compiti perché è vero che si può mettere in dubbio la
legittimità come sto facendo, di quella convenzione nel senso che è
andata oltre a quanto fissato dalle norme; però fin quando non è
rescissa o decaduta, è operante. Quando è operante, se porta a
fatti confermati dalla risposta dell'Assessore, non corrispondenti
alla convenzione, su questi fatti è legittimo fare delle indagini,
anche se si mette in dubbio la legittimità della convenzione
stessa. Non mi convincono dal punto di vista sostanziale, perché mi
sembra che appellandosi ad una interpretazione secondo me non
credibile delle leggi, si vogliono mantenere in piedi esami
pericolosi. Non mi convincono affermazioni dell'Assessore in merito
alla validità di normative che impongono a noi, che non li
vogliamo, i raggi X. Per mio conto, basta una sola frase della
legge 833 a dimostrare che siamo liberi di cambiare quella
normativa, cioè l'inciso che dice: "Fino a quando non sarà emanato
il provvedimento di cui al 2° comma del presente articolo, la
tutela sanitaria dell'attività sportiva sarà assicurata con
osservanza" - ammettiamo che abbia ragione l'Assessore, ma continua
"nelle Regioni che non abbiano emanato proprie norme. Dico
ammettiamo per assurdo, come mai c'è l'inciso? Noi che abbiamo
emanato nostre norme possiamo fare una normativa che escluda i
raggi X. Questa è la mia tesi.
Votiamo a favore di questa mozione e faremo anche tutti gli
altri passi necessari perché, sia dal punto di vista della tutela
della salute, che del rispetto di quanto viene stabilito, tutto sia
a posto.
PRESIDENTE
:
Ha chiesto di parlare il Consigliere
Nebbia, ne ha facoltà.
NEBBIA
(P.S.I.):
Voterò a favore della mozione per
questi motivi: credo di avere illustrato lo spirito con cui era
stata firmata la mozione e mi era sembrato che presentando la
proposta di emendamento, si potesse raggiungere un risultato
unitario da parte del Consiglio. Questa proposta non è stata
accolta e d'altra parte la proposta fatta dall'Assessore di
illustrare al Consiglio o alla Commissione il risultato delle sue
indagini, il suo esame della situazione, non trovano in nessun
deliberato una formalizzazione. A questo punto credo che il
Consiglio dovrebbe solo aspettarsi che l'Assessore di sua volontà
presenti tale illustrazione. Ritenendo che il Consiglio debba, se
non altro, assumere una posizione, voterò a favore anche se credo
che la proposta di emendamento presentata sia più consona al nostro
modo di vedere la situazione.
PRESIDENTE
:
Ha chiesto di parlare per
dichiarazione di voto il Consigliere Clusaz, ne ha facoltà.
CLUSAZ
: (U.V.):
Voterò contro la mozione.
Vorrei sottolineare una contraddizione del Consigliere Mafrica,
perché in un primo momento dice che non mette minimamente in dubbio
la buona fede dell'Assessore, poi in un secondo tempo dice che
vuole investire la Commissione Sanità e non vuole accettare la
relazione che farà l'Assessore. Questa sì che è una
contraddizione.
PRESIDENTE
:
Ha chiesto di parlare l'Assessore alla
Sanità ed Assistenza Sociale Rollandin, per dichiarazione di voto,
ne ha facoltà.
ROLLANDIN
(U. V.)
: Ho già detto in precedenza che
non sono contro lo spirito a cui ci si richiama, perché abbiamo già
fatto tutti gli atti per prevedere una struttura pubblica che
funzioni; tuttavia non è tecnicamente possibile mettere in piedi
una struttura funzionante e quindi, per non mettere a repentaglio
la possibilità dell'utenza, dopo aver fatto la proposta di fare una
relazione che non è stata accettata, mentre si chiede di impegnare
le Commissioni per questo tipo di lavoro, chiedo che su questa
mozione ci sia l'astensione della maggioranza.
PRESIDENTE
:
Metto in approvazione la mozione nel
testo presentato, quindi anche con "Centro" al posto di
"Struttura", com'era stato proposto.
ESITO DELLA VOTAZIONE
Presenti: 26; votanti: 10; favorevoli 10; astenuti: 16 (Martin,
Faval, Voyat, Lustrissy, Clusaz, Fosson, Bordon, Mappelli,
Rollandin, Viglino, Ramera, Marcoz, Chabod, Borbey, Pollicini,
Tamone)
Il Consiglio non approva
