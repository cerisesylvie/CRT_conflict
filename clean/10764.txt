Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1757 del 9 gennaio 1991 - Resoconto
OGGETTO N. 1757/IX - Insediamento di una produzione di acque
minerali sull’area dell’ex
Morgex-Carbo.
(Interpellanza)
Presidente: Do lettura dell’interpellanza
presentata dai Consiglieri Mafrica e Cristina Monami, iscritta al
punto 12 dell’ordine del giorno.
INTERPELLANZA
Nel giugno 1988 è stata firmata una convenzione tra la Regione e
la società Sorgenti del Monte Bianco per
l’insediamento d una produzione di acque minerali
sull’area dell’ex Morgex-Carbo;
poiché sono ormai trascorsi due anni e mezzo dalla firma della
Convenzione e la costruzione dello stabilimento non è ancora
iniziata, mentre si sta esaurendo il periodo di disoccupazione
speciale spettante ai lavoratori della ex Morgex-Carbo;
i sottoscritti Consiglieri regionali del Gruppo Comunista
interpellano
l’Assessore competente per conoscere:
1) i motivi che hanno finora impedito di dare inizio ai lavori
di costruzione dello stabilimento per acque minerali a Morgex;
2) se la Giunta regionale non intenda, qualora esistessero dubbi
fondati sulle possibilità produttive o di mercato dello
stabilimento per le acque minerali, proporre per
l’area di Morgex una diversa attività
industriale.
Presidente:
Ha chiesto la parola il Consigliere Mafrica;
ne ha facoltà.
Mafrica (PCI):
Nel giugno 1988 era stata firmata una
convenzione tra la Regione e la società Sorgenti del Monte Bianco,
mentre in precedenza la stessa Regione aveva acquistato
l’area dell’ex Morgex-Carbo, con
l’intenzione di insediarvi nuove attività produttive
in luogo dell’azienda che, dopo un periodo molto
travagliato, aveva cessato l’attività e licenziato i
settanta dipendenti allora occupati. Da allora sono ormai trascorsi
due anni e mezzo, ma si è solo provveduto alla demolizione del
precedente stabilimento industriale e non si sono ancora fatti
passi in avanti per il nuovo stabilimento.
La cassa integrazione per gli operai dell’ex
Morgex-Carbo è durata molto poco ed ora essi sono in disoccupazione
speciale, che presumibilmente durerà solo fino al marzo
dell’anno prossimo. E’ molto
ristretto quindi il tempo a disposizione per la costruzione di un
nuovo stabilimento e per l’avvio di una nuova
attività industriale.
Noi vorremmo che su questo problema si arrivasse a qualche
conclusione. Si dice che esistano gravi questioni inerenti a tre
precisi problemi.
Il primo è costituito dalla possibilità, dopo la costruzione di
un tunnel nella zona di Dolonne, che l’acqua
minerale da utilizzare nello stabilimento non possa essere
sufficiente alla produzione. E’ successo, ad
esempio, al Gran Sasso che un tunnel abbia provocato il
disseccamento di sorgenti nel raggio di una trentina di chilometri.
Vorremmo sapere, quindi, se esistono notizie in merito a questo
elemento, cioè alla certezza della disponibilità delle acque che si
vogliono imbottigliare.
Il secondo problema riguarda la qualità di quelle acque. Dalle
notizie che abbiamo sembrerebbe trattarsi di acque pesanti che
lasciano un residuo piuttosto elevato, per cui vorremmo avere
qualche elemento informativo sulle potenzialità di mercato per una
tale produzione.
Il terzo problema concerne le spese pubblicitarie, che
presumiamo debbano essere enormi per lanciare
un’acqua minerale in un mercato già molto folto,
anche se in questi anni, per i problemi di carenze idriche sul
territorio nazionale e più in generale in tutta
l’Europa, le acque minerali si sono conservate uno
spazio notevole.
Noi siamo soprattutto preoccupati della situazione di incertezza
in cui viene lasciata la popolazione di Morgex ed i lavoratori
dell’ex Morgex-Carbo, per cui vorremmo sapere se le
questioni che abbiamo sollevato possono avere una risposta
definitiva e se ci si possa avviare con maggiore velocità, o meno,
verso la realizzazione dello stabilimento di acque minerali.
Crediamo che, se esistono dei dubbi, non si possa continuare a
lasciare le cose nell’incertezza, senza andare
avanti. Si cerchi magari un’attività industriale
diversa, ma è comunque necessario che in quella zona, che
storicamente ha sempre avuto la funzione di polo industriale, sia
presente un’attività industriale.
Tra la città di Aosta e Courmayeur c’era infatti
soltanto l’attività industriale
dell’ex Morgex-Carbo. Noi crediamo che non si
possano lasciare le cose nell’indeterminatezza, che
è la situazione peggiore. E’ meglio andare avanti,
se possibile, facendo una scelta, dopo averla attentamente discussa
e valutata, piuttosto che continuare nello stato di incertezza sul
disegno che si vuole portare avanti.
Ci auguriamo quindi che gli assessori competenti diano delle
risposte precise a questa nostra interpellanza.
Presidente:
Ha chiesto la parola
l’Assessore all’Industria, Commercio,
Artigianato e Trasporti, Fosson; ne ha facoltà.
Fosson (DC):
Il quadro della situazione relativa
all’area ex Morgex-Carbo, così come è stato
delineato dal Consigliere Mafrica, è esatto. In effetti, vi sono
preoccupazioni rispetto alla certezza di avere
l’acqua dopo la costruzione del tunnel autostradale.
In proposito stanno proseguendo gli studi e le valutazioni,
tant’è che noi contiamo di avere per la fine di
gennaio, o al massimo per la metà di febbraio, delle valutazioni
più esatte, se non delle certezze.
Sulla qualità dell’acqua vi sono già state ampie
discussioni nelle competenti sedi consiliari di questo Consiglio
regionale. Non vorrei dilungarmi in proposito, ma
l’acqua è classificata "minerale",
nell’ordine di due grammi di residuo minerale secco
per litro, come le acque che normalmente vengono consumate nel Nord
Europa, nella Germania o nella Svizzera.
Noi Italiani siamo invece abituati ad utilizzare acque
oligominerali. Ad esempio, se prendiamo la San Bernardo, che è sui
nostri tavoli, possiamo leggere che vi sono contenuti circa 500
milligrammi/litro, pari a mezzo grammo per litro, di residui
minerali fissi. Questo non significa che l’acqua
delle Sorgenti Monte Bianco non possa avere dello spazio sul
mercato.
Ci sono poi le valutazioni da fare sulle spese pubblicitarie,
che sono già state oggetto di diverse discussioni. Il Consigliere
Mafrica ricordava in proposito la convenzione tra la Società
Sorgenti Monte Bianco e la Regione, firmata il 14 giugno 1988,
seguita da una proposta di modificazione, già presentata dalla
Giunta regionale il 14 febbraio 1990, al momento sospesa perché da
parte della società è arrivata una nuova proposta di convenzione,
proprio allo scopo di mettere a fuoco i temi che riguardano le
spese pubblicitarie e per fugare gli eventuali dubbi dei
Consiglieri su un impegno eccessivo della Regione.
Penso che i temi evidenziati dal Consigliere Mafrica con
l’interpellanza non siano tanto quelli che abbiamo
esaminato, quanto piuttosto quelli inerenti alle risposte da dare
ai lavoratori che si trovano in una situazione di incertezza. In
effetti, i lavoratori ex Morgex-Carbo che fruiscono della
disoccupazione speciale, che terminerà il 21 marzo 1992, sono
ventisette, diciotto dei quali potranno essere impiegati
temporaneamente presso i cantieri forestali, mentre i restanti
potrebbero essere assorbiti da piccole imprese già operanti nella
zona di Morgex e dei comuni limitrofi. Disponibilità in questo
senso, compatibilmente con il reperimento di figure professionali
adeguate e con l’ultimazione del nuovo stabilimento
di Courmayeur, è già stata manifestata dall’impresa
Grivel s.r.l.
Allo scopo poi di valutare le possibilità dei lavoratori ex
Morgex-Carbo e la situazione generale dell’offerta
di lavoro presente nella zona della Valdigne, in funzione di
eventuali attività industriali da insediare in loco, è stato
affidato uno specifico incarico all’Agenzia del
lavoro, che provvederà in modo particolare ad accertare le
specializzazioni professionali già esistenti ed il potenziale umano
disponibile per l’inserimento in nuove attività
produttive. Si tratta di uno studio o di una valutazione di
carattere generale, mentre l’impiego in cantieri
forestali è una proposta di soluzione temporanea.
La Giunta sta esaminando con una certa precisione la possibilità
di inserire, nell’area destinata allo stabilimento
per l’imbottigliamento dell’acqua
minerale, un’altra iniziativa industriale che possa
nascere nell’immediato, cioè in tempi molto più
brevi, e che sia naturalmente compatibile con la possibilità di
inserire in un tempo successivo lo stabilimento delle acque
minerali. Occorre fare delle verifiche, da una parte sulla
disponibilità di aziende, e dall’altra sulla
possibilità di far convivere fisicamente sul terreno a disposizione
le due iniziative, come stiamo appunto facendo in questi
giorni.
Presidente:
Ha chiesto la parola il Consigliere Mafrica;
ne ha facoltà.
Mafrica (PCI):
L’area su cui doveva
sorgere lo stabilimento delle acque minerali è di circa 45.000
metri quadrati, mentre l’area di Pont-Saint-Martin è
di circa 110.000 metri quadrati: come in
quest’ultima si sono insediate più attività, così va
esplorata per l’area ex Morgex-Carbo
l’ipotesi di avviare una nuova attività, senza
rinunciare, ma verificandola in seguito, alla possibilità di
costruire lo stabilimento per le acque minerali
Noi abbiamo presentato questa interpellanza e la Giunta ci dice
che sta esaminando il problema, che sta attendendo le relazioni
geologiche sulla disponibilità delle acque e che sta esaminando la
possibilità di insediare sulla stessa area un’altra
azienda. Ritorneremo sul problema, ma siamo propensi a che sia data
una risposta definitiva ai lavoratori dell'ex Morgex-Carbo, ma
soprattutto alla popolazione della zona. Noi insistiamo più sul
fatto della cultura industriale che deve permanere nella nostra
Regione, e deve anche permanere nelle zone dove storicamente c'è
stata, piuttosto che insistere sull'uno o sull'altro tipo di
azienda.
Annunciamo fin d'ora all'Assessore che nel mese di febbraio
torneremo sull'argomento per verificare se saranno state presentate
le perizie cui egli ha fatto cenno e se sarà stata definita la
scelta dell'attività integrativa.
Presidente:
Poiché i punti n. 13, 16 e 19
all’ordine del giorno trattano lo stesso oggetto, la
loro discussione sarà fatta congiuntamente.
***
