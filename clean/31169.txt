Classificazione
ENERGIA
Energia idroelettrica
FINANZA REGIONALE E LOCALE



Oggetto del Consiglio n. 374 del 11 febbraio 2009 - Resoconto
OGGETTO N. 374/XIII - Approvazione di risoluzione:
"Acquisizione da parte della Regione Valle d'Aosta di quote di
capitale di proprietà ENEL nelle società operanti nel settore della
distribuzione e vendita di energia elettrica".
Risoluzione
Il Consiglio regionale della Valle d'Aosta
Richiamato l'accordo-quadro sottoscritto il 19 aprile 2000
tra la Regione Autonoma Valle d'Aosta e ENEL S.p.a. che ha portato
all'acquisizione delle 26 centrali idroelettriche di proprietà di
ENEL ubicate in Valle d'Aosta e alla costituzione di una società di
distribuzione dell'energia elettrica con capitale detenuto per il
51 percento da ENEL S.p.a. e per il 49 percento dalla Regione, per
il tramite di Finaosta S.p.a.;
Richiamata la legge regionale 26 luglio 2000 recante
"Interventi per l'acquisizione di partecipazioni in società di
produzione e distribuzione e vendita di energia elettrica" che ha
autorizzato la Giunta regionale ad acquisire quote di
partecipazione, anche totalitaria, nelle società operanti nei
settori della generazione e della distribuzione e vendita di
energia elettrica con sede legale in Valle d'Aosta, di proprietà di
ENEL S.p.a. o di società ad essa collegate o da essa
controllate;
Ritenuto che il progetto originale avviato nel 2000 abbia
conseguito i risultati attesi e che siano ora presenti le
condizioni per portarlo a completamento anche per quanto riguarda
la distribuzione e la vendita dell'energia elettrica;
Considerata l'importanza di garantire la sicurezza del
servizio in tutte le zone del territorio valdostano e la qualità
del rapporto con gli utenti, oltre alla possibilità di impostare
una gestione più flessibile delle politiche tariffarie a vantaggio
dei cittadini;
Osservato come le interruzioni della fornitura di energia
avvenute in diverse parti del territorio regionale in occasione
dell'ondata di maltempo che ha interessato la nostra regione nel
mese di dicembre 2008 abbiano evidenziato l'importanza fondamentale
della continuità dell'erogazione dell'energia elettrica in un
territorio con le peculiari caratteristiche morfologiche della
Valle d'Aosta;
Ribadita la necessità di mantenere inalterate e di migliorare
l'efficienza, la funzionalità e la gestione del servizio di
distribuzione dell'energia elettrica sul territorio valdostano e di
evitare eventuali decisioni di accentramento gestionale ed
operative fuori dalla Valle d'Aosta dettate da considerazioni di
natura reddituale;
Ricordato l'accordo concluso il 23 ottobre 2008 tra ENEL e la
Provincia Autonoma di Bolzano che prevede, tra l'altro, la cessione
alla Società Elettrica Altoatesina S.p.a. - SEL del ramo di azienda
di distribuzione elettrica della Provincia di Bolzano;
Conferma
L'interesse della Regione Autonoma Valle d'Aosta a diventare
azionista di maggioranza delle società di distribuzione e vendita
di energia elettrica operanti sul territorio valdostano e tutt'oggi
controllate da ENEL S.p.a.;
Invita
Il Presidente della Regione, i Parlamentari valdostani e le
forze politiche rappresentate in Consiglio ad adoperarsi nelle sedi
opportune per portare a completamento il progetto avviato nel 2000,
attraverso l'acquisizione delle quote di capitale di proprietà
dell'ENEL nelle società operanti nel settore della distribuzione e
vendita di energia elettrica in Valle d'Aosta.
F.to: Empereur - Salzone - La Torre - Fontana Carmela
Président
- Ont été présentés cinq amendements par le
groupe Vallée d'Aoste Vive - Renouveau.
La parole au Conseiller Empereur.
Empereur (UV)
- Merci, M. le Président. Cari colleghi, il
tema dell'elettrico, in particolare dell'idroelettrico è uno degli
argomenti più importanti, ripetutamente evocato dalle origini della
nostra autonomia ad oggi. L'evoluzione giuridica del tema, comprese
le sentenze della Corte costituzionale e le normative comunitarie
in materia, è assai intricata e non mi avventurerò certamente
sull'argomento, confermando naturalmente la necessità e
l'importanza di avere un quadro chiaro e definito. In questo senso
segnalo come manchi ancora la norma di attuazione sul settore
elettrico, già varata in passato dalla Commissione paritetica, da
tempo sparita nei meandri di Palazzo Chigi e il cui iter dovrà
probabilmente ripartire daccapo.
Veniamo al tema della risoluzione, che peraltro è stata
lungamente discussa in Commissione con apposite audizioni, come era
stato richiesto dalle forze di opposizione, al fine di avere un
quadro di riferimento ancora più chiaro. Quanto emerge è così
riassumibile: meritoriamente la Regione, con l'acquisizione delle
26 centrali idroelettriche, ha all'inizio degli anni 2000 messo un
paletto fondamentale a favore della nostra economia e del nostro
sistema di autonomia; un'operazione politicamente brillante ed
economicamente redditizia. A completare il quadro nel settore
elettrico resta ancora l'acquisizione delle quote di maggioranza
delle società che nacquero in seguito a quell'accordo fra ENEL e
Regione e che si occupano, da un lato, della distribuzione e,
dall'altro, della vendita. Già a suo tempo si immaginava,
nell'accordo quadro stipulato fra le parti, che la Regione potesse
acquisire quote azionarie di proprietà ENEL e da allora i diversi
Governi regionali succedutisi hanno operato affinché questo
acquisto si potesse concretizzare. In realtà, come meglio dirà il
Presidente Rollandin, siamo ancora oggi in una situazione di
impasse
che resta piuttosto inspiegabile non avendo al
momento l'ENEL ben esplicitato le ragioni per cui ritiene utile
mantenere la sua partecipazione di maggioranza in queste società.
Ciò ancor più e a maggior ragione dopo la vendita da parte di ENEL
del ramo di azienda di distribuzione elettrica alla Provincia
autonoma di Bolzano in virtù dell'accordo dell'ottobre scorso. Non
si tratta per noi di una sterile acquisizione in una logica di mera
rivendicazione autonomistica, ma si tratta del completamento di un
disegno di importanza strategica in un settore vitale per la Valle
d'Aosta, non solo nell'ottica di quell'autogoverno che fortemente
vogliamo rivendicare, ma anche perché vogliamo, direi dobbiamo,
mantenere nelle nostre mani le risorse che riteniamo indispensabili
per la nostra economia. Un pronunciamento del Consiglio regionale
in questo inizio di legislatura su tale tema appare utile, non
essendo stato finora il tema compiutamente evocato e naturalmente
rafforza nell'ambito della trattativa la capacità di contrattazione
del Governo regionale, che direi opportunamente ha sollecitato la
maggioranza a proporre questa risoluzione, già condivisa dal
Partito Democratico e che ci auguriamo, dopo la discussione che
seguirà, potrà essere condivisa da tutto il Consiglio.
Si dà atto che dalle ore 19,49 presiede il Vicepresidente
Lanièce André.
Presidente
- Dichiaro aperta la discussione generale.
La parola al Consigliere Louvin.
Louvin (VdAV-R)
- Grazie Presidente e grazie anche alla
maggioranza per avere comunque avuto un approccio serio su tale
questione. Ricorderanno i colleghi che la risoluzione era stata
presentata in quest'aula in modo frettoloso alla fine di un'altra
seduta. Il tema - lo abbiamo ricordato noi stessi in quel momento -
meritava un approfondimento diverso da quello che avrebbe avuto in
modo così affrettato, in coda di una seduta e senza l'adeguata
preparazione. Ci sono state delle riunioni di Commissione che
riteniamo opportune, perché, poiché è la prima volta che questo
Consiglio affronta l'argomento ad inizio di legislatura, hanno
permesso di fare un punto sulla situazione e di acquisire delle
informazioni condivise su tale questione. Stiamo parlando di una
questione che in termini formali non richiederebbe nemmeno un atto
di indirizzo, un indirizzo questa Regione ce l'ha e molto preciso,
in una legge votata dal Consiglio: legge n. 20/2000, che è
chiarissima al riguardo, non lascia spazio ad equivoci: la Giunta
regionale è autorizzata ad acquisire quote di partecipazione anche
totalitaria nelle società operanti nei settori della generazione e
della distribuzione e vendita di energia elettrica con sede legale
in Valle d'Aosta, di proprietà di ENEL S.p.a. o società ad essa
collegate o da essa controllate. Dal punto di vista della forma,
questo è quanto basta, perché un Governo sia autorizzato a
procedere in tale direzione, ma credo sia a tutti evidente che il
Governo regionale chiede un esplicito pronunciamento, come ha detto
il collega Empereur poco fa, un rafforzamento della posizione
negoziale della Regione. Su questo abbiamo fatto per parte nostra
degli approfondimenti molto seri, siamo a conoscenza delle vicende
che hanno accompagnato il fantasma del Louvre della norma di
attuazione, scomparsa negli uffici di Palazzo Chigi negli scorsi
anni, siamo assolutamente convinti della necessità di questa
cornice normativa affinché si possa operare correttamente. Chi ha
la pazienza di sfogliare la norma di attuazione del Trentino Alto
Adige, che vale sia per la Provincia di Bolzano, sia per la
Provincia di Trento in materia idroelettrica, ha tutto il modo di
comprendere con quale forza e con quale competenza formale agiscono
oggi le due Province su questo terreno. Noi non siamo nella stessa
condizione, abbiamo già proceduto all'acquisizione dei rami di
produzione dell'ENEL in assenza di questa norma e siamo ancora in
tale condizione di incompletezza dal punto di vista normativo ed è
una lacuna che dobbiamo colmare nel più breve tempo. Questo lo
riteniamo un passaggio assolutamente necessario affinché il nostro
sistema non solo di produzione, ma di approvvigionamento e
distribuzione di energia elettrica possa essere solidamente
implementato. Abbiamo seguito e abbiamo approfondito con
un'apposita interpellanza la vicenda della SEL di Bolzano, che
proprio nelle settimane scorse ha operato un trasferimento
complesso non solo nel settore della distribuzione, ma anche nel
settore della produzione, in modo diverso da quello con il quale
abbiamo finora proceduto e si intenderebbe procedere qui. Ci sono
delle linee di azione diverse, nell'operazione di Bolzano c'è un
forte coinvolgimento ancora dell'ENEL sotto il profilo della
compartecipazione non solo azionaria, ma anche del piano
industriale e c'è - la cosa è significativa ed è presente nella
Provincia di Trento -, diversamente dalla Valle d'Aosta, una forte
presenza degli enti locali nel settore della distribuzione e
gestione della rete. Questi sono aspetti non marginali sui quali
abbiamo incentrato la nostra attenzione nel portare all'attenzione
del Consiglio alcune proposte emendative di tale risoluzione.
Non riteniamo utile che si "stressi" eccessivamente l'argomento
della politica tariffaria, da quanto abbiamo approfondito in
Commissione, non sembra che l'acquisizione della rete abbia
un'influenza diretta sulla questione tariffaria. Il vettore, il
trasportatore dell'energia non incide da quel punto di vista, per
cui non è indispensabile che si associ l'idea di un maggior
coinvolgimento della Regione nel settore della distribuzione ad un
aspetto di ritorno economico per l'utente finale, per il cittadino.
Di qualità del servizio sì e questo lo diciamo senza esitazione,
riteniamo che il coinvolgimento deciso anche della Regione nella
gestione della rete sia sicuramente un punto da consolidare. Dove
ci troviamo in una posizione di forte interrogazione in questo
momento rispetto ad ulteriori acquisizioni azionarie da parte della
Regione? Il punto è complesso e può sembrare anche prematuro porlo
in questo momento, ma è la prima occasione che abbiamo per farlo.
Non abbiamo potuto farlo sulla questione della Cervino S.p.a. e
sulla sua acquisizione avvenuta d'estate nel mese di agosto, non
abbiamo ancora potuto farlo nelle sedi di Commissione dove è appena
iniziato un lavoro che con i colleghi stiamo svolgendo per audire
tutti i responsabili delle controllate regionali, ma noi abbiamo
l'impressione complessivamente che il sistema delle partecipate e
controllate regionali necessiti oggi di una regia diversa da quella
che è attualmente in atto. Vogliamo dire con questo che ci sono
procedure per quanto riguarda le nomine dei vertici aziendali, per
quanto riguarda i controlli complessivi - non parliamo di controlli
di dettaglio, ma controlli strategici sugli obiettivi - che vedono
totalmente by-passata l'Assemblea regionale che si trova ad essere
spettatore, semmai ogni tanto interrogante rispetto a questo o
quell'aspetto, ma estranea a quella che adesso si chiama la
governance
, la tenuta d'insieme di questo settore. Siccome
questa
governance
riguarda una buona metà dell'economia
regionale, riteniamo oggi prioritario tale aspetto. Abbiamo preso
conoscenza in questi giorni che un disegno di legge è stato
presentato dalla Giunta in ordine alla modifica della legge
istitutiva della Finaosta, siamo sicuri che il tema si presenterà
nelle prossime settimane, che diventerà tema di forte discussione
il livello di implicazione della Regione, quanto è partecipe
economicamente di queste società e come esse vengono governate, se
tutte sono necessarie, se alcune sono strategicamente
indispensabili ed altre eventualmente non lo sono più o non lo sono
in modo rilevante. Questo è un atto di indirizzo politico, questo è
un atto qualificante per questo Consiglio, lo affrontiamo con molta
serietà e proprio perché riteniamo nostro dovere portare migliorie
a questo atto, abbiamo sottoposto alla vostra attenzione degli
emendamenti, che non illustro nel dettaglio, credo che si
autoillustrino sufficientemente, qualora ce ne fosse bisogno, lo
faremo più puntualmente, ne do comunque conoscenza. Si incentrano:
il primo, sulla questione della priorità di norma di attuazione e
su un coinvolgimento da parte degli enti locali, se condiviso (non
si obbliga nessuno, il principio di sussidiarietà vale per tutti
anche nel non fare portare delle responsabilità e dei
coinvolgimenti che non intendono farlo) ma, qualora lo ritengano
,gli enti locali possono essere chiamati a far parte di questo
nuovo assetto societario qualora vi sia un'acquisizione maggiore e
quindi dominante di controllo della Regione su DEVAL S.p.a. e sulle
sue controllate; il secondo sulla problematica di trasparenza e
controllo del Consiglio sulle partecipate regionali; il terzo sulla
riconsiderazione degli ambiti di intervento per vedere dove
possiamo sfoltire (a nostro modo di vedere ci sono delle iniziative
in questo senso che dovranno essere discusse nei prossimi mesi ed
anche cedendo ai privati dei rami che non siano indispensabili per
l'interesse pubblico); il quarto di carattere formale sul fatto di
invitare o meno le forze politiche presenti in Consiglio ad
attivarsi, siamo noi stessi che impegniamo, era questo il senso
chiarificatore dell'emendamento; l'ultimo molto pregnante per noi
sull'impegno a sottoporre una proposta organica di trasparenza
nella procedura di nomina dei vertici delle controllate.
Intendiamoci, stiamo parlando di una cosa sulla quale ci siamo
impegnati anche in campagna elettorale, che è una procedura di
trasparenza, eventualmente di
auditing
preventivo da parte
delle Commissioni sugli indicati per il vertice delle controllate
regionali e sull'individuazione di un modo che consenta al
Consiglio regionale di essere partecipe del controllo sull'azione
che queste svolgono. Grazie, Presidente, per avermi accordato tale
piccolo supplemento, ma credo che nell'interesse dei colleghi vi
fosse quello di evitare una serie di presentazioni ulteriori.
Presidente
- La parola al Consigliere Segretario
Tibaldi.
Tibaldi (PdL)
- Noi abbiamo presentato un'interpellanza
lo scorso Consiglio per capire le ragioni di questa volontà
regionalizzante, che era comparsa sui giornali qualche settimana
prima. Le risposte sono state esaustive, nel senso che ci hanno
chiarito che non ci sono scadimenti della rete o del servizio in
Valle, quindi la gestione DEVAL non è deficitaria, che non c'è un
rilassamento di interesse da parte di ENEL nei confronti della
nostra Regione, che c'è volontà di mantenerla in efficienza e che
non ci sono i presupposti per attivare un'azione di emergenza.
Abbiamo allora pensato che vi fosse un vantaggio economico per i
cittadini che utilizzano le linee elettriche, in realtà sappiamo
che la leva tariffaria non si tratta di stressarla: si tratta di
prenderla in considerazione nella dovuta maniera, non dipende dalla
volontà di DEVAL azionarla, ma dipende dalle decisioni supreme
dell'autorità che sta a Roma. Decaduti questi due presupposti, tali
due motivazioni che per noi non sono di secondo piano, cerchiamo di
argomentare in maniera differente quella che potrebbe essere
un'operazione che oggi ci viene proposta come strategica di grande
indirizzo politico. Diciamo subito che un negozio presuppone
l'accordo di almeno due parti, una delle quali ci pare che abbia
qualche anno fa e anche recentemente - mi riferisco al 18 dicembre
- manifestato al Presidente Rollandin che l'ENEL conferma il
proprio impegno aziendale in Valle d'Aosta per migliorare
ulteriormente gli elevati livelli di qualità del servizio ai
clienti raggiunti nella Regione, mantenendo la partecipazione in
DEVAL così come previsto dalla legislazione vigente. Questo direi
che è abbastanza chiaro e questo ci fa capire che la negoziazione
avrà una proposta, ma dovrà avere anche un'accettazione. Ci pare di
capire che tale comportamento sia concludente, l'ENEL ha ribadito
una volontà di dominio sulla DEVAL del controllo azionario. Se
vogliamo fare esercizi di accademia, possiamo continuarlo questo
ragionamento, ma l'opzione non è stata accolta alcuni anni fa, oggi
viene ulteriormente respinta, la leva tariffaria non è nelle nostre
mani, i disservizi non mi pare che si possano imputare all'attuale
titolare dell'azionariato perché lo stesso Presidente Rollandin li
ha smentiti rispondendo al nostro quesito n. 2. Vogliamo allora
capire fino a che punto volete spingervi con questa
regionalizzazione ad ogni costo; tutto è strategico in Valle
d'Aosta e sotto questa denominazione si procede ad acquisire tutto
e il contrario di tutto. Anche la rete ha una sua valenza
strategica, lo sappiamo, ma non possiamo procedere a colpi di
negazione di tutto quello che è diverso dalla Regione: se non è
Regione, non è buono; se è Regione, è buono, ma quanto è buono
"Regione"? Ponetevi anche questa domanda. Penso che abbiamo degli
esempi illuminanti che non sempre Regione è sinonimo di bontà di
amministrazione e di gestione e allora qualcuno in nome del popolo
sovrano - qualcuno mi suggeriva "in nome del secondo piano" - qui
si compiono le operazioni più disparate. Ad un certo punto è stato
regionalizzato il casinò, la gestione con una procedura anche
giuridica e anche riconosciuta e ne vediamo gli effetti nefasti di
cui da anni si pagano le conseguenze; l'esperienza di BVA non mi
sembra sia stata particolarmente meritevole, non è che ha lasciato
negli annali della storia valdostana qualche segno positivo;
Finaosta, abbiamo appreso dai giornali che c'è la volontà di
espellere i privati (in questo caso gli istituti di credito) dalla
componente azionaria; allora vuoi perché non sono in grado di
reggere il mercato, come è successo per Cervino S.p.a. testè
ricordata, vuoi perché sono scomodi tutto ciò che è diverso da
Regione deve essere annullato. A noi non sta bene questo
ragionamento, Presidente, e lo dichiariamo in maniera assoluta. Non
vogliamo che DEVAL, qualora un domani - ammesso che ciò avvenga -
percorra la strada della regionalizzazione, vada ad infilarsi in
quel vicolo cieco di esperienze fallimentari o infelici che si sono
verificate in passato. DEVAL oggi è una società partecipata dalla
Regione, domani potrebbe diventare una società totalmente
controllata dalla Regione, ma società "totalmente controllata" vuol
dire che anche qui rischiamo di mettere nelle mani di una sola
persona... perché oggi il Presidente è Rollandin, domani magari
sarà un altro... che diventi plenipotenziaria di situazioni che
hanno dimostrato tutti i loro limiti: strapotere da un lato,
assenza di controlli, perché la Valle d'Aosta è una Regione anomala
da questo punto di vista, nemmeno la Corte dei Conti può esercitare
il proprio controllo. Cosa ci rimane da comprare, Presidente
Rollandin? Ci rimane la Banca d'Italia e il Tribunale, poi possiamo
coniare moneta e proclamare l'indipendenza, l'inno ce lo abbiamo,
lo stemma anche... Ci chiediamo effettivamente cosa rimane da
acquistare: tutto è stato acquistato! Siamo veramente ai limiti di
una situazione che non trova eguali non solo nelle Regioni
italiane, ma forse neanche nelle Regioni europee. Sappiamo che
questo ragionamento non piacerà a nessuno di voi, ma siamo convinti
che molti di voi si pongono i problemi di come avvengono le
gestioni pubbliche, regionalizzate in Valle d'Aosta e qui è
opportuno soffermarsi su tale aspetto. CVA è una gestione che ha
una sua redditività che finora non si vede come beneficio diretto
nelle tasche dei valdostani, non sto parlando di ridistribuzione
degli utili, ma lì ci sono accantonamenti di risorse sui quali mi
auguro che la Commissione competente faccia un approfondimento con
i dovuti crismi. Vi sono però delle distorsioni gestionali in una
società come questa che è il fiore all'occhiello della Valle
d'Aosta, che in pochi anni hanno evidenziato come la
mala
gestio
regionale rischia di rovinare anche questa grande
opportunità. Crediamo non sia questo il punto di partenza,
anzitutto si tratta di capire, perché ENEL non vuole cedere, se non
vuole farlo, avrà delle buone ragioni. Il Presidente non ce le ha
mai spiegate, abbiamo letto delle perentorie dichiarazioni del
Dirigente della Divisione infrastrutture e reti, Livio Gallo, di
ENEL che ci terrà a mantenere nell'ambito della società elettrica
principale dell'Italia anche il controllo di una società, che
nell'elenco delle imprese incluse nell'area di consolidamento ENEL
viene riconosciuta come importante. Presidente, noi sinceramente
non abbiamo alcuna volontà di alimentare questo discorso distorsivo
che è iniziato diversi anni fa, che è stato portato all'ennesima
potenza con interventi di tale tipo e questo qui, ancorché definito
strategico, si unisce in quel mosaico di controllo politico e non
di vantaggio della comunità, di cui la Valle d'Aosta avrebbe
bisogno.
Noi non voteremo favorevolmente questa risoluzione e l'esame in
Commissione ha confortato e confermato le nostre opinioni.
Presidente
- La parola al Consigliere Comé.
Comé (SA-UdC-VdA)
- Grazie, Presidente. Certamente la
distribuzione dell'energia elettrica nella quasi totalità del
territorio è garantita dalla società DEVAL S.p.a., partecipata
tramite Finaosta al 49 percento dalla Regione e per il 51 percento
dall'ENEL che ha voluto mantenere nelle sue mani l'azienda sin
dagli accordi Regione-ENEL, concretizzatisi nell'approvazione della
legge regionale n. 20/2000, che autorizzava la Regione ad acquisire
le quote di partecipazione della società operante sia per la
produzione, dove abbiamo 100 percento in CVA, sia nella
distribuzione.
Come gruppo Stella Alpina, abbiamo da sempre rivendicato con
forza la volontà di creare una strategia tutta valdostana per poter
gestire autonomamente la distribuzione e la vendita dell'energia
elettrica in Valle. Vorrei quindi ricordare anche a chi siede fra i
banchi del Consiglio per la prima volta come da parte nostra
abbiamo presentato più volte iniziative su tale questione negli
ultimi anni per cercare insieme al Governo regionale di addivenire
all'acquisizione almeno di quel 2 percento che oggi non permette
alla Regione di avere la maggioranza. Questo è per noi un passaggio
importantissimo e non può che vederci favorevoli, per avere in mano
anche la distribuzione che aumenterebbe quel processo di autonomia
che dovrà portare verso la restituzione della piena proprietà su
tutte le acque già dichiarate pubbliche. Come non ricordare che
tale questione è sempre stata all'attenzione dei valdostani che nel
1700, pagando la somma di 800mila franchi, versati allo Stato
sabaudo, ottennero i diritti sulle acque, diritti che lo Stato
italiano via via nel tempo ha sottratto fino alla sua estinzione
nel 1933. È da alcuni anni che la Regione sta tentando di acquisire
queste ulteriori quote di DEVAL per completare il progetto di
indipendenza elettrica; questo quindi per noi è un atto
significativo e qualificante che va nella direzione da noi
auspicata, pertanto daremo ed esprimeremo un voto favorevole sulla
mozione.
Presidente
- La parola al Consigliere Donzel.
Donzel (PD)
- Egregio Presidente, cari colleghi, ritengo
particolarmente importante esprimere le ragioni che hanno portato
il gruppo PD a sottoscrivere una risoluzione delle forze di
maggioranza. Per dire intanto che non è una questione così nuova e
recente come si vuol far credere: si tratta di un progetto
risalente al 2000, un progetto che nella sua parte che è stata
realizzata è stato ampiamente riconosciuto come positivo e che
quindi attraverso questa risoluzione vuole continuare tale cammino.
Non è quindi un atto nuovo, non è qualcosa che esce da un percorso,
ma è un qualcosa su cui ci siamo espressi, abbiamo dato un giudizio
favorevole e che sta dando dei risultati estremamente positivi.
La seconda ragione è legata alla questione che il settore della
produzione dell'energia elettrica, come abbiamo avuto modo di
rilevare in discussione sul bilancio, sta diventando strategico per
questa Regione che fatica a produrre. È un settore che non ho
esitato a definire di caratteristiche quasi industriali per la
nostra realtà, che deve essere implementato anche attraverso la
produzione di energia eolica - lo ripeto all'infinito -, energia
solare, e quindi il tema della distribuzione anche di queste nuove
energie non è così scontato, non è detto che possa interessare il
partner nazionale, mentre invece l'acquisizione delle quote che
possono dare la maggioranza o il controllo della società alla
Regione potrebbe aprirci delle prospettive anche dal punto di vista
di scelte strategiche in questo senso. Acquisito che è strategico
il settore della produzione, ma anche quello della distribuzione e
della vendita dell'energia elettrica, ne consegue che abbiamo
spesso ripetuto in quest'aula che su questioni di valenza generale
era importante far prevalere lo spirito generale, l'interesse
generale della comunità e in alcune situazioni quest'aula, su
questioni di carattere ordinamentale, non ha avuto nessuna
esitazione a votare all'unanimità i provvedimenti presentati.
Qualcuno ha rilevato che l'affare si può fare se sono in due a
volerlo fare; non sono un esperto di commercio, ma so che nel
commercio, se uno ha particolarmente voglia di acquistare, può
eventualmente convincere chi è restio a concludere tale affare;
questo fa salire il prezzo - mi suggeriscono -, ma intanto bisogna
cercare di esprimere chiaramente questa volontà e lavorare affinché
la stessa possa realizzarsi. Non abbiamo esitato a dire in
Commissione che certamente ci sarà un passaggio per vedere quanto è
l'impegno di spesa e su quello ci riserviamo di dire la nostra, ma
qui stiamo affermando la questione di principio della volontà di
acquisire queste quote della DEVAL. Da tale punto di vista, anche
in questo senso siamo favorevoli a tale tipo di provvedimento,
l'unica cosa spero che nessuno voglia ricordare che fu opera del
lavoro del Centro-Sinistra... quello che portò nel 1962 anche lo
Stato nazionale a nazionalizzare l'industria elettrica... perché
già allora si ritenne che era un settore strategico per lo
sviluppo...
Caveri
(fuori microfono)
- ... per noi fu un
disastro...
Donzel (PD)
-... ho infatti richiamato quello in senso
polemico, per dire non vorrei che qualcuno ci facesse la battuta:
"voi siete sempre stati per le nazionalizzazioni", in tale caso
vale il principio della regionalizzazione; queste sono le ragioni
che ci hanno indotto a valutare positivamente tale cosa. Non
nascondiamo che le preoccupazioni che alle volte vengono addotte
sul fatto che qui tutto sta diventando regionale, che c'è un
problema di controllare meglio come avvengono queste cose sia un
problema di una certa rilevanza, però vorrei che le due cose
fossero distinte, che discutessimo di aspetti non confondendo la
chiave di questa operazione che è quella dell'acquisizione di un
settore strategico già ampiamente approvato nel 2000 e che deve
essere sostenuto anche oggi.
Presidente
- La parola al Consigliere La Torre.
La Torre (FA)
- Cercherò di essere breve, vista l'ora
tarda. Siamo molto convinti di questo provvedimento e voglio
rispondere in particolare ad alcune osservazioni che sono state
fatte di nuovo in merito al concetto di invasività della Regione
sul territorio. Contesto profondamente questo, ritengo che proprio
tale modello valdostano e tale ulteriore presenza della Regione
sarà lo strumento che permetterà alla Valle d'Aosta di superare la
crisi e sarà proprio lo strumento che darà delle
chances
in
più alle nostre realtà economiche e operative. In questo senso sono
anche un po' perplesso da alcune osservazioni che vengono fatte.
Siamo in presenza di grandissimi cambiamenti a livello mondiale ed
europeo; l'ENEL nel luglio 2008 ha comprato OGK-5, che è una
consociata elettrica russa, adesso sta trattando ENDESA, quindi si
sta allargando in Spagna, in Russia e noi non possiamo comprarci la
nostra linea di trasporto in Valle d'Aosta? L'ENEL fa una politica
in Russia e in Spagna con i soldi degli italiani, 8 miliardi di
euro devono farsi finanziare, hanno bisogno di soldi e noi non
possiamo immaginare di comprarci le nostre linee di distribuzione?
Perché? Tanto più che sappiamo e siamo in presenza anche, come è
stato riconosciuto dal collega Louvin, di un non buon servizio ai
fruitori di Vallée Energie, perché ENEL non investe! Perché ENEL
impedisce a Vallée Energie di operare, anzi peggio la condiziona
nel momento stesso in cui impone le sue procedure, che sono
procedure non funzionanti in Valle d'Aosta! Quando presentano i
loro programmi... non voglio essere tecnico... SAP Venere, che
sarebbe il programma di contabilità... è un programma che non
funziona e impedisce a 10mila valdostani di avere le fatture! Non è
solo quello, ce ne sono altre di questioni delicate: si potrebbe
parlare delle forniture straordinarie, di tutte le difficoltà
esistenti, si potrebbe parlare di programmi AMM, che sono quelli di
trasferimento dei dati fra DEVAL e Vallée Energie che non
funzionano, di nuovo dei programmi che sono stati imposti dall'ENEL
quando era ancora in DEVAL, all'inizio, quando ha ceduto il 49
percento. Di cosa allora ci stupiamo? Della nostra volontà di voler
esercitare la possibilità di acquisire queste reti? Non ci dobbiamo
stupire, anzi stiamo facendo quello che è giusto fare, ossia essere
padroni a casa nostra delle nostre opportunità: lo facciamo con i
soldi dei valdostani, li investiamo in Valle d'Aosta garantendo dei
servizi, garantendo degli investimenti, garantendo in prospettiva
anche delle opportunità, probabilmente difendendo anche dei posti
di lavoro. Parliamoci chiaro: in Vallée Energie saranno pochi i
posti di lavoro (20 posti), ma non avrà prospettive in un quadro di
un'ENEL che si sta muovendo in questa direzione.
È stato detto anche dell'importanza delle energie alternative,
ma ENEL per fare cassa con ENDESA sta andando a vendere tutti i
suoi gioielli legati alle energie alternative perché sono gli unici
che valgono; allora che prospettive possiamo avere noi di
sviluppare le nostre potenzialità legate alle energie alternative
con un partner che invece cede le energie alternative? Questo è un
ragionamento che striderebbe con quella che è una logica. Ritengo
che è fondamentale agire, tanto più che in questo momento hanno
bisogno di soldi, perché in borsa l'ENEL sta spendendo l'1,4 o il 2
percento, hanno bisogno di fare cassa, sono in un momento in cui
devono operare in una direzione rispetto alla quale probabilmente
la Valle d'Aosta è marginale, è il momento giusto per diventare
proprietari delle nostre reti di distribuzione, per sanare Vallée
Energie, metterla in condizioni di fare il suo lavoro, di
fatturare, per dare garanzie ai cittadini valdostani di un buon
servizio, per investire dove serve in linee elettriche che magari
oggi sono all'interno di un bilancio che deve essere per ENEL
vantaggioso e legato al profitto. Noi pertanto, facendo attenzione
a non trasformare niente in un carrozzone, possiamo andare a fare
tutti quegli interventi e sviluppare quelle opportunità che sono
utili alla Valle d'Aosta. Secondo me, questo è un modo per spendere
bene i soldi dei valdostani.
Presidente
- Se nessuno chiede la parola, fermo la
discussione generale.
La parola al Presidente della Regione, Rollandin.
Rollandin (UV)
- Ringrazio il Capogruppo Empereur e tutti
i colleghi che hanno presentato le loro osservazioni nel merito di
questa risoluzione. Credo che gli interventi abbiano dimostrato
l'interesse sulla materia e come su questo tema sia importante
capire come le forze politiche si pongono. Abbiamo deciso di
portare questa risoluzione non a caso. La storia del perché di
questa risoluzione è già stata fatta: una legge aveva indicato
chiaramente qual era il passaggio, l'indirizzo, sono passati un po'
di anni senza che si addivenisse ad un accordo, ma questi anni
hanno permesso di mantenere DEVAL come è oggi, perché c'era sempre
l'idea che si andava verso il passaggio definitivo alla Regione.
Allora si manteneva la sede ad Aosta, si manteneva la direzione di
un certo tipo, si mantenevano le squadre di intervento, si
manteneva la manutenzione, si dava esecuzione a dei piani di
integrazione regionale perché c'era tale obiettivo. Questo ha
tenuto in piedi il sistema che ha funzionato e ha dato dei
risultati e a cui abbiamo riconosciuto il merito di aver
sicuramente seguito una politica che tenesse conto del fatto che le
linee in questa regione sono di difficile manutenzione, hanno
l'esigenza di avere degli investimenti importanti e questo si è
potuto ottenere grazie a tale attenzione particolare. La prova
provata di questo è che nelle altre situazioni e nelle altre
Regioni non è così, purtroppo, e lo sanno benissimo quelli che
hanno preso contatto con le altre Regioni, quello che sta
succedendo a livello di gestione delle linee di trasmissione e
quindi di collegamento e distribuzione dell'energia.
Partendo da questo contesto, la ragione per cui si è portata
tale risoluzione è per capire se c'è qualcuno che può darci almeno
delle spiegazioni e attivarsi per... perché qualcuno ha detto: "ma
perché l'ENEL non cede?" Le ragioni per cui l'ENEL non cede non ci
sono state dette! Abbiamo avuto l'incontro ed è la ragione per cui
ci siamo permessi di sollecitare un intervento che sia
chiarificatore, almeno per quanto riguarda la Valle d'Aosta, perché
le ragioni per cui si è detto "no" ad attivare questo meccanismo
non ci sono state spiegate! Credo allora sia perlomeno scorretto
questo atteggiamento, quando invece le ragioni e le motivazioni
della richiesta di tale acquisto da parte della Regione sono state
chiaramente espresse, era nei patti e questo doveva essere
mantenuto e non è mantenuto oggi da qualcuno che è seduto sulla
poltrona ENEL. Benissimo, noi non condividiamo questo
atteggiamento, naturalmente faremo i passi necessari anche con la
politica, perché è così. Perché o qualcuno dà degli indirizzi a
quello che sta succedendo sulla politica energetica, vuol dire
anche nell'ambito di quello che è questo ramo di azienda, perché
prima era tutto ENEL produzione, distribuzione e grande
distribuzione, oggi non è più così, ENEL ha dovuto cedere questo
ramo di azienda, quindi non è che cede ad una nuova società. Cosa
manca? È stato fatto un riferimento alle norme di attuazione
sicuramente molto importante. Anche noi abbiamo denunciato il fatto
che per cinque anni una norma di attuazione non sia mai stata
portata in Consiglio dei ministri. Quando abbiamo voluto
riprenderla nella Commissione paritetica ci è stato detto:
"ricominciamo l'iter", mentre per quanto riguarda il Sud Tirolo
questa era cosa fatta, di questo non possiamo non dire quello che è
successo! La norma di attuazione, come sappiamo, va nella direzione
di risolvere un problema che l'acquisto non ha ancora risolto, che
è il discorso delle concessioni. Il discorso delle concessioni è un
discorso delicato per quanto riguarda l'idroelettrico, perché le
concessioni sono a scadenza e sappiamo che anche le concessioni
relative alle centrali acquistate sono nel 2029 e comunque sono a
scadenza e quindi questo è un tema molto importante e, sotto tale
profilo, solo quella sarà la soluzione. Non dimentichiamo che nel
frattempo nella finanziaria a livello statale era passato un comma,
laddove riduceva per il Sud Tirolo di dieci anni quella che era la
previsione di possibilità di proroga per l'ENEL, per il Sud Tirolo
questo non veniva fatto, guarda caso; allora è passato questo
emendamento ed è stato accolto. Tutti elementi che vanno nella
direzione di dire che sicuramente c'è una trattativa nel merito di
questo tipo di coinvolgimento.
Il coinvolgimento degli enti locali sicuramente è possibile.
Vorrei solo ricordare che, per quanto riguarda la società di
distribuzione, non è la società che fa utili, ma è una società che
gestisce servizi, è strategica, ma se i comuni vorranno intervenire
e dare il loro supporto, la loro partecipazione azionaria, ben
vengano, ma credo che abbiano qualche difficoltà ad andare in
questa direzione, perché l'interesse generale della Regione va
nella direzione di garantire tale distribuzione su tutto il
territorio. Per il comune sarebbe forse più difficile da
giustificare, ma è un atteggiamento che ci può stare, non è esclusa
la partecipazione a livello comunale e quindi, sotto questo
profilo, non abbiamo nulla in contrario.
Per quanto riguarda la politica tariffaria, è evidente che,
finché ci sarà un'autorità, la politica tariffaria non è gestita
dalla Regione, quindi la redditività di questa azienda è legata al
sistema con cui si attivano le parti della bolletta: nella bolletta
c'è la parte energia e la tariffa per la distribuzione e
quest'ultima è legata a quanto viene deciso a livello nazionale e
non ci sono differenze; credo che questo sia abbastanza scontato.
Si è fatto un gran parlare sulle partecipate e sulla trasparenza;
la trasparenza, per quanto riguarda il funzionamento e la gestione,
è totale, tutti gli atti sono a disposizione di tutti, il modo di
gestire ha dato dei risultati per la gran parte di quelle che sono
le controllate. Non vorrei che si confondesse l'azione fatta nei
confronti di Finaosta - arriverà la legge su Finaosta - come
un'azione volontaria contro le banche, perché ho sentito qualcuno
dire: "quando non fanno comodo, le mandate via", ma non è così, è
la legge del
in house
che lo impone, sia chiaro, altrimenti
si ha ancora l'idea che qualcuno abbia espulso le banche. Le banche
sono uscite da questo, come è uscita da INVA a suo tempo Telecom;
non era possibile mantenerle, quindi non è stata una scelta, né si
è voluto eliminare qualcuno che dava fastidio, anzi non c'è mai
stato alcun problema con le banche. Le banche sono uscite perché,
in applicazione anche alle direttive del funzionamento delle
finanziarie, non poteva esserci la presenza delle banche.
Per quanto riguarda la chiave di lettura che si vorrebbe dare
per cui, quando sono antipatici, si dice: "andate via", per favore,
non diciamo questo, perché non esiste tale tema! Chi lo ha detto lo
sa, quindi credo che il riferimento sia abbastanza chiaro, ma non
vorrei che vi fossero equivoci su questo. Dall'altra parte si
contesta il problema del funzionamento e della leva finanziaria,
del finanziamento che è legato all'attività della distribuzione.
Sicuramente il problema della distribuzione è un'attività onerosa,
in Valle oggi abbiamo due realtà che fanno distribuzione e sono le
cooperative (cooperative forza e luce in questo caso) e le società
(la società DEVAL). Da un punto di vista dei ritorni, credo vi sia
da guardare gli ultimi bilanci per capire quali sono gli
investimenti per mettere i contatori elettronici. Credo vi sia
stato detto: c'è stato un investimento importante che ha reso
difficili gli equilibri finanziari di DEVAL. Si è poi costituita
Vallée Energie per l'attività conseguente, ora è stato detto a
tutti i livelli del mancato funzionamento di Vallée Energie, ma per
dare un esempio su come ci sia l'esigenza di arrivare ad una
definizione del problema che abbiamo sottoposto, basta guardare
cosa è successo con ENI, distribuzione gas. Avevamo la sede ad
Aosta, si è chiusa con decisione sicuramente travagliata e oggi
tutti coloro che hanno bisogno di trattare i problemi legati alla
distribuzione del gas - faremo ancora un tentativo per non farla
chiudere - vanno fuori Valle! La stessa cosa può succedere per
DEVAL ed è inutile mettere insieme le altre realtà locali legate
alla parte regionale, perché non hanno nulla a che spartire con il
sistema DEVAL. Riteniamo che sia un atto giusto nei confronti
dell'accordo che c'era fra Regione ed ENEL di dare la possibilità
di avere una società a maggioranza pubblica a livello
regionale.
Presidente
- Cominciamo ad analizzare gli
emendamenti...
(interruzione del Consigliere Louvin, fuori
microfono)
Presidente
- ... vuole che ne dia lettura? Il primo
emendamento del gruppo Vallée d'Aoste Vive-Renouveau recita:
Emendamento
Aggiungere, al terzo capoverso, dopo le parole "vendita
dell'energia elettrica", le parole: "sollecitando l'adozione delle
necessarie norme d'attuazione e coinvolgendo, ove lo ritengano
opportuno, gli enti locali della Valle d'Aosta in modo
significativo nel nuovo assetto societario"
.
La parola al Consigliere Louvin.
Louvin (VdAV-R)
- Poco fa il collega Donzel ha ricordato
che non siamo gli unici a seguire questo dibattito, è opportuno
fare un poco di chiarezza per forse le due o tre persone che
possono seguirci da casa e far sapere su cosa stiamo discutendo.
Non intendevo allargarmi ulteriormente, avevo già chiarito prima,
questo emendamento riguarda l'opportunità di avere un quadro di
norme di attuazione e un coinvolgimento degli enti locali. Mi
pareva che su questo il Presidente della Regione avesse annunciato
una visione favorevole su tale tema, per questo era utile che lo
esplicitasse egli stesso.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Immaginavo che,
avendo già in precedenza il collega Louvin letto e commentato tutti
gli emendamenti, fosse possibile esprimersi sull'insieme degli
stessi in modo da agevolare la discussione.
Sul primo emendamento è corretto quello che ha detto il collega
Louvin, nel senso che, per quanto ci riguarda, questa aggiunta va
nella direzione di dare una possibilità agli enti locali, quindi la
cosa può essere aggiunta, come il fatto del richiamo alla norma di
attuazione che abbiamo sollevato. Gli altri emendamenti, il n. 2 e
il n. 3, che vanno nella direzione di entrare nel merito
dell'attività delle partecipate che sia più o meno adeguato, siamo
contrari come per quanto riguarda l'emendamento n. 4, laddove non è
solo una questione formale. Noi invitiamo le forze politiche perché
riteniamo che vi sia giustamente un'azione dei Parlamentari, ma
anche delle forze politiche che ritengono a loro modo di attivarsi
per... Sull'ultimo emendamento siamo contrari, perché il discorso è
collegato con il riferimento alle partecipate, riteniamo che su
questo avremo modo di intervenire quando discuteremo di Finaosta,
quindi non riteniamo di accoglierlo.
Sul primo emendamento siamo d'accordo, sugli altri voteremo
contro.
Presidente
- Pongo in votazione l'emendamento n. 1 del
gruppo Vallée d'Aoste Vive-Renouveau:
Consiglieri presenti: 30
Votanti e favorevoli: 28
Astenuti: 2 (Tibaldi, Zucchi)
Il Consiglio approva.
Presidente
- La parola al Consigliere Donzel
sull'emendamento n. 2.
Donzel (PD)
- Volevo illustrare la posizione rispetto
agli emendamenti. Sull'emendamento n. 1 abbiamo votato a favore,
sugli emendamenti n. 2 e n. 3 riteniamo si possa tornare
successivamente per cui abbiamo una posizione di astensione, mentre
siamo contrari all'emendamento n. 4 perché riteniamo sia opportuna
un'azione delle forze politiche in questo senso.
Presidente
- La parola al Consigliere Louvin.
Louvin (VdAV-R)
- Capisco il senso nel quale poco fa il
Presidente Rollandin ha affermato dal suo punto di vista esserci
trasparenza totale per le partecipazioni. È vero che se chiediamo
qualsiasi informazione, c'è molto garbo e c'è molta disponibilità a
venire nelle Commissioni a discutere. Meno trasparente è dal nostro
punto di vista il modo in cui si individuano i vertici di queste
partecipate. Ho memoria pochi mesi fa di una scelta di un nuovo
Presidente della CVA, che ho appreso in modo trasparente
dal
giornale, in quanto Consigliere di opposizione, ma forse nello
stesso modo in maniera trasparente
lo hanno appreso anche
altri! Quando c'è una partecipazione reale, addirittura un
controllo su una società da parte di un ente pubblico, a nostro
modo di vedere, queste non sono scelte ininfluenti. Le scelte di
fondo sull'ampliamento o sulla riduzione degli organici aziendali
non sono scelte ininfluenti, gli orientamenti negli investimenti e
così via. Non più tardi di due settimane fa un'altra controllata
non di poco momento che si chiama Casino de la Vallée ha ritenuto
trasparentemente di illustrare ai Consiglieri della maggioranza e
al Presidente di un partito della maggioranza le proprie strategie
aziendali prima di farle conoscere al Consiglio, sono questioni
opinabili. La nostra opinione di minoranza è che ci deve essere un
rovesciamento, ci deve essere un ruolo e una responsabilità diversa
e più pregnante di questo Consiglio e ci deve essere una
valutazione attenta, preventiva di chi governa e di come governa le
partecipate. Questo non dice niente di più, né niente di meno del
senso di una trasparenza ed effettivo controllo da parte del
Consiglio regionale sul sistema delle partecipazioni regionali,
cosa che chiediamo. È la ragione per la quale manteniamo questo
emendamento e, siccome è stata esplicitata la posizione della
Giunta e della maggioranza sui successivi e anche del collega
Donzel a nome del suo gruppo, insistiamo su questo aspetto di
riconsiderazione degli ambiti di intervento regionale che saranno
oggetto del prossimo emendamento, se vogliamo evitare ogni volta di
ripartire con la discussione, per dire che per noi ci sono dei
settori che possono fare oggetto di ripensamento e ci pare utile
che in questo contesto venga esplicitato. Sulla questione delle
forze politiche rappresentate in Consiglio non moriamo, sono
aspetti formali, ma che il Consiglio dica ai partiti cosa devono
fare lo trovo singolare! Comunque capisco il senso diverso che dà
alla lettura di questo fenomeno il Presidente della Regione. Questo
è il senso del mantenimento dei nostri emendamenti.
Presidente
- Pongo in votazione l'emendamento n. 2 del
gruppo Vallée d'Aoste Vive-Renouveau, che recita:
Emendamento
Aggiungere dopo il terzo capoverso "Rilevata la necessità di
garantire maggiore trasparenza ed effettivo controllo da parte del
Consiglio regionale sul sistema delle partecipazioni
regionali".
Consiglieri presenti: 30
Votanti: 25
Favorevoli: 5
Contrari: 20
Astenuti: 5 (Donzel, Fontana Carmela, Rigo, Tibaldi, Zucchi)
Il Consiglio non approva.
Presidente
- Pongo in votazione l'emendamento n. 3 del
gruppo Vallée d'Aoste Vive-Renouveau, che recita:
Emendamento
Aggiungere dopo il sesto capoverso il paragrafo: "Ritenuto
che l'eccezionale ampliamento delle partecipazioni regionali
avvenuto nel corso degli ultimi anni e la disomogenea qualità dei
risultati conseguiti imponga una riconsiderazione degli ambiti di
intervento regionali e la cessione ai privati dei rami non
essenziali al perseguimento di un preminente pubblico
interesse".
Consiglieri presenti: 30
Votanti: 25
Favorevoli: 5
Contrari: 20
Astenuti: 5 (Donzel, Fontana Carmela, Rigo, Tibaldi, Zucchi)
Il Consiglio non approva.
Presidente
- Pongo in votazione l'emendamento n. 4 del
gruppo Vallée d'Aoste Vive-Renouveau, che recita:
Emendamento
Nel punto INVITA, sopprimere "e le forze politiche
rappresentate in Consiglio".
Consiglieri presenti: 30
Votanti: 28
Favorevoli: 5
Contrari: 23
Astenuti: 2 (Tibaldi, Zucchi)
Il Consiglio non approva.
Presidente
- Pongo in votazione l'emendamento n. 5 del
gruppo Vallée d'Aoste Vive-Renouveau, che recita:
Emendamento
Dopo il capoverso INVITA, aggiungere il seguente
capoverso:
"IMPEGNA
la Giunta regionale a sottoporre entro 90 giorni alle
competenti commissioni consiliari competenti una proposta organica
per dare trasparenza alle procedure di nomina dei vertici delle
controllate regionali e per conferire al Consiglio regionale reali
funzioni di verifica sull'operato delle controllate
regionali.".
Consiglieri presenti: 30
Votanti: 25
Favorevoli: 5
Contrari: 20
Astenuti: 5 (Donzel, Fontana Carmela, Rigo, Tibaldi, Zucchi)
Il Consiglio non approva.
Presidente
- La parola al Consigliere Louvin.
Louvin (VdAV-R)
- Sarò telegrafico, per annunciare che
abbiamo valutato, apprezzando comunque l'accoglimento
dell'emendamento n. 1, che il peso e la qualità delle questioni che
erano state poste negli emendamenti successivi, in particolare
sulle questioni di trasparenza e di controllo del sistema delle
partecipate debbano condizionare il nostro voto nel senso di un
voto di astensione rispetto al modo in cui è enunciato un
orientamento sul quale - ripeto - in termini strategici siamo
favorevoli. Queste quindi sono le nostre considerazioni, ribadiamo
che il solco che è stato tracciato nel 2000 è un solco
percorribile, ma l'appuntamento che abbiamo di fronte, la
deadline
che abbiamo di fronte imporrà di ripensare molto
seriamente tutto il sistema delle partecipazioni regionali.
Grazie.
Presidente
- Pongo in votazione la risoluzione nel testo
emendato:
Consiglieri presenti: 30
Votanti e favorevoli: 23
Astenuti: 7 (Bertin, Cerise Giuseppe, Chatrian, Louvin, Morelli
Patrizia, Tibaldi, Zucchi)
Il Consiglio approva.
