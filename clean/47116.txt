Classificazione
TRASPORTI E VIABILITÀ



Oggetto del Consiglio n. 3419 del 20 marzo 2024 - Resoconto
OGGETTO N. 3419/XVI - Interrogazione: "Studi di fattibilità e
progettazione per il prolungamento di via Paravera e per la
realizzazione di un'uscita e un'entrata autostradale ad
Aosta".
Sammaritani (Presidente) -
Punto n. 14 all'ordine del
giorno. La parola all'assessore Bertschy.
Bertschy (AV-VdA Unie
) - L'interrogazione chiede: "se ad
oggi siano stati commissionati studi di fattibilità o progettazione
per il prolungamento di via Paravera sino, ad esempio, a via Valli
Valdostane". Ovviamente non è l'Amministrazione regionale che può
commissionare questi studi, ma sono previsti, all'interno degli
strumenti di programmazione comunale, il piano generale di traffico
urbano, il PUMS, ma soprattutto il piano regolatore che fanno parte
di una pianificazione che riguarda l'Amministrazione comunale e che
noi intendiamo far rilevare all'interno del piano regionale dei
trasporti. Sentito per le vie brevi il Comune di Aosta, c'è un
vecchio studio commissionato all'inizio degli anni Duemila,
l'Amministrazione comunale ha intenzione di reperire le risorse,
quando lo potrà fare, per avviare un progetto e dare continuità a
quest'obiettivo ovviamente compatibilmente con le risorse che
riuscirà a reperire.
Domanda n. 2: "se ad oggi siano stati commissionati studi di
fattibilità o progettazione per la realizzazione di uscite e
entrate in corrispondenza del tratto autostradale di Aosta che
interessa la città di Aosta", anche qui, prima di andare a
pianificare degli studi, intendiamo fare l'attività di
programmazione. La bozza del piano regionale dei trasporti nel 2019
prevedeva un casello autostradale denominato "Aosta centro" in
corrispondenza della cosiddetta "area F8 bis" di Aosta dove si
trovano il parcheggio pluripiano e il piazzale della torre
piezometrica. Tale soluzione prevedeva un modello chiuso, vale a
dire che le auto in uscita dal casello potevano solo entrare nel
parcheggio e rimettersi in autostrada senza andare a incrementare
il traffico veicolare della città. L'aggiornamento della bozza, che
è in fase conclusiva, riprenderà quest'ipotesi, posso anticipare,
con l'intenzione quindi di dare poi corso, se il piano regionale,
una volta che avrà modo di essere discusso in Consiglio regionale,
darà questi indirizzi, di realizzare gli studi necessari e
soprattutto di trovare un accordo con le società autostradali che
dovranno essere poi d'accordo con questo tipo di attività di
pianificazione.
Presidente -
Replica il consigliere Aggravi.
Aggravi (RV) -
Queste due domande le abbiamo poste sia
per mantenere l'attenzione su dei temi che abbiamo già richiamato,
ma anche perché ci era giunta una sorta di segnalazione, di
indicazione che facevano presagire la volontà, o comunque l'avvio,
di attività di valutazione e progettazione su questi due passaggi,
che riguardano, tra l'altro, un'area che potrebbe avere notevoli
sviluppi, quella tra l'altro del prolungamento di via Paravera, e
abbiamo richiamato tre ordini del giorno che avevamo già presentato
ed erano già stati occasione, se non erro, uno in particolare, di
una discussione con l'assessore Bertschy. Volevamo quindi capire
effettivamente se c'era qualche novità considerato che l'eventuale
prolungamento di via Paravera potrebbe anche portare alla chiusura
dell'ormai famosissimo passaggio a livello e quindi una
semplificazione dell'attraversamento della linea ferroviaria.
Per quello che riguarda poi invece le entrate e le uscite in
corrispondenza del tratto autostradale che possano interessare la
città di Aosta, al di là di una facilitazione del traffico in
quell'area che ha le sue problematiche, poteva anche avere, come
già anche negli studi che venivano richiamati avevano come
obiettivo, quello di facilitare l'accesso alla città di Aosta e
quindi avere anche delle altre finalità. Poi, tra l'altro, su
questo punto, ci sarà anche un'interpellanza che ho presentato con
il collega Restano e ci torneremo.
Detto questo, a questo punto aspettiamo il piano regionale dei
trasporti per fare ulteriori valutazioni e magari anche novità che
possano provenire da Place Chanoux visto che la pianificazione
delle aree è onere del Comune, ma devo anche dire, avendola citata,
che l'interpellanza dello scorso Consiglio sulla porta sud fatta al
Presidente non mi aveva dato grandi aspettative e grandi speranze.
Quello che lei oggi mi dice quindi non fa altro che confermare un
po' la desolante situazione che speriamo, con il piano regionale
dei trasporti, di poter un po' animare.
Presidente -
Grazie Consigliere.
