Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2430 del 16 maggio 2012 - Resoconto
OGGETTO N. 2430/XIII - Interpellanza: "Situazione delle
procedure di recupero danno arrecato da alcuni dipendenti
all'immagine dell'USL".
Interpellanza
Preso atto che con lettera del 20 marzo 2012, avente per
Oggetto: Recupero danno, il Direttore generale dell'USL di Aosta
comunicava ad alcuni dipendenti che stante le indicazioni fornite
dalla Procura regionale della Corte dei Conti, di procedere a
recuperare il danno accertato ed acclarato, a suo tempo sofferto in
relazione alla mancata timbratura del tempo mensa relativo al mese
di marzo 2009;
Rilevato che il calcolo operato dall'USL è assolutamente
arbitrario;
Puntualizzato che in tale calcolo si fa riferimento al "danno
all'Immagine", anch'esso quantificato senza che siano chiari i
criteri usati;
Considerato che sulla vicenda la Procura presso il Tribunale
(e la Commissione disciplinare in seconda istanza) aveva ritenuto
di accogliere le motivazioni addotte dai lavoratori a
giustificazione delle mancate timbrature, tanto da procedere
all'archiviazione dell'indagine, in quanto tra le ragioni a
discarico degli indagati vi era la prassi aziendale di prelevare
coattivamente a ciascun dipendente 10 minuti a titolo di pausa
mensa;
il sottoscritto Consigliere regionale
Interpella
l'Assessore competente per sapere se intenda:
1) chiarire la fondatezza giuridico amministrativa della
procedura;
2) confermare se siano in atto analoghe procedure di recupero
danno all'immagine dell'USL per vicende che non si sono risolte con
la semplice "archiviazione".
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, siccome un esponente del Partito Democratico una
volta ha fatto una citazione da un volume e poi è stato accusato di
insultare le persone, di dar loro del maiale, adesso cercherò di
specificare che citare un libro non vuol dire accusare qualcuno, ma
sostanzialmente nella fattoria degli animali di Orwell campeggiava
nel finale una scritta:
"Tutti gli animali sono uguali, ma
alcuni animali sono più uguali degli altri"
; allora, una
preoccupazione che abbiamo spesso è quella di capire se tutti i
dipendenti delle amministrazioni, in questo caso dell'USL, sono
uguali, ma alcuni probabilmente sono più uguali degli altri... E
vengo al fatto in specie, nel senso che alcuni dipendenti, in data
20 marzo, hanno ricevuto una lettera perentoria che comunicava loro
che avrebbero avuto delle decurtazioni nello stipendio di
marzo...ovvero, se tu ricevi una lettera il 20, lo stipendio arriva
il 27, 7 giorni dopo hai dei soldi in meno e non hai neanche il
tempo di fiatare, perché poi il tempo che la lettera ci mette per
arrivarti a casa, praticamente seduta stante ricevi lo stipendio e
la lettera, per cui possibilità di replica zero, si vedrà
successivamente! La cosa si riferisce a fatti accaduti nel 2009, in
cui alcuni dipendenti - medici, e anche altre figure quali
infermieri e tecnici - erano stati messi sotto inchiesta per
mancata timbratura durante la pausa pranzo, 32 dipendenti, e sono
stati indagati dalla Procura.
Ovviamente, essendo in un'aula fortemente garantista (e ne
sapremo qualcosa fra un po'), ci atteniamo all'esito delle
indagini. Ve lo dico io qual è stato l'esito dell'indagine: si è
provveduto ad archiviare il caso, cioè la Procura non ha ritenuto
di dover procedere, e una commissione d'inchiesta interna all'USL
ha ritenuto di non dover procedere con sanzioni disciplinari.
Quindi fosse successa una cosa del genere ad un politico, avremmo
detto: questo è "iperinnocente", non toccatelo più, lasciatelo in
pace! Ma trattandosi di dipendenti, che non sono uguali come gli
altri, facendo riferimento a delle disposizioni della Procura
regionale della Corte dei conti, la zelante Amministrazione
dell'USL, in questo caso, di fronte ad una sentenza di
archiviazione della Procura, di fronte ad un "non luogo a
procedere" di una commissione disciplinare, procede lo stesso al
recupero del danno! Va bene, è gente zelante, ci mancherebbe, sono
soldi pubblici, fanno bene! Preciso che a questi dipendenti era già
stato decurtato di dieci minuti lo stipendio in quelle pause
pranzo.
La cosa curiosa è la modalità con cui viene calcolato il danno.
Intanto si evidenzia al punto primo che questi dipendenti avevano
pagato il loro pasto attraverso il buono ed erano comunque in
servizio, si fa pagare loro la differenza fra il buono ed il pasto
intero, sulla base di quale ragionamento non è chiaro...cioè: è
come se non avessero lavorato in quella giornata ed avessero
abusato del buono pasto, ma loro il buono lo avevano pagato
regolarmente, non è che hanno mangiato a sbafo! Quindi non si
capisce in che contesto è il danno in quel caso. Nel secondo caso,
l'altra cosa che viene aggiunta loro, è che vengono sottratti
ulteriori 20 minuti per ogni episodio di mancata timbratura, quindi
a questo punto ci troviamo i 10 minuti che già hanno tolto, più
altri 20 minuti...fanno mezz'ora che viene tolta. Peccato che nel
nuovo accordo firmato dall'USL con le parti sindacali, si individui
come pausa pranzo il tempo di 15 minuti... Allora, da dove viene
fuori questo calcolo dei 20 più 10? È un calcolo così, non
concordato con nessuno, senza alcun elemento di riferimento. Ma la
cosa più curiosa è al punto 3: danno all'immagine dell'USL! Io
dico: se i politici che vengono indagati dovessero pagare i danni
al Consiglio regionale, penso che risaneremmo molti problemi
economici! perché il caso è stato archiviato - ripeto - dalla
Procura, non c'è stato alcun processo. È stato archiviato e si
chiede un 10 percento di danni d'immagine. Ragazzi miei, qui ce ne
sarebbe di gente che deve pagare e che è stata invece indagata
efficacemente e condannata anche come danno all'immagine!
Queste sono le premesse di un ragionamento che non ha nessun
fondamento dal punto di vista della procedura, i calcoli sono
completamente arbitrari; il riferimento poi al danno
all'immagine...io mi attendo che venga al più presto comunicato
quanto pagheranno di danni all'immagine dell'USL i medici, ad
esempio, dell'inchiesta "Day Hospital", che hanno patteggiato, e
che quindi sono stati condannati a sei mesi di reclusione...poi la
cosa è estinta. Quanto chiedete, a questi, di danno
all'immagine?
Allora: intanto, non c'è nessuna fondatezza della richiesta nei
confronti di questi lavoratori, perché molti hanno dimostrato che
erano tutt'altro che assenteisti, quindi avete fatto di nuovo di
tutta un'erba un fascio, perché alcuni hanno preso il pasto in
reparto com'è previsto da un accordo fatto recentemente, quindi
tutti e 32 messi nel mucchio, quando c'è gente che mangia il suo
pasto nel reparto. Quindi voglio vedere - lei conosce i reparti
dell'ospedale meglio di me - cosa vuol dire fare una pausa pranzo
in reparto, che è di nuovo riconosciuta dall'accordo fra sindacati
e USL questa pausa pranzo interna al reparto... Allora non riesco a
capire come si possano mandare delle lettere di questo tenore e con
queste modalità, cioè la invio il 20, arriva a casa il 23 o il 24 e
il 27 c'è la trattenuta senza che uno abbia il tempo di rendersi
conto di cosa gli sta succedendo. Uno magari può avere tutto lo
stipendio ipotecato, eccetera...cosa vuol dire questa cosa qua? Non
mi sembrano delle procedure, né nel merito, né nel metodo, e
soprattutto non c'è un principio di rispetto neanche minimo di
atteggiamento equo rispetto a questa storia del danno all'immagine,
che poi verificheremo nei mesi a venire cosa vuol dire "fare danni
all'immagine"!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. In merito alla questione
sollevata dal collega Donzel, leggo quanto abbiamo saputo
dall'azienda per quanto riguarda la questione.
La prima domanda chiede di
"
chiarire la fondatezza
giuridico amministrativa della procedura
"
; il recupero
del danno accertato, sofferto dall'azienda, in conseguenza della
vicenda relativa alla mancata timbratura del tempo mensa ricordata
prima, non solo costituisce attività certamente fondata dal punto
di vista giuridico-amministrativo, ma è oggetto di un preciso
obbligo comportamentale posto in carico all'azienda: si tratta,
cioè, di attività amministrativa vincolata. A nulla vale
l'eccezione contenuta nelle premesse dell'interpellanza in ordine
alla quale la vicenda, dal punto di vista penale, sia stata oggetto
di archiviazione; infatti giudizio penale e giudizio contabile sono
procedure fra loro indipendenti ed autonome, e la seconda ben può
sussistere, pur in presenza di un esito di archiviazione della
prima, essendo palesemente diverso lo scopo.
Per quanto riguarda la seconda domanda:
"confermare se siano
in atto analoghe procedure di recupero danno all'immagine
dell'USL"
, il danno sofferto dall'azienda consta dei seguenti
elementi: il primo, recupero del danno sofferto quale differenza
fra costo pieno del pasto indebitamente fruito e contributo mensa
corrisposto dal dipendente; il secondo, recupero del tempo lavoro
indebitamente calcolato a beneficio del dipendente per effetto
dell'omessa timbratura; il terzo, tempo-lavoro impiegato
dall'azienda ai fini della corretta definizione della vicenda
riguardante alcuni dipendenti; il quarto, appunto quello che è
stato ricordato, il danno all'immagine. I primi tre elementi
ricordati costituiscono componenti di dato oggettivo, mentre il
danno all'immagine configura un danno non patrimoniale extra
contrattuale da fatto illecito e non presuppone necessariamente la
qualificazione del fatto illecito come reato. La sua ipotizzabilità
è confermata dalla legge n. 15/2009, legge "Brunetta", che
all'articolo 7, comma 2, lett. e), ha previsto, con l'intento di
contrastare i fenomeni di scarsa produttività ed assenteismo dei
dipendenti pubblici, oltre l'obbligo del risarcimento del danno
patrimoniale pari al compenso corrisposto a titolo di retribuzione
nei periodi per i quali si è accertata la mancata prestazione, il
danno all'immagine, quindi non patrimoniale, subito
dall'Amministrazione. Sul punto si rimanda altresì all'articolo 55
quinquies, comma 2 del decreto legislativo 2001/165. Per quanto
riguarda il caso in particolare, in relazione alla terza componente
oggettiva del danno, tempo-lavoro impiegato dall'azienda al fine
della corretta definizione della vicenda, l'azienda ha evitato di
chiederne il recupero a carico del personale interessato,
dimostrando in tal senso un comportamento equilibrato nei confronti
delle persone oggetto dei provvedimento di recupero. Per quanto
riguarda l'ultimo aspetto, si assicura che il recupero del danno
all'immagine è stato effettuato anche in relazione a vicende
ulteriori che hanno interessato il personale dell'azienda.
Grazie.
Presidente
- La parola al Consigliere Donzel.
Donzel (PD)
- Ringrazio l'Assessore per avermi letto la
risposta dell'USL...come dire, ha preso una certa distanza lei
personalmente, ha detto: leggo quello che mi trasmettono...se poi
mi farà la cortesia di passarmi la risposta che ha letto...
Nel merito rimango dell'opinione che ho espresso, dissento
completamente dall'interpretazione formulata perché, ribadisco, c'è
stata anche una commissione disciplinare interna che non ha emesso
alcuna sanzione disciplinare, quindi il provvedimento non è, come
dice correttamente lei...che può darsi che non ci sia nulla dal
punto di vista del danno rilevato dalla Procura, però c'è stata una
commissione d'inchiesta interna che si è conclusa con un nulla di
fatto, senza alcuna sanzione disciplinare. Quindi questo avviene
come un fatto ulteriore e successivo, in cui la dirigenza si assume
la decisione di stabilire chi è nel bene e nel male? Cioè ha questa
arbitrarietà? Quindi uno che tratta male per la strada un paziente,
può essere uno che arreca danno all'immagine e lo decide chi?
l'USL? Se non c'è un elemento di constatazione oggettiva, chi lo ha
deciso il danno all'immagine?
Allora in una successiva interpellanza le chiederò di
trasmettermi l'atto con il quale la dirigenza dell'USL chiede danni
al chirurgo che per il Day Hospital ha causato danni per circa
26.000 euro (calcolato dagli inquirenti). Quindi chiederò conto di
come avete calcolato l'enormità del danno all'immagine fatto con il
Day Hospital, una vicenda che ha coinvolto l'USL, quindi chiederò
che mi vengano forniti i documenti di questo terribile danno
all'immagine che è stato subito in quel caso, e voglio sapere, con
questo criterio arbitrario in cui la dirigenza decide, lei, di
stabilire quanto uno deve dare, quanto questo primario darà di
danno, come hanno pagato i dipendenti! Perché a me pare che si sia
estremamente duri con i più deboli, ed abbastanza indifferenti con
i forti, ma in questo caso la durezza non ha, ripeto, nessun
fondamento giuridico. Voglio capire dove sta scritto che se uno fa
un danno, paga il 10 percento del danno calcolato su parte del
pasto, parte dell'orario, senza nessun criterio. Perché il 10 e non
il 15, perché non l'1, perché non il 3,4? Da dove viene fuori
questa roba qua?
Non c'è nessun fondamento giuridico a questo tipo di iniziativa,
salvo un vago riferimento normativo, ma ci volevano dei dipendenti
che avevano avuto forti sanzioni disciplinari! Qui non avete fatto
le sanzioni disciplinari, andate a chiedere dei soldi in busta paga
alle persone? Non ho mai visto un procedimento così! Poi lei mi
dice che ce ne sono altri...vedrò di informarmi quali sono questi
"altri" provvedimenti di recupero di danno all'immagine e ne
chiederemo conto. Grazie.
