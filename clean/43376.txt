Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 763 del 7 luglio 2021 - Resoconto
OGGETTO N. 763/XVI - Interrogazione: "Notizie in merito al
fabbisogno di aule, palestre e locali tecnici delle sedi
scolastiche del Comune di Aosta".
Bertin (Presidente) -
Punto n. 11. Risponde l'assessore
Caveri.
Caveri (VdA Unie) -
La questione riguarda le scuole
secondarie di secondo grado del capoluogo regionale. Io lascerò poi
una tabella nella quale viene esplicitata meglio la questione.
Comincerei con il Liceo scientifico linguistico Bérard: le aule
della nuova sede di Viale Federico Chabod che è stato inaugurato lo
scorso anno sono sufficienti al fabbisogno dell'istituzione, la
nuova sede dispone anche dei laboratori necessari e le palestre
assegnate a questa istituzione sono due: la palestra del nuovo
complesso scolastico e la palestra di Via Garibaldi. Non si
evidenziano fabbisogni però va detto che a rendere problematico
l'insieme di movimentazione delle aule in Aosta -, io ho una nota
che mi è stata fornita grazie ai lavori pubblici dall'ingegner
Glarey - purtroppo tutto si è un po' fermato per i lavori che
riguardano l'ex Liceo scientifico. Sono lavori che stanno
procedendo molto a rilento, c'è un'attività minima mantenuta
dall'impresa e, insieme all'Avvocatura, sono state esplorate
soluzioni per sbloccare la situazione che non si sono al momento
concretizzate.
La scorsa settimana gli uffici dei lavori pubblici hanno avviato
una diffida che potrebbe portare alla rescissione del contratto e
al momento non è possibile fare previsioni sulla conclusione di
costruzione di questa scuola. Questo è importante, come lei capirà,
perché, nel momento in cui i lavori finiranno allo Scientifico, si
libererà la costruzione fatta del Bérard.
Per quanto riguarda il Liceo classico, artistico e musicale,
questa è quella più in crisi. Ha due sedi principali, la Strada
Cappuccini dove ci sono anche gli uffici e Via Matteotti, sede del
Liceo artistico. Questi due edifici non sono però sufficienti a
ospitare tutte le classi, le criticità, e questo vale per tutti,
sono state acuite dall'emergenza sanitaria e quindi da un maggior
distanziamento obbligatorio fra gli alunni.
Nell'anno scolastico 2020-2021 sono state attivate delle
succursali, Corso Padre Lorenzo, Piazza San Francesco fino a
ottobre 2021, Via Festaz da novembre 2021 e delle aule fornite
dall'Università della Valle d'Aosta.
Già dallo scorso anno scolastico il Comune di Aosta non ha più
rinnovato la convenzione con la Regione per l'utilizzo di locali
all'interno della sede di Piazza San Francesco, che risultavano
utili all'istituzione di base San Francesco per attuare le misure
di distanziamento imposte anche a quel livello di scuola.
I locali tecnici sono stati occupati in parte da aule, sempre
nel liceo classico e negli altri, le sedi istituzionali non
dispongono di palestre. Nell'anno scolastico 2020-2021 sono state
pertanto utilizzate le palestre dell'Istituto San Giuseppe,
dell'Istituzione Einaudi e di Via Garibaldi. Era stato ipotizzato
anche l'utilizzo del Palaindoor che però è stato successivamente
chiuso.
Nel prossimo anno scolastico all'istituzione oltre due sedi
principali saranno assegnate due succursali, Corso Padre Lorenzo
per sei classi e Via Festaz per tre classi.
Nel cortile - lei ne fa cenno nell'interrogazione - antistante
la sede di Strada dei Cappuccini, è prevista la realizzazione di
una struttura prefabbricata che potrà ospitare otto classi.
In questo modo l'istituzione potrà riottenere gli spazi di
laboratorio che erano stati prima sacrificati. Inoltre ci sarebbe
il fabbisogno di almeno una palestra. Sulle palestre, nella manovra
finanziaria che verrà presentata entro i prossimi giorni, noi
abbiamo uno stanziamento di 1.340.000 euro che dovrebbero essere
sufficienti per la realizzazione di una o forse due palestre. Altri
4 milioni verranno stanziati appena possibile. Si tratta di mettere
a posto le palestre ma, come potrebbe confermarvi l'assessore
Marzi, abbiamo oggi delle criticità per poter reggere questi
cantieri per problemi di organico dell'Assessorato ai lavori
pubblici. Faremo il possibile per risolvere la situazione.
Per quanto riguarda il Manzetti, esso ha due sedi scolastiche,
Via Festaz e Via Chambery, quest'ultima è la sede storica
dell'indirizzo Costruzioni Ambiente e Territorio, già da diversi
anni ospita, però, anche le classi degli altri indirizzi
dell'istituzione in quanto nella sede di Via Festaz sono stati
ceduti, come dicevo, degli spazi al Liceo classico, artistico e
musicale.
A partire dal prossimo anno 2021-2022 il Manzetti gestirà anche
il Cria, che è il Centro regionale per l'istruzione degli adulti,
che attiverà sia corsi serali di scuola secondaria di secondo grado
che corsi di primo livello di alfabetizzazione per stranieri e
primo livello di istruzione.
Mentre per i corsi serali non sono necessarie aule aggiuntive,
per i corsi diurni è necessario disporre di un numero maggiore di
aule. in quanto le lezioni si svolgeranno in contemporanea ai corsi
delle scuole superiori.
Dal punto di vista dei locali tecnici, Via Festaz e Via Chambery
hanno un numero sufficiente di laboratori per gli indirizzi
attivati. Per le palestre l'istituzione ha una propria palestra
interna nella sede di Via Chambery, utilizza poi la palestra del
quartiere Dora.
Per quanto riguarda il fabbisogno del Cria, è stimato in tre
aule e un laboratorio per esercitazioni informatiche. Sono in corso
delle valutazioni per l'individuazione di una sede temporanea che
ospiti l'attività del centro.
Per quanto riguarda le palestre, per gli alunni delle scuole
secondarie la situazione non è critica in quanto vengono utilizzate
solo due palestre, benché un significativo numero di alunni debba
purtroppo ancora utilizzare il servizio di trasporto per
raggiungerle.
Per quanto riguarda l'Istituto tecnico professionale Corrado
Gex, le aule della sede di Via Federico Chabod sono sufficienti in
rapporto al numero di classi attivate e anche i laboratori
soddisfano la necessità dei vari indirizzi. Le due palestre che si
trovano all'interno del complesso scolastico sono sufficienti, in
quanto alcune lezioni sono tenute in compresenza fra le classi meno
numerose. Quindi non si evidenziano per il Gex dei fabbisogni.
Per quanto riguarda il Liceo delle scienze umane scientifico
Regina Maria Adelaide la sede di Via Chavanne può ospitare tutte le
classi che saranno attivate nel prossimo anno scolastico, così come
gli spazi dei laboratori sono adeguati.
Purtroppo la sede di Via Chavanne non dispone di palestre,
pertanto l'istituzione ha utilizzato nello scorso anno scolastico
le seguenti palestre: scuola Emile Lexert, Via Liconi, Via
Volontari del Sangue, Istituto San Giovanni Bosco, Pont Suaz e
palestra di arrampicata. Qui è l'altra criticità rispetto alle
palestre e in questo caso bisognerà trovare delle modalità tra la
fine di quest'anno e l'inizio dell'anno prossimo per dare una
risposta definitiva.
Da questo punto di vista la collaborazione con il Comune di
Aosta è buona e stiamo individuando le aree che dovrebbero
consentire queste realizzazioni.
Occorre infine precisare che, per il momento, anche se oramai
siamo in dirittura di arrivo, non si dispone ancora dell'organico
di fatto e dunque del numero effettivo di classi che saranno
attivate nel prossimo anno scolastico, che comunque verranno basate
su una maggiore generosità nella nascita delle classi dovuta al
fatto che evidentemente si sarà ancora sotto minaccia Covid.
La pianificazione sarà perfezionata in queste ore, quindi avremo
finalmente un dato definitivo degli organici in tempo naturalmente
utile per poter garantire l'apertura regolare dell'anno
scolastico.
Le consegno comunque la tabella.
Presidente -
Per la replica, consigliere Perron ne ha
facoltà.
Perron (LEGA VDA) -
Ovviamente le criticità che lei ci ha
illustrato sono notevoli, la situazione si porta dietro anche
condizioni ataviche, sembra un grande puzzle o uno spezzatino,
questa è la condizione.
Quello che per noi è importante è che si possa definire un
fabbisogno una volta per tutte per quanto ci siano elementi
aleatori ed evitare di trasformare la scuola valdostana in una
serie di prefabbricati perché come sa tra l'altro in generale le
condizioni precarie nella scuola già abbondano e almeno quelle
fisiche cerchiamo il più possibile di rendere stabili.
Presidente -
Con questa interrogazione si concludono i
lavori del Consiglio di oggi che sarà aggiornato a domani alle ore
09:00.
---
La seduta termina alle ore 19:55.
