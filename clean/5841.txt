Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 264 del 19 dicembre 1983 - Resoconto
OGGETTO N. 264/VIII - PROSECUZIONE E CHIUSURA DELLA
DISCUSSIONE GENERALE SUI DISEGNI DI LEGGE N. 30 E N. 31 CONCERNENTI
IL BILANCIO DI PREVISIONE DELLA REGIONE.
PRESIDENTE:
Se il Consiglio è d'accordo, vorrei riunire
immediatamente, su richiesta del Presidente della Giunta, la
Conferenza dei Capigruppo per delle comunicazioni che devono essere
fatte.
Si dà atto che i lavori sono sospesi dalle ore 16,06 alle ore
16,53.
PRESIDENTE:
La seduta riprende. Ha chiesto di parlare il
Consigliere Torrione, ne ha facoltà.
TORRIONE - (P.S.I.):
Volevamo esplicitare la nostra
posizione sul bilancio, posizione che fra l'altro avevamo già
illustrato nel corso della precedente riunione del Consiglio,
quando ci siamo occupati della Casa da Gioco di Saint-Vincent.
Sono note le posizioni del P.S.I. per quanto attiene al problema
delle dimissioni della Giunta. La seduta di venerdì si è conclusa
con un voto che ha riconfermato la fiducia alla Giunta e non stiamo
a ripetere tutte le argomentazioni che abbiamo addotto per
significare le nostre perplessità sul fatto che il Governo
regionale ha tenuto un atteggiamento di un certo tipo su questa
vicenda. Non vogliamo d'altronde esasperare polemiche che sarebbero
inutili: riteniamo che il Consiglio debba ugualmente procedere i
suoi lavori. La maggioranza ha dato, a mio avviso, scarsi segni di
sensibilità anche nei confronti del problema delle opposizioni, noi
per protesta contro tutto questo tipo di atteggiamento rimarremo in
Consiglio regionale ma non parteciperemo assolutamente alla
discussione sul Bilancio. Rimarremo in pratica rigorosamente
silenziosi, una specie di "black-out" che vuol essere un ulteriore
elemento di meditazione per la Giunta.
E' chiaro che non ci proponiamo con questo di ritardare i lavori
del Consiglio, anzi sappiamo benissimo che questo atteggiamento può
facilitarne la speditezza, anche perché in quest'aula sulla
verbosità del sottoscritto e di altri Consiglieri del P.S.I. si è
già particolarmente commentato.
Noi, tra un atteggiamento di ostruzionismo, una specie di
"filibustering" (atteggiamento caro al sistema parlamentare
inglese) e quello di assistere semplicemente a questo atto
importante che è il bilancio, abbiamo scelto quest'ultima
strada.
E' chiaro che il problema politico ed il problema del Casinò
aleggiano su questo Consiglio, ed è proprio per evitare
esasperazioni polemiche, anche in sede di discussione del bilancio,
che noi adottiamo la tattica del silenzio.
Approfitto per dire, poiché ho partecipato ad una riunione di
Capigruppo in cui ho visto il Presidente della Giunta in cattive
condizioni di salute, che auguro al Presidente, come amico e come
uomo, un sollecito ristabilimento delle sue condizioni e che domani
possa essere qui con noi.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Come avevo annunciato
nell'ultimo Consiglio, anche noi socialdemocratici avevamo chiesto
delle risposte precise a questa maggioranza. Queste risposte non
sono arrivate ri
t
eniamo non valida questa Giunta e non
vogliamo legittimarla con il nostro intervento sul bilancio, quindi
anche noi socialdemocratici terremo un silenzio laico: questa è una
forma di protesta che attuiamo in questo momento.
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI - (P.L.I.):
Ognuno vede le cose sotto la propria
prospettiva e sotto il proprio angolo di visuale; io non ritengo di
poter stare in silenzio, perché quando si tratta di approvare un
bilancio o si partecipa oppure, secondo me, il fatto di non
intervenire è, sotto un certo profilo, anche l'avallare con la
propria presenza i lavori del Consiglio ed in modo particolare del
bilancio.
Pertanto io, a nome del P.L.I. e mio personale, dichiaro - ed ho
già fatto avere la dichiarazione al nostro caposervizio della
Presidenza - che non parteciperò ai lavori del bilancio, ma sono a
disposizione mercoledì mattina, se i lavori finiscono domani sera,
alle ore 9,30 per continuare i lavori del Consiglio, che a quanto
pare termineranno con il bilancio stesso, ed anche questo non lo
trovo logico.
Si dà atto che dalle ore 17,20 alle ore 18 presiede il
Vice-Presidente Giulio Dolchi.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ - (Féd. DP-UVP):
Il mio intervento sul bilancio
del 1983 riguarderà soprattutto gli argomenti che interessano la
mia Commissione ed in particolare i settori economici di cui noi
sovente discutiamo, per stabilire un ruolo di questi settori
nell'economia valdostana.
Però prima di passare a questa relazione, intendo fare alcune
considerazioni di carattere generale sul problema che riguarda il
riparto fiscale e relative recenti vicende, e sul problema del
metanodotto.
La prospettata riduzione del riparto fiscale da 9 a 7 decimi
pone ancora una volta, in modo drammatico, il problema dei rapporti
fra la nostra Regione e lo Stato; pone ancora una volta il problema
dei rapporti fra le forze politiche presenti in questo Consiglio
regionale e le forze politiche presenti in Parlamento. Ed è molto
triste constatare che è proprio un governo presieduto da un
Presidente socialista ad adottare un provvedimento che limita
l'autonomia finanziaria ed economica della Valle d'Aosta.
Questi fatti stupiscono ancora di più se si pensa che in Francia
il Presidente socialista Mitterand, dopo aver abolito la figura dei
prefetti nei départements, sta faticosamente iniziando un processo
di valorizzazione delle autonomie locali. Evidentemente di fronte a
questi avvenimenti il nostro disagio è grande, ma credo che questo
disagio tocchi soprattutto i socialisti valdostani, nonostante
l'abilità oratoria del Consigliere Torrione, il quale cerca sempre
di salvare - come si suol dire - la capra ed i cavoli; certamente
noi non possiamo uccidere la capra, però sia ben chiaro fin da
adesso che faremo di tutto per impedire alla capra di mangiare i
cavoli.
Nel suo commento alla dichiarazione di Chivasso, della quale
celebriamo proprio in questi giorni il 40° anniversario, Emile
Chanoux scriveva: "Non vi è vera libertà o autonomia politica o
morale senza libertà o autonomia economica". Ritengo che la
faccenda dei 7/10, prima che una richiesta rivoltaci di fare
economia in questi tempi di magra, nel modo con il quale è stata
impostata dal Governo centrale significhi prima di tutto un
attentato alla nostra autonomia finanziaria, che può essere
ricondotto al solito mercato, sia esso delle vacche o dei proventi,
che il fisco rastrella in Valle d'Aosta. Credo che questa sia una
cosa non dignitosa né per la Regione Valle d'Aosta, né per lo
Stato.
Nella questione dei 7/10 l'azione dei nostri parlamentari, On.
Dujany e Sen. Fosson soprattutto, perché il terreno della lotta era
a Palazzo Madama, sia stata ineccepibile e degna della nostra
riconoscenza.
L'affermazione che i nostri due rappresentanti a Roma erano
pronti a passare all'opposizione se non veniva resa giustizia,
credo che sia stata tempestiva ed opportuna, è un argomento che
dobbiamo riconsiderare e rimeditare in questi giorni. D'altra parte
credo che due voti in più o in meno non possano certo tenere in
piedi o far cadere un Governo sulle rive del Tevere; è bene che a
Roma sappiano che i valdostani non sono disponibili a farsi
prendere in giro.
Nella vicenda dei 7/10, si è constatato che i parlamentari del
P.C.I. sono stati i primi ed i più efficaci difensori dei nostri
diritti accanto al Sen. Fosson ed all'On. Dujany. Credo che
dobbiamo dare atto pubblicamente in questo Consiglio che il P.C.I.
ed i comunisti valdostani hanno fatto una battaglia tesa a tutelare
e difendere l'autonomia finanziaria della nostra Regione. E' in
questo modo che ci si deve comportare quando la posta in palio è
grossa e credo che queste cose debbano essere dette, al di sopra
degli opposti schieramenti.
Se i senatori comunisti sono intervenuti a dare una valida mano
alla Valle d'Aosta per garantire l'autonomia finanziaria
minacciata, altrettanto vorremmo poter dire - vedo che il
Consigliere Fosson mi guarda - degli amici democristiani: in
particolar modo i democristiani dovrebbero essere un po' più
tempisti nell'esercitare pressioni sui loro rappresentanti in
Parlamento, non pressioni nei confronti di questo o quel potente,
magari manovrando nell'oscurità dei corridoi, ma cercando di
impegnare tutto il partito in un'azione ufficiale tesa a difendere
l'autonomia finanziaria della nostra Regione.
Le forze autonomiste, insieme agli Onorevoli Dujany e Fosson,
hanno una posizione chiara e sono unite nel difendere, senza mezze
misure, l'autonomia finanziaria della Regione. Mi auguro che i
partiti nazionali, in sede parlamentare, sapranno tutelare e
difendere i nostri diritti. Il momento è grave e le forze
autonomiste dovranno tener conto del comportamento dei singoli
partiti nazionali sulla vicenda del riparto. Evidentemente ho detto
queste cose senza spirito di polemica nè verso i democristiani, né
verso il Partito Socialista, però penso che sulla vicenda del
riparto fiscale ogni forza politica debba assumersi le proprie
responsabilità. Nei momenti difficili bisogna dire le cose come
stanno, bisogna badare ai fatti.
C'è, oltre al volerci decurtare le entrate del riparto fiscale
faticosamente strappato, un altro modo per portare pregiudizio alla
nostra autonomia finanziaria; e si situa non nella sezione delle
entrate, ma in quella delle uscite, anche se la cosa può sembrare
paradossale: mi riferisco agli ingenti capitali regionali che
vengono assorbiti dalle industrie in crisi.
Già in molti settori la Regione deve intervenire per supplire a
note carenze del potere centrale, tanto che una parte consistente
delle disponibilità finanziarie del nostro bilancio preventivo si
riducono a vere partite di giro - vedi il caso della finanza locale
o l'ingente onere rappresentato dalla scuola, che le altre Regioni
d'Italia non hanno. Nel caso dell'industria poi si arriva
addirittura al grottesco, come per esempio nella vicenda
dell'ILSSA-Viola. Andando al di là delle sue competenze la Regione
si dissangua per dare agli Orlando la possibilità di andare avanti,
si dichiara pronta a gettare miliardi in quello che sembra un pozzo
senza fondo, onde permettere che venga realizzata la cosiddetta
colata continua.
Succede invece che a Roma gli Orlando ricevono 13 miliardi per
smantellare gli impianti e gettare sul lastrico centinaia di
dipendenti. Forse è una questione di mancanza di coordinamento fra
quanto si decide ad Aosta ed a Roma.
Troppe volte dobbiamo purtroppo reprimere la nostra rabbia
impotente, perché non abbiamo nessun potere decisionale su certi
provvedimenti che vengono presi sulla pelle di chi lavora in Valle
d'Aosta - vedi la chiusura della Montedison di Châtillon, i tagli
occupazionali alla Cogne ed il caso dell'ILSSA-Viola che prima ho
citato, dove Aosta dà per tenere in piedi l'azienda mentre invece
Roma fa di tutto per farla chiudere.
Circa i rischi di scoordinazione nel settore industriale, vorrei
soffermarmi in particolare sul metanodotto. I tempi dell'intervento
pubblico, come sappiamo, sono lunghi per le solite inevitabili
complicazioni burocratiche, ma possiamo essere sicuri - è una
domanda che mi pongo - che quando sarà finalmente realizzato, il
metanodotto potrà essere utile, facendo ridurre i costi energetici
e risollevare le sorti delle nostre industrie?
Mentre non abbiamo ancora approvato il bilancio preventivo che
prevede per il metanodotto lo stanziamento di ben 12,3 miliardi per
il solo 1984, e 21,8 miliardi nel triennio, l'Assessore Pollicini
ci ha fatto sapere che gli Orlando hanno l'intenzione, non troppo
nascosta, di chiudere totalmente l'ILSSA-Viola; come poi possiamo
essere garantiti che quando il metanodotto sarà giunto sino ad
Aosta la Cogne ne avrà ancora bisogno?
E' infatti solo di pochissimi giorni fa la notizia riportata dai
giornali che nuovi tagli nel settore siderurgico saranno chiesti
dopo quelli già previsti.
Mi pongo inoltre questa domanda: se buona parte del gas del
metanodotto non viene assorbita dalle industrie, quanto graveranno
i suoi costi sull'utenza privata? Anche per il gas che ogni
famiglia dovrà consumare credo che dovremmo essere già in grado
adesso di fare i conti.
Ho sentito dire che si farà un'apposita convenzione con
l'Italgas: ma l'Italgas gestirà in proprio il servizio, oppure
verrà creata una Valdostana Gas a carico della Regione?
E quanto verrà a costare il gas al privato cittadino? Non sarà
poi per mantenere un prezzo politico del gas, che una parte dei
costi saranno accollati come al solito dalla Regione?
Circa il metanodotto, se mi permettete, vorrei fare ancora
un'altra considerazione. Non pretendo che il metanodotto arrivi
fino alle valli laterali e credo che questa pretesa nessuno la
possa avanzare; noto però che una eventuale fornitura di
combustibile a prezzo modico verrebbe a gratificare ancora una
volta i Comuni urbanizzati del fondo Valle. Tutto ciò in questo
momento assume per i montanari un certo sapore di beffa, se si
tiene conto che la spesa delle famiglie per il riscaldamento
aumenta quanto più si sale di quota. In questo senso, quindi, fin
d'ora voglio chiedere che si faccia in modo che l'olio combustibile
richiesto al Governo centrale per il regime dei beni contingentati
venga distribuito anche tenendo conto delle fasce altimetriche.
Questa è una proposta sulla quale ritornerò e che spero vorrà
essere discussa.
Ultimo accenno alla questione industriale: il fatto della
Dolciaria di Arnad, dove i lavoratori dovevano essere pagati
addirittura con denaro sporco di un sequestro, pone ancora una
volta e drammaticamente il problema nei rapporti fra la Regione ed
i piccoli imprenditori. Troppo spesso abbiamo come interlocutori
persone non preparate, che vengono non per offrire occupazione
sviluppo economico, ma per fare i loro affari più o meno puliti e
per pompare denaro pubblico.
E' vero, la situazione di crisi dell'economia è generale, in
Valle d'Aosta come in tutta Italia, però non basta dire che se va
male a noi anche da altre parti le industrie vanno male: questo
certo non risolve i problemi di chi ha perso e sta per perdere il
proprio posto di lavoro, certamente non risolve il problema
occupazionale dei giovani. Dobbiamo quindi accantonare il fatalismo
ed adoperarci tutti, al di sopra ed al di là degli opposti
schieramenti, per trovare delle soluzioni valide.
Avevo detto che, come Presidente della Commissione Sviluppo
Economico, mi sarei interessato soprattutto di quei settori che
normalmente discutiamo in Commissione, quindi vorrei fare anche un
accenno all'Artigianato. Crediamo che l'Artigianato possa
intervenire a dare alla nostra gente gli sbocchi economici che
stentiamo a trovare nel settore industriale. L'impresa artigiana
opera per definizione in una dimensione che ha all'incirca le
dimensioni di un ambito familiare e, alla stessa stregua del
bilancio di una famiglia, l'impresa artigiana può dare quelle
garanzie di oculatezza, di prudenza ed anche di intraprendenza.
Questo settore non può certo aspirare a dare inizio a grandi
rivoluzioni economiche, ma è l'esercito delle formiche. Tante
piccole aziende sono in grado di attutire meglio di un'unica grande
industria gli scossoni delle crisi economiche. Gli investimenti nel
settore artigianale sono una garanzia per un lento ma sicuro
sviluppo economico della Comunità valdostana.
Sono personalmente convinto che accanto all'artigianato tipico,
che è importante anche per l'immagine turistica della nostra
Regione, debbano essere incoraggiate anche tutte le altre attività
artigiane; forse non siamo abbastanza sensibili alle proposte
concrete che ci vengono dai nostri artigiani e faccio un esempio,
quello della ex-Fera di Saint-Vincent.
Ormai questa fabbrica ha strutture da museo, destinate a
crollare se aspettiamo ancora ad intervenire. Un gruppo di
artigiani aveva chiesto tempo fa di poter installare i propri
laboratori nei capannoni dell'ex-Fera. Questa proposta non è stata
considerata, da allora non se n'è più parlato ed i locali della
azienda sono sempre più abbandonati al degrado.
In campo artigiano mi sembra opportuno sottolineare che accanto
all'intervento finanziario della Regione per garantire i fidi, il
massimo sforzo debba essere fatto per la formazione professionale.
La padronanza del mestiere è il primo requisito perché l'artigiano
possa operare con efficacia.
E veniamo brevemente anche all'agricoltura. Forse in questo
momento di emergenza nel settore industriale, tendiamo un po' tutti
a dimenticare l'agricoltura, che è l'attività che ha dato da vivere
per tanti secoli alla popolazione valdostana. Essere agricoltori o
legati alla terra è ancora oggi, a mio avviso, il modo migliore di
essere valdostani perché in altri campi si dimentica oltre ai
valori del territorio, il meglio del bagaglio culturale che abbiamo
ereditato dai nostri antenati. I nostri agricoltori, si sa, vivono
lontano da Aosta, conoscono poco i minestroni politici e non sempre
la loro voce viene ascoltata perché giunge purtroppo attutita. C'è
poi anche una questione di fierezza, di dignità: la rassegnazione
faceva parte del modo di vivere dei nostri vecchi e purtroppo
continua ancora oggi.
Nell'ultima seduta del Consiglio regionale vi è stata una
piccola discussione a proposito degli interventi nel settore
agricolo. Sono stati criticati i cosiddetti sussidi a pioggia e
ricordo che il Consigliere De Grandis ricordava che l'intervento
finanziario della Regione in caso di calamità naturali non è un
diritto acquisito, ma un atto di solidarietà della Comunità. Si è
parlato di prati abbandonati con l'erba non più falciata, cose che
ci fanno stringere il cuore, non vorrei certo oggi provocare la
mozione degli affetti né fare uno sfogo retorico, però voglio far
notare che mi è sembrato che in questo Consiglio su questi
argomenti vi siano due anime o forse meglio due tendenze: la prima
di quelli che sono maggiormente legati e preoccupati alla
salvaguardia del posto di lavoro nell'industria, del problema della
crisi degli alloggi, e l'altro invece di chi ancora ha almeno un
piede nella campagna e radici nel territorio. Con questo non voglio
fare polemiche: è normale che ogni persona veda di più i problemi
che sono tipici dell'ambiente che lo circonda. E' normale che ad
esempio i Consiglieri della periferia vedono un po' più quei
problemi e quelli di Aosta vedono un po' più i problemi che
interessano la città di Aosta.
Per continuare, i valdostani l'agricoltura ce l'hanno ancora nel
sangue; questi valdostani non vogliono abbandonare la terra, e noi
dobbiamo far si quindi che possano trarre dall'attività agricola i
mezzi per poter vivere dignitosamente, con pari diritti di chi
opera in altri settori.
Non mi soffermerò sull'annoso problema del risanamento del
bestiame, nel quale dobbiamo continuare ad operare con concretezza
ed efficacia, pronti ad accogliere le giuste istanze degli
allevatori. Vorrei invece in materia di agricoltura ricordare la
necessità di programmare gli interventi.
E' ormai diventato un luogo comune affermare che è l'ora di
smetterla con l'assistenzialismo e che occorre avviare le riforme;
poi però regolarmente si fa poco o niente per realizzare
un'inversione di tendenza. Il metodo dei contributi, a volte
clientelari, è senz'altro il più comodo, il più redditizio a breve
scadenza, soprattutto per l'amministratore che li distribuisce; è
però vero che l'agricoltura non si potrà mai risollevare se non si
procede a delle riforme di fondo. Questo va detto chiaramente,
anche se non possiamo dimenticare che molte volte, come ha fatto
notare credo anche l'amico Lanièce, i nostri contadini più
disagiati e più anziani hanno bisogno delle centomila lire di
contributo.
Nella nostra antica civiltà agro-pastorale si lavorava la terra
per trarne i mezzi di sussistenza; oggi se vogliamo risollevare le
sorti dell'agricoltura dobbiamo dare a chi sceglie ancora questo
lavoro la possibilità di organizzare diversamente l'azienda.
L'agricoltore oggi, per sopravvivere, deve diventare imprenditore e
allora è necessario introdurre riforme di fondo, mettere in atto
grandi mezzi per rivoluzionare le culture, introducendone magari di
nuove e più redditizie. Occorre credo infine incrementare il
bagaglio tecnico professionale dei giovani, cercare gli strumenti
per operare una riforma fondiaria di fatto e dare impulso alla
cooperazione che può far ridurre i costi.
Credo infine, prima di passare al turismo, che l'agricoltura
debba veramente essere considerata perché tutti sappiamo che questo
settore ha una grossa influenza sul turismo e sull'ecologia; credo
che in questo Consiglio si debba parlare anche di ecologia, perchè
troppe volte abbiamo sottovalutato il rapporto fra l'uomo e
l'ambiente. Dobbiamo considerarlo non certo per fare piacere al
Consigliere Torrione, che se non altro ha avuto il merito di
attirare la nostra attenzione su questo problema, ma perché il
rapporto fra l'uomo e l'ambiente è importante per una convivenza
umana che sia degna di essere vissuta.
Per venire al Turismo, sembrava che questo fosse in grado di
dare ai valdostani i mezzi per poter continuare a vivere in
montagna, i mezzi cioè che l'agricoltura di sussistenza non era più
in grado di dare. Ora però anche in questo settore avvertiamo i
primi sintomi di crisi, perché i cittadini, anche se amanti della
montagna, dello sci e della natura, quando i soldi scarseggiano
cominciano a fare economia sulle vacanze. Anche nel settore del
turismo sono stati commessi credo troppi errori.
E' innegabile il ruolo di volano nelle stazioni maggiori come
Courmayeur o Cervinia, che fanno da grosso richiamo: troppe volte
però ci siamo lasciati sfuggire il controllo della situazione.
L'esempio recentissimo del Casinò di Saint-Vincent non è che
l'ultimo episodio in ordine di data ed il più clamoroso, ma forse
non il più grave, se confrontato a tanti cedimenti quotidiani.
Credo che c'è ancora un mezzo per incrementare lo sviluppo
turistico della nostra Regione, dando soddisfacimento, ad esempio,
alle richieste di turismo sociale e familiare. Accanto ai centri
maggiori dobbiamo dare sviluppo alle località minori, con il
recupero dei vecchi villaggi abbandonati. E' questo un campo nel
quale tutto è ancora da fare, non parlo come case singole ma come
assieme degli agglomerati. Ricorderò le potenzialità turistiche
della parte alta dei Comuni di Verrayes, Cham-bave, Saint-Denis. Ho
fatto solo alcuni esempi che sono a me più vicini, ma credo che
questo discorso valga per tutte le valli laterali.
Oggi si parla molto di agriturismo, anche se questo, secondo gli
ultimi pareri degli esperti, non sarebbe poi quella panacea tanto
decantata. Nel settore dell'agriturismo vale molto l'iniziativa
privata, anzi è quasi tutto direi, ma è indispensabile pure
l'azione di guida, di indirizzo e di consiglio della Regione. Anche
in questo caso, oltre ai soldi, serve la competenza, la
professionalità e sta a noi dare questi strumenti agli operatori
agrituristici.
Recentemente abbiamo approvato una legge sull'agriturismo in
Consiglio regionale; purtroppo non ha funzionato molto bene e sarà
quindi opportuno rivedere e rimeditare questo discorso, per dare
agli operatori agrituristici degli strumenti concreti per poter
operare.
In materia di istruzione professionale nel settore turistico
ritengo di dover raccomandare alla Giunta che venga affrontata con
decisione la questione della Scuola alberghiera. So che la Giunta
sta esaminando la possibilità, anzi credo abbia già deciso di
creare una struttura alberghiera nella zona di Châtillon e mi
auguro veramente che questo discorso venga portato avanti il più
presto possibile, perché il problema della Scuola alberghiera sta
investendo veramente tutta la Valle d'Aosta e bisogna risolverlo in
fretta per poter qualificare il personale.
Ancora una considerazione sul turismo, considerazione che era
molto cara all'Assessore Pollicini quando era Assessore al Turismo:
il maggior problema per gli operatori turistici delle zone di
montagna, cioè dell'intera Valle d'Aosta, è costituito dagli alti
costi dovuti alle stagioni troppo corte. Già ora senza la doppia
stagione estiva ed invernale è impossibile sopravvivere per la
maggior parte degli esercizi alberghieri e le altre attività
commerciali che sono legate al turismo. Sono perfettamente
consapevole dell'importanza delle manifestazioni effettuate in
Italia e all'estero, anche in paesi molto lontani come il Giappone
ad esempio, mi pare però che il nocciolo della questione, se non si
vuole riempire le nostre stazioni quando sono già colme, per Natale
e Ferragosto come capita adesso, consiste nel cercare di prolungare
evidentemente le stagioni turistiche. In Valle d'Aosta accanto alle
bellezze naturali e i domaines skiables abbiamo tanti altri
richiami del turismo itinerante: i castelli, i monumenti,
l'archeologia, i tesori artistici. Credo che assieme a programmi
sapienti e prestigiosi, i Beni Culturali possano attirare molti
visitatori.
In questo settore permettetemi di spezzare infine una lancia in
favore del Museo, problema che ormai si trascina da un terzo di
secolo; chiedo pertanto agli Assessori competenti quando sarà
finalmente portato a termine il Museo Archeologico nella cosiddetta
Caserma Challant, quando verrà tirato fuori dai magazzini regionali
ed esposto al pubblico il patrimonio di oggetti di interesse
etnografico, quando verrà finalmente realizzato il Museo
dell'artigianato tipico.
Il mio intervento è stato fino a qui soprattutto tecnico; nel
momento di affrontare, praticamente ad inizio di legislatura,
l'atto più importante per l'annata amministrativa che abbiamo di
fronte, costituito dal bilancio di previsione, dovrei parlare della
questione del Casinò di Saint-Vincent. Non lo faccio perché sono
già stato troppo lungo e perché ho già avuto modo di dichiarare
pubblicamente in questa sede quale era il mio pensiero a tale
riguardo. Ora la Commissione che abbiamo nominato sta esaminando
tutta la complessa ed imbrogliata materia dei rapporti fra Regione
e le società che gestiscono la Casa da Gioco.
Senza voler anticipare dei giudizi, che fra l'altro competono in
larga parte non più alla sede politica ma a quella giudiziaria,
vorrei che questa triste vicenda servisse almeno di insegnamento a
tutti noi che siamo stati scelti ad amministrare e ci servisse
soprattutto a fare una considerazione, che è questa: non è
sufficiente il perseguimento dell'autonomia politica ed economica
della nostra Regione se nel contempo il potere regionale non riesce
ad esercitare un effettivo controllo sui centri di potere che
operano in Valle, ma che hanno le loro radici fuori dalla Valle
d'Aosta.
Se noi non riusciamo a controllare questi centri di potere non
potremo mai parlare di autonomia politica culturale ed economica,
ma per esercitare un effettivo controllo su questi centri di potere
che provengono da fuori Valle e che considerano la nostra Regione
come una terra di conquista e che fanno il loro interesse, senza
tener conto del patrimonio culturale e storico della nostra
Comunità, è necessario costituire - e su questo argomento mi
riservo di intervenire in un altro Consiglio - un'alleanza - o
meglio se mi consentite l'espressione - un blocco storico fra
quelle forze politiche, sociali ed umane che vogliono veramente una
Valle d'Aosta che sia libera, autonoma e protagonista del proprio
destino.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Altri gruppi hanno scelto il metodo
rispettabile del silenzio-dissenso, noi invece intendiamo
partecipare alla discussione di questo bilancio perché le critiche
che faremo non serviranno certo a legittimare la Giunta, ma ne
dimostreranno ancora una volta i gravi limiti, la totale
inadeguatezza e le pesanti responsabilità.
Abbiamo portato la nostra battaglia fino in fondo contro la
Giunta e contro il suo Presidente sull'"affaire Casino", questo
"affaire" ha dimostrato come per responsabilità politiche
l'autonomia valdostana abbia in questo periodo toccato il punto più
basso. La Giunta comunque non si è dimessa, le forze che la
sostengono le hanno riconfermato la fiducia: finché la Giunta c'è
per noi il discorso ed i conti sono da fare. Quindi noi non
tacciamo perché chi tace lascia fare agli altri; invece per quanto
possibile cercheremo di portare il nostro contributo per impedire
che si facciano altri errori.
Per dare un giudizio sul bilancio, dopo le critiche che comunque
ha già fatto il Consigliere Maquignaz, che pure fa parte della
maggioranza, si può cominciare col fare un'osservazione generale.
Questo è un bilancio di ordinaria amministrazione di un periodo che
invece non è di ordinaria amministrazione. Siamo in un periodo di
gravissima crisi dell'industria, dell'economia valdostana, mentre
le voci del bilancio perseguono strade già percorse - ed in modo
inefficace - da anni. Ci sono le fabbriche che chiudono,
l'ILSSA-Viola è stata dimezzata, alla Cogne si rischiano 1250 nuovi
altri posti di lavoro e alla fine di questo mese pagheranno solo la
metà degli stipendi, i giovani sono senza lavoro, la gente che ha
bisogno di case, di servizi sociali ha difficoltà a vedere
soddisfatte le sue richieste, ed invece ci si ripresenta con un
bilancio che è praticamente la fotocopia di quello dell'anno
passato.
Non c'è nessun indirizzo nuovo nei settori dell'Agricoltura, che
pure ha perso in questo ultimo decennio un terzo dei suoi addetti,
come risulta dai dati provvisori dell'ultimo censimento
dell'agricoltura secondo cui gli addetti sarebbero scesi a 4000 dai
6000 del precedente censimento. Non c'è nessun indirizzo nuovo per
l'artigianato, per il commercio, per il turismo che presentano i
problemi ben noti; non ci sono assolutamente proposte per ciò che
riguarda l'industria. E non si venga a dire che le proposte per
l'industria consisterebbero nel fatto di finanziare il metanodotto
o di acquistare le centrali Cravetto! Bisogna qui constatare come
al signor Orlando e a quelli che recentemente sono entrati con lui
nella proprietà di questa azienda, non sembra interessare molto il
fatto di avere tra un anno questa energia disponibile a costi più
bassi. Per errori politici che sono stati commessi da questo
Consiglio, soprattutto da questa Giunta, si è intervenuti
sull'ILSSA-Viola quando ormai era troppo tardi.
Non riteniamo che si sia affrontata con la dovuta energia la
vicenda della Cogne, e per quello che riguarda le altre piccole
industrie valdostane, dalla Coros all'Alluver alla Maxel alla
Rossignol, bisogna dire chiaro che se non ci fossero le trasfusioni
continue di capitale regionale, queste aziende forse non sarebbero
più aperte.
Per quello che riguarda poi gli interessi concreti della
popolazione, basta osservare che alle centinaia di domande
presentate da cittadini che intendevano usufruire del mutuo per la
casa, non si è ancora risposto; le domande sono state presentate
entro giugno, siamo già alla fine dell'anno, ci è stato detto una
volta che forse il mutuo sarà ottenuto nel luglio dell'anno
prossimo. Non ci sembra questa una Amministrazione capace di
rispondere ad esigenze concrete dei cittadini.
Vanno a residuo, e lo si può vedere da questo bilancio, somme
importanti per quel che riguarda i consultori e gli asili nido;
perfino per quello che riguarda la cultura valdostana c'è da
osservare come in questo bilancio, per esempio, vengano ridotte le
spese per le biblioteche periferiche, che avevano rappresentato un
centro di aggregazione culturale per persone che erano
impossibilitate a partecipare alle poche iniziative che peraltro ci
sono nella città: i fondi a disposizione nell'84 rispetto all'83
sono diminuiti da 628 a 550 milioni.
Si riducono i fondi perfino per l'Archivio Storico regionale - e
questa sembra una cosa impossibile - la perla della ricerca sul
particolarismo valdostano vede diminuiti i suoi fondi da 30 milioni
(che non sono poi tanti) a 20. Non riesco assolutamente a capire
che senso abbiano queste scelte, se vengono ritenuti tagli delle
spese correnti anche questi.
L'Assessore alle Finanze ci ha illustrato il bilancio qualche
giorno fa, ponendo in evidenza soprattutto tre indirizzi: il primo
che corrisponde al fatto di avere calcolato le entrate della
Regione a 9/10, rifiutando le iniziative del Governo per ridurre la
quota regionale a 7/10; il secondo sarebbe il contenimento delle
spese correnti; il terzo, un rilancio degli investimenti regionali.
Questi grosso modo sono anche i temi che ripercorrono la relazione
al bilancio.
Sul riparto: l'Assessore Martin nella sua illustrazione,
contrariamente al suo collega di movimento Consigliere Maquignaz, è
sembrato quasi dire che fosse merito esclusivo dei due parlamentari
valdostani l'ottenimento dello stralcio dell'art. 14 della legge
finanziaria, con cui si tentava di inserire in una legge dello
Stato che aveva altre ragioni il taglio alle finanze regionali.
Credo che questa valutazione sia oltre che ingiusta anche sotto
tono, poiché non tiene conto effettivamente di quale sia il livello
dello scontro. Ormai non è la prima volta (penso che siamo già alla
quarta), che il Governo tenta di tagliare il riparto fiscale della
Valle d'Aosta. Questo dimostra anzitutto un carattere di fondo
antiautonomista di questa coalizione di Governo: è una coalizione
che è sostenuta da due parlamentari autonomisti, eppure nonostante
le affermazioni fatte dal Presidente del Consiglio ai parlamentari
valdostani al momento della fiducia, trascorsa qualche settimana
subito partono attacchi di questo tipo alla nostra autonomia. Fanno
parte di questo Governo - e questo lo dico alle forze autonomiste -
due forze come la D.C. e il P.R.I. che fanno anche parte della
maggioranza regionale: mi chiedo se da questo punto di vista, da
quello strettamente politico della coerenza fra i comportamenti in
Regione ed i comportamenti in Parlamento e nel Governo, le forze
della maggioranza vedano tutto chiaro o non abbiano dei
problemi.
Il secondo elemento da sottolineare è che quello che sembra
essere uno dei punti di sostegno che ha portato all'alleanza tra la
D.C. e l'Union Valdôtaine si è dimostrato non valido: si è detto
più di una volta che avere in Valle una maggioranza omogenea a
quella centrale avrebbe favorito i rapporti fra il potere regionale
ed il Governo. Credo che in realtà non ci sia in questo momento
alcun rapporto corretto fra il potere regionale ed il Governo, se è
vero che non appena si è vinta la battaglia dello stralcio
dell'art. 14 della legge finanziaria il Ministro Goria ha
riproposto nuovamente con il D.L. n. 195 un articolo unico che
ritorna alla carica per tagliare i 2/10.
Può darsi che la D.C. ed il P.R.I. (anche Visentini è uno dei
firmatari del D.L.) valdostani votino un o.d.g. di protesta contro
il Governo; evidentemente sono problemi loro quelli della coerenza
fra quanto dicono qui e quello che fanno i loro esponenti più
autorevoli a Roma; io credo però che il fatto di andare all'interno
di maggioranze omogenee a chiedere dei favori sia meno efficace,
nei confronti del Governo, di una presa di posizione chiara che
potrebbe esserci fra un potere regionale in Valle d'Aosta che non
abbia nessuna difficoltà a confrontarsi anche in modo fermo, non
avendo intrecci o legami fra maggioranze. Può essere una
valutazione errata, ma noi crediamo che se il Governo regionale
della Valle d'Aosta, se la maggioranza si opponesse a questi tagli
con la fermezza e la coerenza necessaria, probabilmente, invece di
ripetersi continuamente, sarebbero bloccati una volta per
tutte.
Comunque la considerazione di fondo sul riparto credo debba
essere questa: siccome ogni due tre mesi il Governo torna alla
carica, come è successo per la scala mobile per la quale
continuamente si diceva: "bisogna toccare la scala mobile, che è la
causa di tutti i mali dell'economia italiana": tanto che alla fine
è stata toccata, lo stesso potrebbe avvenire per il riparto
regionale. Dopo un primo, un secondo, un terzo, un quarto
tentativo, se non si trova una soluzione definitiva è possibile che
anche alcune "penne" di questo riparto debbano essere perdute. E
questo pone dei problemi seri nel momento in cui si discute il
bilancio regionale, pone dei problemi seri sulla capacità del
Consiglio regionale di difendere i suoi diritti statutari, pone dei
problemi seri nei rapporti fra Regione e Governo, pone anche dei
problemi di prospettiva sulle risorse regionali.
Noi l'abbiamo sempre fatto, penso che possa essere buon
testimone il Sen. Fosson che è qui presente, i Gruppi parlamentari
comunisti in tutte le diverse occasioni sono stati disponibili a
difendere i diritti statutari e quelli che sono i diritti di
autonomia finanziaria della Regione, e saremo ancora disponibili,
anche se abbiamo l'amarezza di essere coinvolti in una battaglia di
principio che per noi è importante mentre per altri questa
battaglia non è di principio, è una battaglia di opportunità, di
mantenimento di posizioni di potere.
Rimane poi il disagio che essendoci questo nostro concorso nella
difesa dell'autonomia finanziaria della Regione, c'è il dispiacere
di vedere come queste risorse non siano utilizzate al meglio, ma
vengano invece disperse in modi che non condividiamo.
Per quello che riguarda il riparto fiscale, quindi, credo che
l'Assessore e la Giunta dovrebbero precisare meglio il senso
politico delle posizioni che si prendono in questo confronto con il
Governo.
Devo dire che, secondo me, non c'è neanche per il secondo
elemento portato in discussione dall'Assessore Martin un riscontro
reale, non c'è, in realtà, alcun contenimento delle spese correnti
a favore delle spese di investimento, perché il bilancio è stato
predisposto probabilmente nel mese di settembre ed il confronto che
c'è nella relazione è fatto fra le previsioni assestate del 1983 e
quelle del 1984.
In realtà quelle cifre del 1983 prese per il confronto, da cui
risulta poi che le spese correnti sarebbero diminuite, non sono
ancora quelle reali e definitive, ma sono molto diverse. Per il
confronto per il 1983, si è assunto il dato globale di una
possibilità di spesa per la Regione di 462 miliardi; il confronto
si è fatto con un bilancio 1983 che aveva previsioni assestate su
462 miliardi.
In realtà, al 6 dicembre 1983, le disponibilità della Regione
non erano di 462 miliardi bensì di 576, quindi ci sono oltre 110
miliardi di differenza.
Se si prende il pre-consuntivo al6 dicembre, si vede che le
spese correnti non corrispondono a quelle voci con cui si è fatto
il confronto per dire che diminuiranno nel 1984, ma sono state
integrate successivamente da provvedimenti di legge, e avverrà la
stessa cosa per quelle cifre del 1984 che oggi si presentano nel
bilancio in modo più contenuto, ma che sono chiaramente
insufficienti a garantire il normale funzionamento degli uffici e
della struttura regionale.
Se si va a vedere il consuntivo al 6 dicembre, si può constatare
che mentre le spese correnti non hanno praticamente residui, cioè
sono già state integrate e poi praticamente si è già speso tutto,
gli investimenti hanno masse residuali enormi, cioè sono proprio
gli investimenti quelli che hanno i più alti residui passivi; per
esempio ci sono 8 miliardi e 600 milioni per opere stradali, 16
miliardi per le strutture ospedaliere ecc..
Questo mi sembra che sia anche logico e giustificato; ovviamente
gli investimenti richiedono più tempo, si pagano le opere con stati
di avanzamento, mentre le spese per il personale corrono subito;
però non si può in questo caso legittimare un bilancio dicendo che
si sono contenute le spese correnti, quando si è assunto un
riferimento molto più basso e non corrispondente alla realtà e
quando per gli investimenti i processi sono invece molto più
lunghi.
Non voglio questa volta, contrariamente a quanto ho fatto in
altre occasioni, soffermarmi in modo particolare sulle cifre,
perché da quello che ho detto, semplicemente dall'osservazione che
qui c'è scritto che nel 1983 la previsione era 462 miliardi, mentre
in realtà era di 576 al 6 dicembre ed oggi probabilmente sarà di
590 - perché l'ultima variazione di bilancio mi pare non fosse
ancora stata conteggiata - non ha senso stare a discutere 100
milioni più o meno quando qui la discordanza fra quello che
discutiamo oggi e quello che poi avviene e che si verifica nel
consuntivo è dell'ordine di centinaia di miliardi.
Voglio solo prendere due cifre su cui appuntare l'attenzione: la
prima è quella dell'avanzo di amministrazione. Si prevede che
l'avanzo di amministrazione per il 1983, da riportare quindi nel
bilancio 1984, sarà di 45 miliardi. La seconda cifra che voglio
discutere è la richiesta di un mutuo di 35 miliardi per coprire le
spese.
Devo dire che per gli elementi che ho a mia disposizione,
l'avanzo di amministrazione del 1983, una volta che si andrà a
vedere il consuntivo, non sarà di soli 45 miliardi, ma sarà
sicuramente molto superiore e probabilmente vicino o superiore ai
100 miliardi, e cerco di dimostrare questo tipo di previsione.
Al 6 dicembre di quest'anno le entrate erano di 576 miliardi,
quindi 25 giorni prima della chiusura dell'esercizio erano stati
emessi mandati per 319 miliardi, erano stati impegnati altri fondi
per 100 miliardi, erano stati prenotati 6 miliardi per opere che si
intendono fare e per cui ancora non c'è il provvedimento. Quindi su
576 miliardi le spese fatte, impegnate o prenotate sono di 425
miliardi, c'è una differenza di 150 miliardi tra la possibilità di
spesa e quella che è praticamente già stata decisa o che si pensa
di fare.
Se si fa una media mensile di spesa e la si aumenta, e si pensa
in sostanza che in questi 25 giorni la Giunta possa impegnare altri
50 miliardi, c'è comunque un avanzo di competenza nel 1983 di un
centinaio di miliardi. Ora rispetto alla previsione di 45, questo
significa che ci troveremo l'anno prossimo un nuovo avanzo di
amministrazione da iscrivere in questo bilancio il quale renderà
non necessario ricorrere al mutuo.
Se l'avanzo effettivo di amministrazione del 1983 sarà di un
centinaio di miliardi e qui ne abbiamo utilizzati solo 45, saranno
a disposizione altri 50 miliardi, per cui non sarà necessario
stipulare il mutuo.
Non sarà necessario stipulare il mutuo perché c'è anche un altro
grosso - non la chiamo falsificazione - trucco contabile, che è
quello relativo alle riserve.
L'Assessore Martin è riuscito ad iscrivere in 4 capitoli ben 19
miliardi di riserve: 6 miliardi per le spese obbligatorie, 6 per le
spese impreviste e 7 per i residui per Enti. Ora, 19 miliardi di
riserve quando nel consuntivo del 1982 per le spese obbligatorie
invece di 1,5 miliardi che c'erano allora, si sono utilizzati 513
milioni, per le spese impreviste si sono utilizzati 77 milioni
rispetto ai 2,5 miliardi previsti nel 1982, per i residui per Enti
su 3 miliardi se ne sono utilizzati solo 1.189 milioni.
Quindi scrivere nel bilancio 19 miliardi di riserve quando tutte
queste spese nel 1982 non hanno toccato i 2 miliardi, significa
avere una massa disponibile che anche essa contribuirà a non fare
contrarre il mutuo e permetterà poi di fare tutte le variazioni del
caso. Questo per dire che due dei presupposti principali del
bilancio, oltre agli indirizzi politici, cioè l'avanzo di
amministrazione e la contrazione di mutui, sono molto discutibili e
tolgono, dal punto di vista puramente finanziario, una gran parte
di veridicità a questo documento.
Ma non è questo il problema principale, che è invece, a mio
giudizio, un altro, e cioè è un problema politico che riguarda la
crescente dimensione dell'avanzo di competenza. Ogni anno noi
abbiamo delle somme che potremmo spendere e che non riusciamo
nemmeno ad impegnare: si tratta dell'avanzo di competenza e la
differenza fra le somme disponibili per la spesa e quello che la
Giunta regionale riesce a impegnare.
Ho fatto con l'ausilio di dati che gentilmente il Ragioniere
Capo mi ha fornito, una osservazione su questi fatti: nel 1973 su
54 miliardi disponibili, ci sono stati 9 miliardi di avanzo di
competenza (somme non impegnate); nel 1974, 8 miliardi su 58; nel
1975, 2 miliardi su 66; nel 1976, 3 miliardi di avanzo di
competenza su 96; nel 1975 e nel 1976 la percentuale di avanzo di
competenza rispetto alle somme disponibili era del 3%. Nel 1977
cominciano i guai: abbiamo 9 miliardi di avanzo di competenza su
111 disponibili, l'8%; nel 1978, 12 miliardi su 132, il 9%; nel
1979, 23 miliardi di somme non impegnate su 187, e siamo al 12%;
nel 1980 sono 28 miliardi di avanzo di competenza su 218, e siamo
al 13%; nel 1981, 41 miliardi non impegnati, assolutamente neanche
pensati come utilizzazione su 246; siamo al 17%; nel. 1982, 70
miliardi non impegnati su 450, siamo al 16%.
Quanti saranno nel 1983? Sicuramente per gli elementi che ho
detto prima, saranno oltre o vicini i 100 miliardi: questo è il
problema politico fondamentale su cui richiamo l'attenzione della
Giunta e dei Consiglieri.
E' un problema che pur mascherato in qualche modo c'è nella
relazione, dove si dice: "Le procedure fissate in molte leggi di
spesa sono assolutamente da rivedere". Certo è una questione di
procedure, ci sono delle procedure molto lunghe e complesse che
impediscono il pagamento o anche l'utilizzazione da parte dei
cittadini, questo è un elemento.
Si dice: vanno riviste le tecniche e le logiche di appalto di
lavori in esecuzione diretta. Le tecniche e le logiche: mi spiace
che oggi non sia presente il Consigliere Riccarand perché magari su
questo potrebbe dire qualcosa, comunque si fanno delle osservazioni
anche sugli appalti in economia diretta. Si dice sempre nella
relazione: "sono da riprogettare gli interventi concessi tramite
gli Istituti bancari, contributi in conto interessi", c'è
l'avvertenza che qualcosa nel meccanismo non funziona.
Devo però dire che, a mio giudizio, il problema non è solo di
tecnica amministrativa, ma è un problema politico: è il problema
principale che questo Consiglio deve affrontare. Non è possibile
continuare, avendo a disposizione 570 miliardi, ad impegnarne solo
450. Questo spreca delle risorse, delle possibilità di intervento
in momenti di crisi che probabilmente producono delle mancate
azioni di cui gli effetti si continuano a vedere.
Le ragioni di questo a mio giudizio stanno innanzitutto nella
mancanza di un progetto politico generale da parte dell'esecutivo.
Si è discusso molto, programmazione sì, programmazione no, si sono
anche discussi dei documenti programmatici, però per quello che
riusciamo a vedere manca un progetto complessivo che segni delle
indicazioni precise per l'azione dell'esecutivo. In questo senso
penso che una delle difficoltà sia anche quella della chiusura
dell'esecutivo e della maggioranza rispetto ad altre realtà. In
questa Regione, mentre le fabbriche chiudono, mentre l'agricoltura
continua a decadere, mentre il turismo non è più così saldo come
potrebbe essere, ci si rifiuta di prendere conoscenza di quello che
fanno in altre realtà regionali, per vedere come altrove vengono
affrontati questi problemi.
Questo è un problema politico che pongo perché mi sembra
importante per questo Consiglio regionale.
Il secondo elemento di carattere politico generale è che nella
logica della Giunta c'è più l'interesse a non perdere consensi con
le proprie iniziative, ad acquistarne di nuovi, piuttosto che la
volontà di andare fino in fondo per risolvere un determinato
problema. Le innovazioni in agricoltura, per esempio, sono da anni
suggerite da più parti, ma ancora non si è trovato - può darsi che
lo faccia il Presidente della Giunta Rollandin - l'Assessore che
abbia anche il coraggio politico di prendere una serie di misure,
di revisione delle leggi, di accorpamento, di cambiamento degli
indirizzi che poi producano degli effetti positivi.
Questa attenzione costante al singolo consenso probabilmente è
produttiva dal punto di vista dei voti, ma diventa poi un problema
rispetto alla capacità di amministrazione reale da parte
dell'esecutivo regionale.
C'è poi anche questo altro elemento: manca una capacità di
utilizzare bene la struttura burocratica della Regione; se ci sono
dei settori, degli organismi che non funzionano, occorrerebbe
ripensarli, prendere delle iniziative. Invece qui non si utilizzano
appieno le capacità dei funzionari che pure ci sono, si continua
sempre con la politica del giorno per giorno e non si riesce a far
lavorare questa struttura regionale con una produttività superiore
a quella consolidata. Credo che si possa pensare a qualche
intervento anche in questo campo, che ci siano qui delle persone
che possano dare un contributo per risolvere questi problemi.
Un ultimo elemento è quello del prestigio politico
dell'esecutivo nei confronti delle realtà esterne. Abbiamo visto
prima che c'è scritto nella relazione che le banche per esempio
riescono a rallentare di molto i mutui per la casa. La Regione ha
una disponibilità economica di 576 miliardi nel 1983, di 600
probabilmente nel 1984 e fa circolare una massa enorme di denaro.
Possibile che l'esecutivo non riesca, nelle trattative con le
banche, essendo uno dei fornitori di masse monetarie più grandi
della Valle d'Aosta, ad imporre determinate condizioni, a
concordare con le banche stesse l'utilizzazione di questi fondi per
sveltire le procedure?
Sono una serie di problemi che noi poniamo e che ci dicono che
questo bilancio non può ricevere il nostro voto. Continueremo con
la discussione del bilancio la nostra battaglia contro la Giunta,
voteremo contro il bilancio perché riteniamo che la Giunta
regionale con questo bilancio non abbia detto nulla di nuovo,
crediamo che per essere all'altezza di questa situazione
straordinaria occorrerebbe cambiare indirizzi, avere dei programmi,
avere delle forze che si impegnino fino in fondo non per interessi
di parte, ma per quello collettivo. Non crediamo che questa Giunta
regionale, anche dopo la cattiva prova di sè che ha dato sulla
questione del Casinò, abbia queste volontà e queste
caratteristiche. Quindi la nostra critica al bilancio è anche e
soprattutto una critica all'esecutivo regionale e alle ragioni
politiche che tale esecutivo sostengono.
Si dà atto che dalle ore 18 presiede il Presidente Giovanni
Bondaz.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
E' proprio vero che non si finisce
mai di imparare e non si finisce mai di sorprendersi. Quella che
una volta veniva definita con una certa ironia la maggioranza
silenziosa, oggi sembra che parli più dell'opposizione: è diventata
silenziosa l'opposizione e meno male che è intervenuto il
Consigliere Mafrica a salvare la situazione.
Ci sono due cose, che vorrei premettere alla questione del
bilancio, che non ho ben capito: una è un'osservazione che mi ha
rivolto il Consigliere Mafrica sull'atteggiamento del P.R.I., che
sarebbe poco coerente in Valle d'Aosta rispetto a Roma. Ma io
vorrei osservare che noi repubblicani non abbiamo la norma di
essere obbedienti al centro: con il centro abbiamo un rapporto
dialettico, a volte anche piuttosto duro, e certamente non sempre
il centro può recepire quelle che sono le richieste che vengono
dalla periferia, non solo per opinioni diverse ma soprattutto
perché ci sono situazioni diverse. Ad Aosta abbiamo ovviamente in
primo piano gli interessi della nostra Regione ed in secondo piano
gli interessi generali italiani, mentre a Roma pongono in primo
piano gli interessi di carattere nazionale rispetto a quelli di
carattere regionale.
D'altra parte mi sembra che l'affermazione del Consigliere
Mafrica sia anche in contrasto con quella che è l'evoluzione del
suo partito; non mi sembra che l'On. Cossutta sia stato espulso dal
partito perché non condivide le posizioni del segretario
Berlinguer; mi sembra che il rapporto dialettico sussista, che in
questo non ci sia nessuna incoerenza, ma ci sia invece una pratica
attuazione di quello che è il metodo democratico del libero
confronto delle idee, anche nell'interno dello stesso partito che è
governato da idee comuni di carattere generale.
L'altra osservazione che mi è stata rivolta è quella del
Consigliere Maquignaz, che ha ricordato che in questo Consiglio ho
affermato che gli interventi a favore di coloro che subiscono danni
da calamità naturali non è il soddisfacimento di un diritto, ma un
atto di solidarietà che la collettività compie nei confronti di chi
è colpito da queste calamità. E non l'ho capito perché non so se un
uomo di legge come è il Consigliere Maquignaz intenda applicare il
principio della colpa previsto dalla "lex aquilia" al Padreeterno;
questo mi sembra abbastanza difficile da comprendere, tuttavia su
questi argomenti avremo modo di ritornare in altra occasione.
Un'altra sorpresa - e questa volta piacevole - è stato scoprire
da parte mia che l'Assessore alle Finanze si è calato con molta
convinzione nel suo ruolo, almeno mi sembra di avere interpretato
così il significato della sua puntigliosa ed ampia relazione, alla
quale ha fatto da premessa una panoramica su quella che è la
situazione economica ed occupazionale del mondo occidentale. Quindi
sul piano delle intenzioni mi sembra che si possa dire che la
volontà dell'Assessore è fuori discussione.
Ma sul piano della realizzazione, o dell'applicazione di questa
volontà dimostrata attraverso la relazione e attuata nel bilancio,
probabilmente occorre chiarire le idee. Innanzitutto dobbiamo
chiederci se esisteva la possibilità concreta, sia sotto l'aspetto
politico che sotto quello temporale, di realizzare una rivoluzione
dei metodi gestionali: probabilmente questo stravolgimento non era
possibile in così breve tempo. Però dalla relazione risulta che
l'Assessore ha individuato correttamente alcune cause di
disattuazione e di ingovernabilità della spesa. Ha parlato infatti
dell'aumento dei residui passivi, ha fatto un riferimento alle
troppe, confuse e contraddittorie leggi regionali di spesa, ha
fatto un accenno alle lunghe procedure per la concessione e
l'erogazione dei mutui.
A questo punto direi che la diagnosi è valida, si tratta di
vedere se la terapia attuata è altrettanto valida. Credo che vi
sono alcuni motivi per ritenere che il bilancio di previsione del
1984 non è ancora sufficientemente significativo, sia sul piano
politico-programmatico che sul piano finanziario e contabile.
Il primo motivo consiste nella prevedibile disattuazione delle
disposizioni contenute nel bilancio, cioè si tratta di valutare se
vi sarà effettivamente la capacità di attuare quanto nel bilancio è
stato previsto.
Sfogliando le pagine del bilancio e della stessa legge
finanziaria, si rileva la mancata attuazione delle indicazioni
fornite nei precedenti bilanci, e la persistenza dei motivi di
disattuazione delle previsioni di spesa. Un indicatore, credo
quello più importante di questa situazione, ossia della
disattuazione e della ingovernabilità della spesa, è l'ammontare
elevato dei residui passivi, a cui correttamente faceva cenno anche
il Consigliere Mafrica, ed anche nelle consistenti economie di
spesa realizzate negli anni precedenti e reiscritte nell'attuale
bilancio. A mio avviso, occorre allora uno sforzo per ridurre le
probabilità che le autorizzazioni annuali di bilancio non siano di
fatto realizzabili, o che la struttura dell'Amministrazione ne
impedisca la realizzazione.
E qui vorrei richiamare l'attenzione dell'Assessore sugli
articoli 17 e 55 della L.R. 7 dicembre 1979, n. 68, che reca norme
sulla contabilità regionale. Recita testualmente l'ultimo comma
dell'art. 17: "Le leggi che prevedono opere ed interventi la cui
esecuzione si protragga per più esercizi finanziari, possono
autorizzare la stipulazione di contratti o comunque l'assunzione di
obbligazioni da parte della Regione nei limiti dell'intera somma in
essi indicata, fermo restando che formano impegni sugli
stanziamenti di ciascun bilancio ai sensi del successivo art. 55
soltanto le somme corrispondenti alle obbligazioni che vengono a
scadere nel corso del relativo esercizio finanziario".
L'art. 55 recita: "Gli impegni di spesa sono assunti nei limiti
dei singoli stanziamenti di competenza del bilancio per l'esercizio
in corso con deliberazione del Consiglio o della Giunta regionale,
salvo quanto disposto nei successivi commi del presente articolo
secondo la rispettiva competenza. Formano impegno sugli
stanziamenti del bilancio per l'esercizio finanziario le somme
dovute dalla Regione in base alla legge a contratto o altro titolo,
a creditori determinati o determinabili, sempre che la relativa
obbligazione venga a scadenza entro il termine dell'esercizio
medesimo. Nel caso di obbligazioni a carattere pluriennale, assunte
in base ad una specifica autorizzazione legislativa ovvero assunte
per le spese correnti, quando ciò sia indispensabile per assicurare
la continuità dei servizi a norma del precedente art. 15, formano
impegno sugli stanziamenti degli esercizi le sole quote che vengono
a scadere nel corso dell'esercizio medesimo".
Ebbene, questo vuole dire che con la legge di contabilità
regionale si sono forniti ai responsabili della spesa gli strumenti
tecnico-giuridici allo scopo di avvicinare il più possibile il
momento dello stanziamento al momento della realizzazione della
spesa. Questo è estremamente importante e fondamentale, quindi la
corretta utilizzazione della legge di contabilità regionale e di
quella finanziaria consente di realizzare nuovi rapporti tra leggi
di spesa e bilancio annuale, e tra programma economico e bilancio
pluriennale, e soprattutto consente di arrivare ad un nuovo
concetto di impegno.
Questi strumenti - bilancio annuale e pluriennale, la legge
finanziaria che l'accompagna e la legge di contabilità regionale -
sono entrati nella nostra realtà amministrativa, perché di fatto
abbiamo attuato un metodo di fare il bilancio annuale e pluriennale
accompagnandolo con la legge finanziaria, un metodo nuovo rispetto
agli anni scorsi (parlo di cinque anni fa). Però questi strumenti
sono sì entrati nella nostra Amministrazione, ma sono entrati a
livello formale. Adesso occorre lo sforzo per farli entrare anche a
livello sostanziale e gestionale. Mi pare che qui sia il punto
fondamentale per ottenere l'efficacia del bilancio, per ottenere il
contenimento in limiti endemici e non epidemici come gli attuali,
dei residui passivi.
La legge finanziaria, che è uno di questi strumenti importanti,
per il 1984 si limita a recare stanziamenti per lo stesso anno 1984
e quello che è più grave è che questo avviene soprattutto in
settori quali ad esempio la difesa del suolo, in cui per le ingenti
somme destinate sarebbe quantomai necessaria una previsione di
spesa almeno a medio termine, perché non è ipotizzabile che quegli
stanziamenti possano essere impegnati e spesi soprattutto nell'arco
di un solo anno. Questa mi sembra una delle strade maestre per
contenere la formazione dei residui passivi e delle stesse economie
di spesa.
L'altra strada è quella che più volte è tornata in discussione
in questo Consiglio e riguarda il sistema degli appalti, attuato in
particolare dall'Assessorato ai Lavori Pubblici. E' evidente che
un'opera pubblica che l'impresa non può realizzare nell'arco di un
solo anno, ma nel giro di due o tre o quattro anni, non può far sì
che lo stanziamento avvenga totalmente nell'anno in cui si dà
inizio all'opera, da una parte, quindi stanziamento negli anni
successivi con una corretta previsione di quelli che saranno gli
stati di avanzamento, dall'altra parte la richiesta all'impresa di
concorrere all'appalto e di presentare il famoso piano di sviluppo
dei lavori. Questo consentirebbe anche di fare una maggiore
attenzione sui progetti, di avere una migliore verifica del
comportamento dell'impresa, e di evitare almeno in larga misura il
ricorso alle perizie suppletive.
Credo che sia anche il caso di ricordare che la mancanza di
previsioni pluriennali favorisce la discontinuità dell'agire
pubblico, proprio perché non essendo vincolato a nessun progetto
pluriennale l'agire pubblico rischia di diventare scoordinato, e
c'è anche l'altro rischio, che il Consiglio si trovi in difficoltà
nell'esercitare la sua funzione fondamentale di controllo
sull'operato dell'esecutivo.
Ma quello che è ancora più importante, perlomeno dal punto di
vista strettamente economico, è che questo sistema impedisce di
conoscere con sufficiente anticipo, sia agli operatori privati che
agli enti pubblici che dalla finanza regionale si alimentano quelle
che sono le direttrici dell'Ente Regione. Siccome gli investimenti
che fa la Regione sono per la Valle d'Aosta estremamente importanti
ed hanno una grossa influenza su quella che è l'imprenditoria
locale, sia privata che pubblica degli enti locali, evidentemente
il conoscere in anticipo o tempestivamente quali sono queste
direttrici, consente agli altri operatori, sia privati che
pubblici, di assumere tutta una serie di decisioni coerenti a
quelle che sono le scelte di fondo e gli investimenti della
Regione.
Un altro motivo di incertezza, e qui tocco forse un argomento
delicato ma spero di non essere frainteso, è costituito dalle
previsioni di contributi ai Comuni, previsioni che non sono state
fatte in bilancio, ma rimandate ai fondi inglobali in attesa della
approvazione di una legge ad hoc. Se questo comportamento può sotto
certi aspetti ritenersi giustificato in relazione però alle spese
di investimento, per quanto riguarda invece le spese correnti si
determina un fatto anomalo abbastanza grave: la spesa di gestione è
qualcosa di ricorrente e di obbligatorio e se i Comuni non sanno
per tempo se e in quale misura le loro spese correnti verranno
coperte dal finanziamento regionale, come possono fare i loro
bilanci in maniera corretta?
Tornando ai contributi per le spese di investimento, si può
notare che il 50% degli stanziamenti finora effettuati in base alla
legge 10 del 1982 non risultano pagati. Questo campanello di
allarme non è stato secondo me sufficientemente sentito, perché nei
fondi globali si propone di destinare per le spese di opere
pubbliche comunali ben 25 miliardi ed altri 25 miliardi per
contributi ai Comuni per la realizzazione di opere
igienico-sanitarie, oltre a tutta una serie di stanziamenti minori
che trovano spazio nel bilancio.
Allora io dico che dall'esame del settore finanza locale
emergono chiaramente una serie di disfunzioni nei rapporti
finanziari fra Regione ed Enti locali; tuttavia questo non viene
esaminato nella relazione, né il motivo di tali anomalie viene in
qualche modo evidenziato e di conseguenza non vengono nemmeno
proposti interventi capaci di superare queste difficoltà.
Un'altra domanda che mi pongo è questa: a fronte di un cospicuo
avanzo di amministrazione e di fronte al rischio della riduzione
del riparto fiscale dai 9 ai 7/10 (e purtroppo questo sembra un
rischio diventato di nuovo estremamente attuale), non sarebbe stato
più corretto contrarre le spese piuttosto che prevedere il ricorso
ad un mutuo di 35 miliardi?
In sintesi, cosa ho voluto dire con queste mie osservazioni al
bilancio? Ho voluto dire che abbiamo introdotto sul piano formale
gli strumenti tecnico-giuridici idonei per avvicinare il momento
dello stanziamento a quello della realizzazione della spesa, ossia
i nuovi bilanci annuale e pluriennale e la legge finanziaria;
adesso occorre che questi strumenti diventino operanti sul piano
sostanziale e su quello gestionale. In ultima analisi occorre
definire un nuovo concetto di stanziamento con le ipotesi e nello
spirito degli articoli 17 e 55 della legge 68/79 di contabilità
regionale, perché attraverso la definizione di questo concetto, a
mio avviso, si può trovare la forza per voltare pagina, per
riuscire a dare al bilancio regionale quella efficacia che è nelle
intenzioni dell'Assessore Martin e che noi ci auguriamo raggiunga
quanto prima.
Sono lieto di poter rivolgere anche un ringraziamento
all'Assessore Martin, perché nella sua relazione ha richiamato una
mozione da me presentata ed approvata dall'intero Consiglio, che
riguardava la revisione delle leggi di spesa. E' anche questo un
passo obbligato attraverso il quale occorre passare, se vogliamo
fare dell'Amministrazione regionale, sotto l'aspetto economico e
finanziario, uno strumento capace di incidere veramente nella
realtà economica della nostra Regione e se vogliamo utilizzare nel
modo migliore e più adeguato quelle risorse non indifferenti che
abbiamo a disposizione.
PRESIDENTE:
Ha chiesto di parlare il Consigliere Ricco,
ne ha facoltà.
RICCO - (D.C.):
Spero di essere breve, anche perché dopo
l'ampia e completa relazione dell'Assessore Martin, che si è calato
veramente nella sua qualifica di Assessore, dopo aver fatto cenno
anche alla situazione nazionale ed internazionale, non c'è molto da
dire, almeno come maggioranza.
Come tutti sanno, il bilancio di previsione è il documento
politico-contabile che traccia la via, sceglie la strada
amministrativa della Regione per l'anno cui si riferisce.
Logicamente ogni bilancio di previsione è soggetto ad eventuali
modifiche in base a fatti che si possono verificare nell'anno cui
si riferisce. Come sempre, è logico, l'opposizione cerca di fare
critiche a questo documento presentando le entrate come non
completamente previste, le spese come non tutte pertinenti,
l'avanzo di amministrazione presunto non perfettamente
determinato.
Di contro la maggioranza cerca di bilanciare queste critiche,
specificando che il preventivo è diverso dal consuntivo e quindi i
dati non possono essere costi certi. Nessuno è frate indovino.
Certamente sulle somme esposte in questo bilancio 1984, parte
Entrata, pendono diversi interrogativi: primo, la riduzione da 9 a
7/10 delle entrate del riparto fiscale; secondo, la possibile,
direi quasi certa, riduzione dei proventi del Casinò a seguito dei
fatti noti di cui abbiamo discusso, stiamo discutendo e
discuteremo; terzo, l'eventuale riduzione dell'entrata erariale
relativa all'IVA all'importazione, che è la massima entrata di
riparto, a seguito della prossima apertura di altri trafori.
Come già ho detto in altre occasioni, occorre seguire la vita di
questo complesso autoporto ed è opportuno esaminare la possibilità
di un minimo intervento regionale in questo campo, dove gli
interessi finanziari sono quasi preminenti su tutti gli altri, per
cui non possiamo estraniarci lasciando tutto in mano alla pur
valente capacità di alcuni operatori economici.
A completare questo discorso non possiamo dimenticare l'estrema
importanza dell'Autostrada Aosta-Courmayeur, che ancora non è
iniziata.
Ritornando alla tanto temuta riduzione dei 2/10 del riparto
fiscale, proposta con disegno di legge dal Governo centrale, per
rispondere al Consigliere Maquignaz, il nostro Gruppo ha già
dimostrato negli ultimi tempi di schierarsi a difesa dell'autonomia
regionale e principalmente di quella finanziaria. Continueremo a
difenderla in Valle ed anche altrove.
Nella malaugurata ipotesi che dovessimo soccombere, sono
dell'avviso, come detto altre volte, di chiedere la modifica del
sistema di riscossione delle entrate erariali che attualmente, come
sapete, vengono versate allo Stato, mentre è necessario che le
imposte e tasse riscosse vadano versate presso la Tesoreria
regionale, così come avviene in Sicilia. Per esempio, vorrei
pregare caldamente l'Assessore Martin di riprendere in mano il
problema, già in parte affrontato dal suo predecessore, del
potenziamento dei servizi del suo Assessorato, allo scopo di poter
definire in modo adeguato quanto previsto dall'art. 6 della legge
di riparto fiscale. A mio avviso si tratta di oltre una decina di
miliardi per anno che ancora non sono stati attribuiti e quindi non
sono entrati nelle casse regionali.
Il Ministero del Tesoro, come tutti sanno, ha ottemperato al
saldo di quanto dovuto per il 1981 e così ha anche definito il 1982
ed anche per il 1983 ha mantenuto i suoi impegni. Come vedete si è
trattato di un breve periodo di assestamento ed il problema della
riscossione del versamento da parte dello Stato alla Regione è
entrato nella normalità, quindi in futuro non avremo molto da
scialare sui residui attivi di pertinenza erariale perché la festa
è finita.
Il Consigliere Mafrica ha fatto una brillante esposizione di
critiche, molte delle quali ben architettate, e qualcuna si potrà
verificare nel senso da lui prospettato, vedi per esempio la scarsa
mia convinzione che saremo costretti a contrarre un mutuo.
Come dicevo prima, stiamo discutendo di previsioni e quindi di
probabilità, non di certezze; non stiamo discutendo di consuntivo e
quindi di fatti contabili avvenuti, dai quali non si potrà
derogare.
Chiudo il mio breve intervento e mi riservo anche una replica a
seguito di interventi dell'opposizione.
PRESIDENTE:
Ha chiesto di parlare il Consigliere Perrin,
ne ha facoltà.
PERRIN - (U.V.):
Déjà l'Assesseur aux Finances, en
illustrant le budget pour l'année 1984, avait posé l'accent sur la
menace qui pèse nouvellement sur la Vallée d'Aoste de voir
retrancher 2/10 de la quote-part de la répartition financière entre
la Région et l'Etat.
D'autres Conseillers ont également mis l'accent sur ce
retranchement et je crois qu'il soit bien, avant de terminer la
discussion générale, y revenir un instant.
Le Conseiller Maquignaz a rappelé les mots d'Emile Chanoux,
qu'il n'y a pas d'autonomie politique sans autonomie financière;
j'ajouterai qu'il n'y a pas cette autonomie, soit politique, soit
financière, s'il n'y a pas la sûreté des entrées financières de
l'Administration régionale. Sûreté qu'on a eu après un très long
processus - si l'on pense que nous aurions dû obtenir cette sûreté
au moins à partir de 1948 - seulement en 1981 à travers la loi de
l'Etat du 26 novembre 1981, n. 690, qui avait défini le rapport
financier entre l'Etat et l'Administration régionale, en octroyant
à la Vallée d'Aoste les 9/10 d'à peu près tous les impôts perçus
dans notre Région ou produits en notre Région.
Nous savons également qu'au mois de septembre, lorsque le
Gouvernement a présenté la loi financière pour l'année 1984, à
travers l'article 14 de cette même loi, l'Etat avait essayé de
retrancher 2/10 en descendant de 9/10 actuels à 7/10, ce qui aurait
signifié en ce moment une perte pour la Vallée d'Aoste d'environ 70
milliards annuels.
Face à cette menace, il faut dire que la position des forces
politiques valdôtaines avait été à peu près unanime, à l'exception
de celle de Nuova Sinistra, qui est d'ailleurs toujours la même
depuis plusieurs années, et celle du Parti Socialiste Italien, qui
à mon avis essayait de défendre certaines affirmations faites par
le Sous secrétaire Amato quelques jours auparavant.
Grâce à cette position quasiment unanime et à l'activité du
Sénateur Fosson à Rome et l'appui des forces politiques italiennes
à Rome même, la menace a été détournée momentanément. J'ai dit
positions presque unanimes aussi à Rome, parce qu'il faut également
souligner qu'à l'intérieur de certains partis il y
a eu une
contradiction: à l'intérieur du Parti Socialiste, par exemple, les
positions étaient divergentes puisque d'un côté on convenait sur la
nécessité et la volonté de ne pas enlever ces 2/10, tandis que le
Sous secrétaire Amato continuait - et cela est démontré par les
procès-verbaux de la première Commission - sur le chemin qu'il
avait pris lors de sa venue à Aoste.
La position des différentes forces et l'activité du Sén. Fosson
avait porté au "stralcio" de l'art. 14.
Je me souviens que le Sénateur nous disait à ce moment-là, il ne
faut pas être trop pessimistes, et en effet son demi-optimisme
s'était démontré véritier, parce qu'il est vrai, on avait à ce
moment-là évité le retranchement, mais justement à travers cette
procédure de "stralcio" on savait également qu'une loi ad hoc
présentée et ce qui est arrivé mardi dernier, si je ne me trompe
pas, à travers une loi (un article unique) qui représente
entièrement l'ancien article 14 de la loi financière de l'Etat, ce
qui est d'autant plus grave parce que - comme déjà dans l'art. 14 -
il n'y a pas des limitations, de dates, tandis que la loi
financière sert pour l'année 1984. Avec la présentation de cette
loi, si cette tentative du Gouvernement réussissait, notre budget
serait retranché des 2/10 non seulement pour l'année 1984, mais à
l'infini.
Or, je crois que cette représentation de l'art. 14 démontre une
nouvelle manifestation de volonté anti-autonomiste du Gouvernement,
volonté anti-autonomiste qui s'était manifestée lors de la
présentation de la loi financière et qui revient en ce moment, dans
un moment, entre autre, extrêmement difficile: nous avons vu les
efforts que l'Assessorat aux Finances a fait pour limiter les
dépenses courantes et pour augmenter les dépenses d'investissement,
pour faire face aux difficultés que nous rencontrons toujours plus
dans toute l'économie valdôtaine, mais surtout dans le secteur
industriel.
Si cette menace devait aller de l'avant, évidemment nous
risquerions de ne pas pouvoir faire ces investissements désirés en
ce moment de grande difficulté.
Mais je crois que, plus que mettre l'accent sur cet aspect
économique, nous devrions mettre l'accent sur un aspect de
principe; en effet nous croyons que la présentation telle qu'elle a
été faite de ce projet de loi, constitue une double violation du
Statut de la Vallée d'Aoste, une violation à l'art. 44 puisque au
Conseil des Ministres, chaque fois que l'on discute d'un projet de
loi concernant la Vallée d'Aoste, 3e alinéa de l'art. 44, on
devrait voir la présence du Président du Gouvernement régional, ce
qui n'a pas été; violation aussi à l'art. 50, puisque une
modification de la répartition financière entre l'Etat et la Région
doit être faite en accord avec la Région Vallée d'Aoste.
Donc, c'est sur cette position de principe que je voudrais
mettre l'accent et pour laquelle je voudrais faire un appel à
toutes les forces politiques présentes en ce Conseil, même et
surtout je dirais à ces forces qui, lorsque nous avions présenté
cet ordre du jour contre l'art. 14 de la loi financière, avaient
voté contre ou s'étaient abstenues.
Je crois que n'importe quelle force valdôtaine doit sauvegarder
les principes, doit veiller à la sauvegarde et à l'observation du
Statut. Donc, défense de celles qui sont les prérogatives de la
Vallée d'Aoste, même si justement, comme disait le Conseiller De
Grandis, on doit se mettre dans un rapport dialectique avec le
centre et donc je demanderais à ces forces qui s'étaient abstenues
ou qui avaient voté contre, cette fois de réfléchir et de donner un
coup de main à la Vallée d'Aoste, de veiller à la sauvegarde de sa
spécialité.
Pour ce qui nous concerne, si je ne me trompe pas M. Mafrica a
fait allusion sur la contradiction qu'il y aurait dans l'Union
Valdôtaine, qui est en majorité en Vallée d'Aoste, avec des forces
qui au Gouvernement italien essayent de porter de l'avant des
attaques à notre autonomie financière, donc à l'autonomie tout
court.
Je pense qu'il n'y a pas de contradiction, mais évidemment nous
l'avons déclaré en tant que mouvement, si ces attaques devaient
aboutir dans le sens désiré par le Gouvernement italien,
certainement nous devrions, en ce qui concerne Rome, revoir notre
position, puisque nous faisons une nette distinction entre la
politique que l'Union Valdôtaine conduit dans l'Etat et la
politique que l'Union Valdôtaine conduit en Vallée d'Aoste, comme
nous ferions des distinctions si nous étions présents par exemple,
au Parlement européen, ce qu'on pourrait souhaiter pour le
futur.
Je demande au Président du Conseil de vouloir bien inscrire et
mettre ensuite en votation cet ordre du jour que je vais vous
lire:
IL CONSIGLIO REGIONALE DELLA VALLE D'AOSTA
riunito in data 16 dicembre 1983
VISTO che il Governo centrale ha presentato un disegno di
legge tendente a ridurre di due decimi il gettito delle imposte
erariali attribuite dal Parlamento italiano con legge 26.11.1981,
n. 690, alla Regione Valle d'Aosta in applicazione della legge
costituzionale 26 febbraio 1948, n. 4;
CONSTATATO come tale atto rappresenti una grave violazione degli
artt. 44 e 50 dello Statuto Speciale della Valle d'Aosta, legge
costituzionale della Repubblica Italiana;
CONSTATATO altresì che tale iniziativa governativa pone in
evidenza la volontà, già manifestata nella predisposizione della
legge finanziaria dello Stato, di limitare ingiustamente
l'autonomia finanziaria della Regione e di comprimere quindi la sua
specialità;
RIBADITO che la minacciata decurtazione del bilancio regionale
di un quarto delle entrate derivanti dal riparto fiscale impedirà
di fare tutti quegli investimenti necessari per fronteggiare la
grave crisi industriale ed occupazionale della Valle d'Aosta,
aggravatasi ulteriormente in questi ultimi tempi, causando così
pesanti riflessi su tutta l'economia valdostana;
EVIDENZIATO nuovamente che con il ritorno a soli 7/10 del
riparto fiscale la popolazione valdostana verrebbe penalizzata due
volte dovendo subire sia le misure restrittive che gravano su tutte
le altre Regioni sia una netta perdita nel proprio bilancio
regionale;
CONDANNA
il Governo centrale che con tale richiesta ha commesso un grave
errore politico perché menomando l'autonomia finanziaria della
Valle d'Aosta, pone limiti e vincoli al processo di crescita
globale dell'autonomia valdostana;
RESPINGE
fermamente il tentativo e la volontà di attentare alla
specificità della Valle d'Aosta sancita dalla Costituente per le
ragioni etniche, culturali, linguistiche e storiche che
caratterizzano il nostro popolo;
CHIEDE
al Governo italiano di ritirare tale ingiusto provvedimento e al
Parlamento della Repubblica di respingerlo;
SOLLECITA
i Parlamentari valdostani ad assumere nei confronti del Governo
e del Parlamento tutte le iniziative necessarie per salvaguardare i
diritti del popolo valdostano sanciti dalla Costituzione.
C'est donc l'ordre du jour que nous avions déjà voté à large
majorité dans ce Conseil, ordre du jour qui est en ce moment
présenté par les forces de la majorité, mais je fais un appel à
toutes les forces politiques présentes en ce Conseil, puisque cet
ordre du jour puisse être voté à l'unanimité.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
Da sei anni esamino questo,
chiamiamolo bilancio, questo documento che la Giunta prepara e che
rende come motivo di confronto e di verifica fra l'opposizione e le
forze di maggioranza.
Come ho detto, in sei anni non ho visto dei mutamenti
sostanziali, dei cambiamenti, ma solo delle copie ripetute di anno
in anno, ovviamente con degli aumenti di cifre-, tanto per tenersi
aggiornati con quella che è la svalutazione, soprattutto sulle
spese correnti, che incidono per circa i 3/4 sui 550 miliardi
(cifra che è stata confezionata tenendo presenti i 9/10), seppur
abbiamo - e mi auguro il contrario - delle grosse perplessità sul
fatto che vengano poi effettivamente erogati dal Governo
nazionale.
Fatte queste considerazioni, aggiungerei anche che all'inizio
della legislatura, su quel documento programmatico presentato dalle
forze di maggioranza, si apriva uno spiraglio di novità
dell'andamento politico attuato in questi ultimi anni, perché in
quel documento si rispecchiavano delle idee e delle volontà
politiche tese a migliorare, dal punto di vista economico e
sociale, la nostra Regione.
Da quel poco tempo che ho avuto per poter leggere e verificare
questo documento, vengono a mancare questi presupposti. Non so se
la Giunta è stanca per le ultime disavventure della questione
Casinò (vedo anche l'assemblea molto stanca); alcune forze di
opposizione si atteggiano quasi a sostenere la maggioranza, altre
della maggioranza si contraddicono su questo importante documento e
quindi mi trovo un po' sprovveduto per esaminarlo e darne un
giudizio politico.
Innanzitutto, dopo gli allori su cui si è ricostituita dopo le
elezioni, mi pare di dover dare un giudizio negativo a questa
Giunta perché si è addormentata; troppi ritardi, troppe lungaggini
nell'applicazione di quelli che erano gli intenti e tutte le
promesse accampate nel periodo pre-elettorale.
Vorrei fare quattro punti: in agricoltura chiaramente c'è stata
una devastazione con interventi a pioggia con cinquantamila leggi e
leggine, è chiaro che di anno in anno si è ripetuto il
rifinanziamento senza tenere presente quel radicale cambiamento che
l'agricoltura impone con tutte le sue leggi e con tutti gli
interventi di adeguamento della CEE, eccetto quelle alluvioni in
prossimità delle elezioni che si sono avute puntualmente anche
quest'anno: montagne che si muovevano, colline che smottavano
(questo l'abbiamo saputo solo dalle ratifiche delle deliberazioni
di Giunta). Io non sapevo nemmeno che in primavera in Valle d'Aosta
fossero successe alluvioni di una portata di centinaia di milioni,
pertanto non ho votato quelle ratifiche perché mi è stato detto che
non ero informato sulla situazione alluvionale della Valle: e va
bene, questa è una cosa che ho scoperto in quel momento!
Nell'artigianato, c'erano varie promesse di intervento, di
qualificazione, di avviamento al lavoro, l'apprendistato ai
giovani, finora non attuate: d'accordo che dobbiamo dare un po' di
tempo all'Assessore Pollicini che è nuovo in questo campo; però lo
ritenevo un po' più spigliato e un po' più celere nell'applicare e
nel volere fare qualcosa. Nonostante abbiamo votato una legge di
rifinanziamento su quella che è la legge dei mutui, perché la
Giunta di questi problemi di carattere economico che sono
importantissimi - e loro non sono ancora convinti dell'incidenza
che hanno sul settore operativo e sul settore artigianale, che è
tutto l'apparato produttivo e più sano della nostra Regione - si è
dimenticata, e coloro che venivano a fare le richieste sono stati
spediti agli istituti di credito: che se la vedano con le banche,
le quali a suo dire, avevano dei grossi finanziamenti. E questo è
come lavarsi le mani.
Prima avevamo l'Assessore che prometteva e poi si rendeva
latitante, adesso l'Assessore è presente però si è occupato
solamente dell'industria, con la conseguente perdita di posti,
ovviamente, nonostante il suo grande impegno per questo settore che
ha privilegiato trascurando l'artigianato, il commercio e tutte le
varie attività collaterali. Tutti i giorni leggiamo sul giornale
che perdiamo posti di lavoro, tagli di qua e tagli di là: non so
allora quanto la sua azione sia stata valida, lasciando da parte
nel contempo quei settori che nel documento programmatico, e
soprattutto dopo quello che ha detto il Presidente della Giunta
all'inizio di questa legislatura, presentavano problemi da non
sottovalutare, da tenere nella dovuta considerazione. Se togliamo
la parentesi di quella leggina che, dopo essere stata più volte
rinviata dal Consiglio per mancanza dell'Assessore competente, è
stata per fortuna dal Presidente della Giunta e l'Assessore alle
Finanze portata in Consiglio e votata, non si è fatto niente ed
abbiamo perso sei mesi.
La qualificazione professionale: siamo arrivati al punto di
farla decollare ed anche il Consigliere De Grandis ne era a
conoscenza, ma non se n'è più parlato, è rimasta una lettera morta
nel cassetto.
Gli interventi programmati nel momento in cui c'era carenza di
gasolio ecc., al fine di incentivare coloro che producevano energia
alternativa: da tre anni la legge è ferma, non si sa più
niente.
Bisogna anche una volta l'anno fare un confronto con la Giunta
dal punto di vista politico: cosa fa, se non interventi settoriali
e naturalmente tendenti al mantenimento del potere? Di veramente
utile per la nostra collettività, a mio parere, è stato fatto
pochissimo.
Penso nella mia posizione di fare non un'opposizione ferrea, ma
un'opposizione critica nei confronti della Giunta, per incentivarla
e spingerla, ed accelerare e diminuire tutta questa burocrazia che
sembra regnare già in campo nazionale. Nella nostra piccola Regione
queste cose si dovrebbero sveltire, accorciare i tempi e
applicarle, in una maniera più consona.
I fondi per la casa sono due anni che si rifinanziano; mi
risulta che giacciono 400 o più domande, sono ancora ferme le
convenzioni con le banche, la trasmissione degli atti a coloro che
hanno fatto una richiesta di mutuo agevolato per dare una garanzia
di acquisto di un immobile non è ancora pervenuta, quindi non
sappiamo come vada a finire il problema casa.
La variante 10 al piano regolatore: si rimanda la palla dal
Comune alla Regione, si scaricano le varie responsabilità, ma
ancora la variante 10 non è applicabile.
Questi sono dei grossi problemi che incidono negativamente nella
nostra collettività, perché i finanziamenti statali che aspettano
di essere attuati rimangono a Roma, vengono rinviati per mancanza
di una applicazione.
Fatte queste brevi considerazioni, di carattere generale, mi
riserverò di dare il voto negativo o positivo a seconda delle
risposte che riceverò durante la lettura dell'articolato dai vari
Assessori competenti e soprattutto dal Presidente della Giunta, che
mi auguro si riprenda e che domani possa essere con noi per dare
delle chiarificazioni.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Vorrei solo soffermarmi su un aspetto
del bilancio, cioè quello dello sviluppo economico, anche se è
difficile qui in Consiglio porre alcune questioni in quanto in
Commissione praticamente non c'è stata nessuna discussione con gli
Assessori; evidentemente era un giorno particolare, però discutere
un problema così importante senza una breve discussione preliminare
in Commissione può portare a porre in Consiglio tutta una serie di
questioni che potevano essere già risolte.
Leggendo queste cifre, diventa difficile capire quali sono i
collegamenti con quel programma che la maggioranza ha portato, su
cui noi abbiamo dato un giudizio positivo come metodo in quanto era
la prima volta che in Consiglio si discuteva di un programma dove
noi abbiamo fatto le nostre osservazioni, ma diventa appunto
difficile vedere in questo bilancio quali sono i fatti nuovi, le
direttive con cui questa maggioranza vuole risolvere alcuni
problemi. E se noi questo lo verifichiamo partendo da questo
settore, cioè lo sviluppo economico, che dovrebbe essere un po' il
cuore dell'attività della Regione, quello che dovrebbe produrre
ricchezza, vediamo che su questo bilancio le critiche fatte dal
Consigliere Mafrica si accentuano.
Alcuni dati: il consuntivo del 1982 dice che il 25% delle spese
sono state impiegate per lo sviluppo economico; nelle previsioni
assestate del 1983 il 24%; nelle previsioni del 1984 il 19,9%, cioè
un 4% in meno su questo. Se poi andiamo a vedere le previsioni
assestate del 1983 nel mese di dicembre, addirittura si ha il 31%
che sono state spese o impegnate in questo settore. Quindi vuol
dire che in questo bilancio c'è una grossa differenza (non è quello
che diceva il Consigliere Ricco, che non si può essere maghi): mi
pare che le differenze siano abbastanza sostanziose.
Cosa vuol dire? Vuol dire che oggi si sottraggono delle scelte
dai 20 ai 50 miliardi: oggi scegliere dove si vogliono indirizzare
questi 20 o 50 miliardi è una cosa importante, non di poco conto, e
questa è una decisione voluta, cioè non si vuole oggi intervenire
in un settore al quale, a detta dell'Assessore dell'Industria con
articoli sulla stampa e da alcuni altri dati, si dovrebbe dedicare
maggiore attenzione. Abbiamo un'industria dove si perde dal 1981 a
fine 1984 il 40%, l'agricoltura che perde 1/3 nei dieci anni dal
1971 al 1981; il commercio evidentemente è legato con la situazione
economica della Regione che anche lì ha delle grosse difficoltà, il
turismo anch'esso è in difficoltà.
Quindi ci doveva essere, soprattutto in questo primo bilancio,
l'inizio di una legislatura con cinque anni in avanti. Potrei
capire questo atteggiamento se fosse un bilancio di fine
legislatura! Da questi dati si vede la non scelta di questo
bilancio. Questo vuol dire che si vuole continuare con quella
politica e un Assessore ha interrotto un Consigliere dicendo: ma
noi non vogliamo fare come fanno a Napoli! Di spendere molto meno
di quello che abbiamo. Va bene, ma a Napoli ci sono delle
responsabilità non solo degli ultimi otto anni, ma di quelli
passati. Noi diciamo che non bisogna spendere di più di quello che
si ha, ma spendiamo almeno quello che abbiamo, perché quando si
passa da una previsione del 1983 assestata a 436 da 576 miliardi,
140 miliardi è una certa somma, quindi non è che si possa dire che
non si è voluto spendere o abbiamo voluto tenere una riserva per
far fronte a delle situazioni gravi.
Diventa pertanto difficile capire qual'è la linea politica,
perché in Consiglio, tutti si lamentano per l'agricoltura, ma anche
per questo settore passiamo praticamente, dalle previsioni
assestate del 1983 a quelle del 1984, dal 7,8% su questo bilancio
al 5%; c'è quindi un quarto in meno che viene stanziato; se poi
andiamo sempre su quel dato del dicembre 1983 assestato, qui si era
speso o impegnato il 10% del bilancio, il che vuol dire che si
prevede di spendere la metà.
Questa non è una politica di previsione, ma solo di rincorrere i
problemi. Di fronte a questa politica noi sottolineiamo la non
scelta che si vuol fare su questo bilancio.
Hanno ragione coloro che hanno scelto la politica di tacere per
dissentire, anche se noi non abbiamo accettato quella politica;
anzi, vogliamo dire per dissentire da questa non volontà di scelta
di questa maggioranza regionale, che di fatto nasconde possibili
entrate per poi, giorno per giorno, poter contentare certe realtà
che vengono portate avanti.
Per questo mi riservo di intervenire settore per settore, ed
inviterei gli Assessori, all'inizio di ogni loro settore di
competenza, di relazionare globalmente sullo stesso, perché anche
nel mio intervento si sente questa mancanza, soprattutto essendo io
Consigliere nuovo, che non ha alle spalle esperienza di discussione
sui vari argomenti.
Concludendo, per fare chiarezza proprio sul documento più
importante, che dovrebbe stare a cuore non solo alla maggioranza,
ma all'intero Consiglio, soprattutto in un momento di crisi, prego
i singoli Assessori di voler illustrare le scelte
fondamentali previste nel bilancio di previsione 1984, il perché di
queste differenze rispetto agli anni passati, in modo da poter
portare anche un contributo non solo alla discussione del bilancio,
ma anche per i prossimi mesi.
PRESIDENTE:
Signori Consiglieri, non c'è più nessuno
iscritto a parlare per la discussione generale sul bilancio. La
Conferenza dei Capigruppo sarebbe di converso convocata, per cui
chiudo la discussione generale.
Faremo ora la riunione dei Capigruppo e domani mattina
l'Assessore farà la sua replica, dopodiché si continuerà nella
discussione del bilancio, articolo per articolo.
La seduta è sospesa per permettere ai Capigruppo di
riunirsi.
Si dà atto che la seduta è sospesa dalle ore 19,02 fino alle
ore 20,09.
