Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2221 del 23 marzo 2023 - Resoconto
OGGETTO N. 2221/XVI - Interrogazione: "Stato dell'arte
rispetto agli incontri del tavolo di confronto con il Comune di
Aosta in merito alle problematiche legate all'ampliamento del
complesso ospedaliero U. Parini".
Marguerettaz (Presidente) -
Punto n. 45 all'ordine del
giorno. La parola per la risposta all'assessore Marzi.
Marzi (SA) -
Il tavolo tecnico oggetto dell'iniziativa ha
visto sinora svolgersi quattro incontri: l'11 giugno e il 27 luglio
del 2021, il 28 giugno e il 4 novembre del 2022.
Nel corso degli incontri non sono ad oggi emerse criticità
tecniche sulla realizzabilità dell'opera.
Relativamente alle evoluzioni progettuali intervenute nel corso
del 2023, i primi elaborati in variante del progetto definitivo di
ampliamento a est confermano la compatibilità della realizzazione
dell'intervento con la salvaguardia dei reperti archeologici che
verrebbero quindi ospitati all'interno del nuovo piano seminterrato
prospiciente in Via Guedoz.
Riguardo a tale aspetto, la Soprintendenza indicherà le modalità
di fruizione dei reperti e in fase di progettazione definitiva
renderà il proprio parere, già espresso informalmente, circa la
compatibilità dell'ampliamento con la sottostante area
archeologica.
I reparti ospedalieri oggi ospitati presso gli edifici ex
maternità e Beauregard saranno tutti trasferiti al Parini nella
fase successiva alla realizzazione dell'ampliamento, liberando
questi due stabili dalle attività di matrice prettamente
ospedaliera.
Nel corso delle riunioni e di un successivo incontro con il
Comune di Aosta, non sono emerse proposte sulle future destinazioni
d'uso dei due siti. Il confronto su questo tema è naturalmente
ancora aperto e potrà essere oggetto delle prossime riunioni del
tavolo tecnico.
Si può, in ogni caso, già da subito ipotizzare che la ex
maternità non avrà più destinazioni sanitarie, in quanto l'edificio
difficilmente potrà rispondere ai requisiti tecnici e organizzativi
richiesti in tal senso.
Particolare attenzione è stata finora rivolta all'impatto
dell'opera sulla città con riferimento alle interferenze con: 1) la
viabilità; 2) le reti dei sottoservizi; 3) la dotazione di
parcheggi; 4) la cantierizzazione vera e propria dell'opera.
Nel corso del tavolo tecnico ultimo, quindi quello del 4 di
novembre, si è apprezzata la maggior dotazione di verde pubblico e
verde pensile in progetto e, tra l'altro, non c'è stato incremento
in tal senso della superficie utile.
Sono state condivise le preoccupazioni in ordine all'impatto
sulla viabilità cittadina e i flussi di traffico. Le modifiche
progettuali imposte dai ritrovamenti archeologici determineranno
quindi una nuova riorganizzazione distributiva degli spazi, non
consentendo di utilizzare l'accesso al parcheggio attestato sul
lato sud direttamente da Via Roma.
Questo determinerebbe quindi un aumento di traffico incrementato
dai flussi in ingresso e uscita dal parcheggio stesso.
Regione e Comune, anche in considerazione dell'appesantimento
della circolazione, hanno quindi concordato sulla necessità di
disporre di uno studio del traffico: tale studio è in fase di
affidamento da parte di SIV e dovrà identificare le azioni e/o le
opere idonee a ridurre gli aggravi di traffico causati
dall'intervento da porre naturalmente in essere fin dalla fase
iniziale di cantiere. Il tavolo sarà nuovamente convocato per
analizzare le indicazioni contenute nello studio.
Riguardo alle iniziative organizzate per far conoscere il nuovo
progetto alla popolazione, nei prossimi mesi sarà installato
nell'area dell'ampliamento, indicativamente nell'angolo tra le vie
Guedoz e Ginevra, uno spazio divulgativo coperto e climatizzato,
aperto al pubblico in orario diurno, in cui saranno fornite
informazioni e immagini relative alle attività del cantiere in
corso.
Per quanto riguarda le attuali camere mortuarie su Via Chaligne,
la variante di progetto inerente all'ampliamento e alla
ristrutturazione delle centrali tecnologiche prevede il loro
adeguamento tramite demolizione e ricostruzione.
L'emergenza sanitaria che ha interessato l'Ospedale negli ultimi
anni ha obbligato a un'organizzazione differente delle attività,
anche mediante la realizzazione di strutture prefabbricate che
hanno via via occupato tutte le aree esterne all'area ospedaliera,
anche libere da vincoli.
È in fase quindi di valutazione una delocalizzazione temporanea
del servizio di morgue nel biennio 2024-2025 presso il cimitero
cittadino, ferme restando altre possibilità a oggi ancora in fase
di approfondimento.
Presidente -
Per la replica, la parola alla collega Erika
Guichardaz.
Guichardaz E. (PCP) -
Rimango sempre più
esterrefatta.
Nella risoluzione votata dalla vostra maggioranza, si parlava di
un serrato confronto con il Comune di Aosta e apprendiamo che gli
incontri da quel 2021 a oggi sono stati quattro, quindi io non so
bene cosa voglia dire "Serrato confronto", ma mi sembra che sotto
questo punto di vista credo che ci sia molto da discutere. In più
si è già pensato all'ampliamento, si è già pensato a tutta la parte
di demolizione di varie palazzine e adesso si pensa allo studio del
traffico.
Mi sembra veramente una roba assurda, quando lo studio del
traffico lo chiedevamo già due anni fa ed era chiesto addirittura
anche da gruppi che adesso sono in maggioranza ma che evidentemente
si sono dimenticati quello che hanno detto tempo prima proprio
sulla questione della viabilità in quella zona.
Bene che si mettano dei pannelli per spiegare alla popolazione,
forse sarebbe anche opportuno, perché io ho chiesto quegli
elaborati con 116, quindi li ho e li ho analizzati, ma forse
sarebbe opportuno che quegli elaborati venissero anche spiegati
alla Commissione, perché, come lei ha detto, e non è banale, per
due anni si pensa di spostare la morgue, e io non so se voi vi
rendete anche solo conto di cosa vuol dire spostare le camere
mortuarie dall'Ospedale al cimitero di Aosta, perché vuol dire far
intanto accrescere i costi delle persone che devono far andare
avanti e indietro le persone decedute, ma poi non so bene come
pensiate di stipare all'interno del cimitero tutte le persone che
invece sono di solito all'interno della morgue del Parini.
Rispetto all'ampliamento, come ho detto, io ho potuto già
analizzare la parte di progettazione riferita ai lavori di cui lei
ha parlato, ma non sono lavori minimali, si parla di chiusure del
traffico di Viale Ginevra, di Via Saint-Martin-de-Corléans, di Via
Chaligne, si parla di tutta una parte... di tagli di alberi, di
modifica dell'illuminazione pubblica, spostamento del depuratore,
rimozione delle linee della Deval e chi più ne ha più ne metta,
cioè continuiamo a fare rattoppi su rattoppi; io mi chiedo come, ed
il bello è che oggi non conosciamo ancora i costi di tutti questi
rattoppi, perché, anche nell'ultima conferenza stampa di Giunta,
lei ha parlato di 141 milioni ma che non sono gli effettivi perché
dobbiamo ancora capire i costi.
Non dico che avremmo potuto costruire già un Ospedale in altro
luogo da tempo, ma mi chiedo se questa riflessione non la stiate
facendo anche alla luce di tutti i problemi che state
rilevando.
Riprendo di nuovo un attimo il programma del mio gruppo
consiliare, perché è interessante leggere cosa si diceva, quindi
con lungimiranza, nell'agosto del 2020: "L'emergenza Covid ha
confermato che i vecchi Ospedali mal si adattano al mutare delle
esigenze e consumano grandi risorse in ristrutturazioni, che non
risolvono i problemi".
Naturalmente i cinque che erano nel gruppo con noi se lo sono
dimenticati ma mi fa piacere anche riprendere un passaggio di colui
che è stato una delle persone più attive in quel 2007 sul
referendum dell'Ospedale che diceva: "L'impegnativa della
risoluzione che oggi voteremo" - quindi quella che è stata
l'occasione delle mie dimissioni - "Va proprio nella direzione di
produrre una relazione a supporto della politica e dei cittadini,
per avere un quadro completo dei costi, dei tempi e delle
soluzioni".
Ecco, sono passati quasi due anni e mi sembra che tutto questo
non sia avvenuto.
