Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2527 del 14 gennaio 1987 - Resoconto
OGGETTO N. 2527/VIII - APERTURA DI UN SUPERMERCATO NEL COMUNE
DI PONT-SAINT-MARTIN.
- (Interpellanza)
PRESIDENTE:
Do lettura dell'interpellanza in oggetto
presentata dai Consiglieri Tonino, Cout e Millet:
INTERPELLANZA
Il Consiglio comunale di Pont-Saint-Martin, con una decisione
presa a maggioranza, ha recentemente espresso parere favorevole
alla domanda di apertura di un supermercato presentata dalla
società COLMER s r.l. (gestori della catena SPESAGROSS).
La scelta operata dalla maggioranza del Consiglio comunale di
Pont-Saint-Martin rischia di pregiudicare la possibilità che a
gestire il nuovo supermercato sia una Cooperativa di commercianti
del posto, costituitasi con tale scopo e da anni alla ricerca di
una struttura idonea ad ospitare il nuovo centro
commerciale.
Tenuto conto che una gestione del supermercato affidata ai
commercianti locali sarebbe un fatto positivo e consentirebbe di
attenuare il sicuro impatto negativo della nuova struttura sul
tessuto commerciale di Pont-Saint-Martin, costituito da piccole
aziende commerciali, i sottoscritti Consiglieri regionali
INTERPELLANO
la Giunta regionale per conoscere:
1) se la Giunta regionale intende sospendere la richiesta
trasmessa alla Regione dalla Società COLMER per l'apertura del
nuovo supermercato in attesa di una analoga proposta avanzata dalla
locale cooperativa commercianti:
2) se il competente Assessorato, tenuto conto dell'importanza
anche occupazionale della nuova struttura intende svolgere un
azione di sostegno alla Cooperativa mediante un apposito progetto
economico comprendente almeno:
a)
l'assistenza tecnica ed economica a favore dei
commercianti associati;
b)
agevolazioni finanziarie per l'acquisto della
struttura o, in alternativa, un intervento regionale diretto nella
costruzione dell'immobile da affittare a canone agevolato;
c)
misure di finanziamento agevolato per l'acquisto
delle attrezzature e delle scorte.
PRESIDENTE:
Ha chiesto la parola il Consigliere Tonino:
ne ha facoltà.
TONINO (P.C.I.):
L'Assessore è sicuramente a conoscenza
di un problema che è stato posto anche all'attenzione della Giunta
regionale e che riguarda l'intenzione dei commercianti di Pont-St.
Martin, riuniti in cooperativa, di gestire la realizzazione di un
supermercato per generi alimentari, previsto e localizzato dalle
scelte regionali in quel comune.
Per la verità, questa iniziativa si trascina da alcuni anni e la
maggiore difficoltà, finora incontrata dai commercianti, è
consistita nel reperimento di un fabbricato con le caratteristiche
idonee ad ospitare un supermercato di quelle dimensioni.
Nel frattempo si è inserita l'iniziativa della COLMER s.r.l, di
Borgo-Franco (non so se questa sigla sia quella giusta, perché ho
visto di volta in volta sigle diverse) che ha presentato una
richiesta per realizzare un supermercato a Pont-St. Martin. Il
Comune interessato con una decisione assunta a maggioranza, ha dato
parere favorevole, sia pure condizionando l'eventuale scelta
definitiva ad una opzione a favore di una iniziativa locale.
Sulla base della legge n. 426 il parere definitivo dovrebbe
essere rilasciato dalla Regione.
Questa è la cronistoria della vicenda.
Si tratta ora di capire quale possa essere il contributo della
Regione ai commercianti riuniti in cooperativa, per valutare
l'effettiva loro possibilità e capacità di gestire una iniziativa
di questo genere.
Nell'interpellanza noi abbiamo scritto che il fatto che
esercenti di piccole attività commerciali si siano riuniti in
cooperativa per tentare di predisporre un progetto di gestione del
supermercato, costituisce un'iniziativa di grande interesse che sul
piano esemplare potrebbe anche avere effetti positivi in altre
realtà regionali e non solo regionali.
Voglio subito chiarire che noi non siamo tra coloro che fanno
una battaglia contro il supermercato e difendono in modo
corporativo i piccoli esercizi. Nel settore c'è infatti una
evoluzione che è dinanzi agli occhi di tutti, rispetto alla quale
il nostro Paese è addirittura indietro rispetto alla situazione di
altri Paesi europei nostri confinanti.
Si tratta solo di capire qual'è il ruolo che, di fronte a questa
evoluzione, possono svolgere gli attuali commercianti che operano
nei piccoli centri.
Pertanto al pari dell'attività che l'Ente pubblico svolge per
favorire l'assistenza tecnica ed economica alle piccole imprese
nell'attività di commercializzazione di formazione professionale ed
anche di gestione aziendale, a noi pare che vada messo in conto
anche un impegno particolare della Regione nel fornire a questi
esercenti riuniti in cooperativa tutte le opportunità e tutti gli
studi che consentano loro di compiere una scelta in tempi brevi,
perché è evidente il rischio che l'iniziativa della COLMER proceda
molto speditamente.
Non si tratta quindi di fare una scelta campanilistica o meno.
Si tratta semplicemente di valutare quanto importante sarebbe, non
solo sul piano generale, che l'iniziativa di quei commercianti
riuscisse,ma anche che riuscisse per attenuare gli effetti che
l'iniziativa della COLMER potrebbe avere sul piccolo esercente.
Il supermercato infatti sarà un'indubbia occasione di
occupazione, ed un conto è se questa occupazione avviene a spese di
una riduzione di addetti negli attuali esercizi commerciali, un
altro conto è se la rete commerciale oggi esistente a Pont-St.
Martin si trasforma,di propria iniziativa, e crea un'attività
capace di dare lavoro ad un certo numero di occupati.
Concludo ricordando l'esigenza, in questa fase, di un'assistenza
tecnica da parte della Regione, la quale, nel contempo, dovrebbe
anche valutare fino in fondo alcuni interventi finanziari da
proporre in modo dettagliato e preciso alla cooperativa dei
commercianti.
Ripeto, ovviamente, che tutto ciò dovrebbe essere fatto in tempi
molto rapidi. Questo è il senso dell'interpellanza nel merito della
quale intendiamo conoscere gli orientamenti della Giunta.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi: ne ha
facoltà.
LANIVI (A.D.P.):
Condivido molte delle osservazioni fatte
dal Consigliere Tonino, e soprattutto la sollecitazione a rifuggire
da un modo sbagliato di porre il problema, e cioè dal presentare il
piccolo punto di vendita quasi in contrasto con il grande punto di
vendita.
Stabilito questo, voglio ricordare che l'8 gennaio il Presidente
della Giunta regionale ha invitato il Sindaco e l'Amministrazione
di Pont-St. Martin a riconsiderare il parere già espresso, la cui
relativa pratica era stata trasmessa all'Amministrazione regionale
il 31 dicembre precedente. Certamente la Giunta regionale terrà
conto delle nuove ipotesi di realizzazione, così come ne terrà
conto la Commissione che dovrà esprimere il relativo parere
affinché la Giunta decida in merito. Questo è il primo problema che
riguarda l'iter della presente pratica.
Per quanto riguarda invece la parte più interessante e cioè
l'ipotesi che siano gli stessi commercianti di Pont-St. Martin, in
forma associata od in forma cooperativa, a gestire questo nuovo
punto di vendita, voglio ricordare che con una delibera in data 6
dicembre 1985 la Giunta regionale aveva incaricato uno studio
specializzato di esaminare la fattibilità di una iniziativa gestita
in forma cooperativa nella zona di Pont-St. Martin.
Questo studio, finanziato interamente dall'Amministrazione
regionale, è già stato realizzato ed è stato messo a disposizione
di quei commercianti che avevano prospettato l'ipotesi di gestire
questo punto di vendita.
Diciamo però che da allora non c'è più stata alcuna evoluzione
intorno a questo argomento.
Voglio ancora ricordare che l'Amministrazione ha inviato due
borsisti a Reggio Emilia, dove dopo aver seguito un corso annuale,
hanno ottenuto una abilitazione o un brevetto di assistenti tecnici
del commercio. Questi due giovani per convenzione sono a
disposizione dell'Amministrazione regionale che li può utilizzare a
supporto di attività commerciali o di imprenditori commerciali od
associati che vogliano servirsi delle loro competenze.
Sempre a favore delle cooperative esistono tutte le misure
creditizie attualmente in vigore. Inoltre siamo in procinto di
presentare una legge quadro sulla cooperazione, che dovrebbe non
solo razionalizzare ma anche potenziare gli interventi regionali
nel settore.
Diciamo quindi che da parte dell'Amministrazione regionale è già
stato fatto uno studio di fattibilità perché una cooperativa possa
gestire un centro di questo genere. La cooperativa, sempre che lo
voglia, potrebbe utilizzare, oltre allo studio, anche i primi
tecnici che l'Amministrazione regionale ha preparato in questo
settore.
Infine sono a disposizione tutte le provvidenze di tipo
creditizio che l'Amministrazione regionale ha posto in essere in
favore della cooperazione.
Il problema, però, è quello di vedere se la realtà commerciale
di Pont-St. Martin è in grado di esprimere questo tipo di
imprenditorialità. Questo è il vero problema! Perché la
disponibilità della Regione c'è ed esiste, bisogna vedere se questa
cooperativa è effettivamente in grado di utilizzare tutti gli
strumenti che l'Amministrazione mette a disposizione.
PRESIDENTE:
Ha chiesto la parola il Consigliere Tonino:
ne ha facoltà.
TONINO (P.C.I.):
Esprimo la mia soddisfazione per la
risposta dell'Assessore, Anch'io sono d'accordo sul fatto che il
problema di fondo sia la capacità imprenditoriale della cooperativa
di piccoli esercenti che si è formata. Infatti, la coincidenza che
in questi anni la stessa cooperativa abbia avuto la storia che noi
tutti conosciamo, è un sintomo di una oggettiva e comprensibile
difficoltà, da questo punto di vista.
Io ho appreso solo oggi dell'esistenza di questi tecnici
regionali disponibili per una completa assistenza di tipo
tecnico-commerciale (sempre che io abbia ben capito).
A suo tempo io avevo avuto modo di dare un'occhiata allo studio
predisposto dalla Regione e mi sembra di aver già notato allora che
quello studio giustificasse la validità economica di
quell'insediamento in quell'area.
Non credo come dice qualcuno, che la chiusura dell'ILLSA-VIOLA
abbia modificato i termini della questione: li ha solo leggermente
cambiati, ma non li ha mutati di molto e comunque il bacino è
quello e nel futuro avrà un'analoga, se non maggiore, capacità
economica rispetto a quella odierna.
Del resto, il fatto che si muova un imprenditore privato, che ha
già maturato esperienze di questa natura in altre parti della Valle
d'Aosta e fuori della Valle d'Aosta, significa che quel tipo di
insediamento ha sicuramente una qualche validità economica.
Partendo da questa situazione di fatto, io vorrei invitare
l'Assessore a fare qualcosa di più, affinché il progetto economico
aziendale possa essere realizzato dalla cooperativa, anche se mi
rendo conto che i compiti della Regione potrebbero andare oltre le
sue funzioni istituzionali. Tuttavia, per il valore generale,
promozionale e politico che può avere questa iniziativa, io
chiederei alla Giunta regionale di fare uno sforzo in più.
Ho già detto prima: se ci sono questi tecnici, il problema è di
fare in modo che siano di efficace supporto affinché si realizzi un
piano aziendale serio.
Concludo dicendo che, per quanto riguarda la questione delle
agevolazioni finanziarie, sono d'accordo con l'Assessore quando
dice che si può fare ricorso alle leggi che già esistono.
Però c'è il grosso problema dell'acquisizione dell'area del
fabbricato o della disponibilità di un fabbricato. Valutati i
risvolti occupazionali, valutata l'incidenza che questa iniziativa
ha sull'economia locale, noi chiediamo all'Assessore di esaminare
fino in fondo se possono valere anche per quel settore commerciale
alcuni criteri che hanno guidato le convenzioni tra la Regione e le
attività imprenditoriali della piccola industria o dell'artigianato
qualificato. Credo che valga la pena fare questa riflessione,
purché si sia in presenza di due elementi: la validità economica
dell'iniziativa e la costituzione di un gruppo locale che sappia
dimostrare la capacità e la volontà di gestire questo tipo di
iniziativa.
Con questi due presupposti io credo che possa essere valutata
anche l'eventualità di un intervento regionale o di un intervento
affidato alla FINAOSTA, che, oltre alle provvidenze di legge oggi
esistenti, tenda anche all'eventuale acquisizione di un
immobile.
