Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 3051 del 5 dicembre 2017 - Resoconto
OGGETTO N. 3051/XIV - Interrogazione: "Ricognizione degli
edifici scolastici regionali necessitanti di interventi di messa a
norma".
Rosset (Presidente) -
Punto n. 8 all'ordine del giorno.
Per la risposta ha chiesto la parola l'assessore Rini, ne ha
facoltà.
Rini (UV) -
Per quanto riguarda la sua prima domanda,
collega Gerandin, al fine di avviare la programmazione degli
interventi di edilizia scolastica da finanziare tramite fondi sia
statali che regionali nel triennio 2018/20, il Nucleo di
valutazione e verifica degli investimenti pubblici, a cui sono
state attribuite competenze in materia di programmazione e di
edilizia scolastica, ha stabilito di compiere una rilevazione
estesa a tutti gli edifici scolastici di proprietà della Regione e
degli enti locali, delle esigenze di adeguamento, di manutenzione e
anche di nuova costruzione. Nel mese di agosto scorso la struttura
Edilizia scolastica dell'Assessorato istruzione e cultura ha,
quindi, inviato a tutti gli enti locali una comunicazione, con la
quale si richiedeva di censire i fabbisogni di costruzione di nuove
strutture scolastiche, nonché, con riferimento alle strutture
esistenti, di messa in sicurezza, adeguamento alle norme sulla
prevenzione del rischio sismico, miglioramento inteso come
miglioramento degli
standard
edilizi esistenti, ampliamento
ed efficientamento energetico. Alla richiesta hanno risposto 37
Comuni e due Unités des Communes, comunicando gli interventi
necessari su un totale di 57 edifici scolastici. Il volume degli
investimenti stimati ammonta a oltre 32 milioni di euro, di cui 8,5
milioni per 31 interventi di messa in sicurezza, 1,2 milioni per 13
interventi di miglioramento, 4,5 milioni per 19 interventi di
adeguamento sismico, 11 milioni per 42 interventi di
efficientamento energetico e 7 milioni per tre nuove
costruzioni.
Per quanto concerne gli edifici scolastici di competenza
regionale, che ospitano le scuole regionali di secondo grado, le
strutture Opere edili e manutenzione stabili dell'Assessorato alle
opere pubbliche ed edilizia residenziale hanno compiuto un'analoga
rilevazione del fabbisogno di adeguamenti, manutenzioni e nuovi
spazi. Al netto degli interventi per l'adeguamento sismico, che
potranno essere stimati solo a seguito dell'effettuazione delle
verifiche sismiche, gli investimenti stimati ammontano a circa 19
milioni di euro. Per quanto concerne l'adeguamento sismico, informo
che sarà a breve adottata dalla Giunta regionale una deliberazione
con cui sarà approvato, su proposta del dipartimento
Programmazione, risorse idriche e territorio dell'Assessorato opere
pubbliche, il programma delle verifiche di vulnerabilità sismica
che concerne tutti gli edifici scolastici presenti sul territorio
regionale, secondo criteri di priorità proposti proprio dal tavolo
tecnico. Io ringrazio anche l'Assessorato alle opere pubbliche per
la grande collaborazione su questa tematica, che ovviamente è
superfluo ricordare quanto sia di fondamentale importanza.
Per quanto riguarda la sua seconda domanda, il decreto n. 511
del 21 luglio 2017, concernente il riparto per l'annualità 2016 di
un fondo annuale di 20 milioni di euro destinato all'attuazione di
interventi di adeguamento strutturale e antisismico degli edifici
scolastici esistenti, nonché la costruzione di nuovi immobili
sostitutivi, le risorse sono state ripartite sulla base dei criteri
fissati dal DPCM del 12 ottobre 2015, tra cui vi è anche
l'eventuale aggiornamento dei livelli di rischiosità sismica delle
scuole esistenti. Questa applicazione ha determinato l'esclusione
della Valle d'Aosta dai fondi del decreto n. 511. Per quanto
concerne, quindi, i finanziamenti per il prossimo triennio, questi
sono previsti da due decreti ministeriali, che sono stati anche
oggetto ultimamente di riunioni serrate con il Ministero. Il primo,
appena sottoscritto, è il decreto n. 929 del 28 novembre 2017, che
ripartisce tra le Regioni i fondi dell'articolo 1, comma 140 della
legge n. 232 del 2016 (la legge di stabilità) per interventi di
prevenzione del rischio sismico e post indagini diagnostiche sui
solai. Il decreto assegna alla Valle d'Aosta 2 milioni di euro
destinati a finanziare il Piano degli interventi post indagine
diagnostica, approvato dalla Regione con deliberazione del 23
ottobre 2017, che comprende la ricostruzione della scuola di Moron
di Saint-Vincent. L'eventuale maggiore spesa eccedente il
finanziamento statale sarà coperta con fondi comunali. Il Piano
degli interventi di adeguamento sismico approvato dalla Regione,
con deliberazione della Giunta 28 aprile 2017, comprendente gli
interventi sulle sedi scolastiche regionali di viale Conseil des
Commis e di via Festaz, non è invece stato finanziato, poiché il
decreto finanzia solo interventi di competenza comunale.
Il riparto dei fondi della legge n. 232 è stato penalizzante per
la Valle d'Aosta, unica Regione italiana ad avere diretta
competenza in materia di edilizia scolastica. Va ricordato che c'è
stato un intervento forte da parte dell'Assessorato, e io ringrazio
le strutture dell'Assessorato istruzione e cultura e della
Presidenza della Regione, con cui in due incontri ravvicinati
nell'arco di due giorni siamo riusciti a portare avanti la
previsione. La Valle d'Aosta era esclusa - ci sono i verbali: se li
prenda e se li legga - totalmente da questi finanziamenti! Quindi
abbiamo ritenuto opportuno intervenire, al fine di poter ovviamente
sanare una grande anomalia, una grande ingiustizia che il Ministero
applicava nei confronti della nostra Regione, probabilmente
ignorando la peculiarità della nostra Regione, anche a livello
della competenza sulle scuole; ignoravano addirittura che qui la
competenza è diversa rispetto alle altre Regioni.
Vi è poi l'altro decreto statale, ancora in attesa di essere
sottoscritto ed essere pubblicato sulla Gazzetta Ufficiale, che
riguarda invece l'approvazione dei criteri per la programmazione
unica triennale nazionale 2018/2020 degli interventi di edilizia
scolastica finanziata con mutui BEI, ai sensi dell'articolo 10 del
decreto legge n. 104 del 2013. Anche qua la Valle d'Aosta era stata
esclusa da tale programmazione e ritorno a voler ringraziare la
nostra struttura, nella persona della dottoressa Lucia Hugonin e
anche dei relativi funzionari di Roma (penso a Hérin) che tanto si
sono dati da fare, e devo dire che abbiamo avuto una grande
collaborazione della Commissione istruzione nella persona della sua
presidente, la collega Grieco, che ha saputo ascoltare e
comprendere le motivazioni della Valle d'Aosta. L'ammontare delle
risorse assegnate alla Valle d'Aosta, in attuazione di questo
decreto, è una compensazione. Prima ricordavo come sono stati
attribuiti i fondi a Moron, la parte eccedente che non ci è stata
riconosciuta: abbiamo chiesto che venisse messo a verbale - fornirò
copia dei verbali ai colleghi - e messa nero su bianco la garanzia
della compensazione di quelle risorse che ci sono state
ingiustamente private per quest'anno. Così sarà, così come
riportano anche i verbali sia della riunione della commissione
assessori, sia della conferenza unificata del giorno dopo dei
presidenti, fatte una ventina di giorni fa. Quindi ci sarà in
questo decreto anche la compensazione del minor riparto ottenuto
con il decreto n. 929, che sarà quindi definito con un successivo
decreto del Ministro dell'istruzione.
Presidente -
Per la replica, ha chiesto la parola il
consigliere Gerandin, ne ha facoltà.
Gerandin (GM) -
Grazie Assessore, confermo quello che
diceva lei, nel senso che nel decreto n. 511 del 20 luglio 2017 la
Valle d'Aosta era assolutamente esclusa da questi tipi di
finanziamenti, pertanto sono ben felice che ci sia stato un primo
riconoscimento. Le chiederei copia del n. 929, in cui vengono
destinati questi 2 milioni di euro per il discorso della scuola di
Moron.
Sono cifre importanti quelle che lei ci ha detto, perché
parliamo nell'insieme di oltre 75 milioni di euro per il sistema
scolastico valdostano, quello degli enti locali e quello regionale.
Non ho ancora avuto modo di vedere in Finanziaria se ci saranno
segnali in questa direzione, perché difficilmente, visto
l'ammontare delle risorse a livello nazionale, riusciremo a far
fronte con le risorse nazionali a questo piano di intervento
eccezionale. Lei ha parlato di un triennio: vedremo se ci saranno
già dei segnali importanti nella Finanziaria.
Rimane un altro aspetto, Assessore. Lei ha parlato di
compensazione. Come lei ben sa, i verbali sono pubblici, pertanto
ci vorrebbe un po' di cautela, perché io leggo quello che lei e il
Presidente avete dichiarato nel comunicato stampa della Giunta
regionale di venerdì 17, in cui, a parte il discorso del
finanziamento che lei mi ha confermato di questi 2 milioni di euro
per Moron, annunciate trionfali: 7 milioni saranno assegnati alla
Valle d'Aosta nel primo riparto utile 2018/2019, e sarà utilizzato
per la ristrutturazione e la messa in sicurezza sismica di altre
istituzioni scolastiche". I verbali non si interpretano, si
leggono, Assessore, e i verbali dicono che "la Conferenza unificata
ha espresso parere favorevole con la raccomandazione di", e per
quello che riguarda invece la compensazione dicono che "la
Conferenza delle Regioni e Province autonome esprime parere
favorevole con l'impegno di prevedere una compensazione a favore
della Regione Valle d'Aosta nel primo riparto utile relativo alla
programmazione 2018/2020". Lei dice che c'è un'approvazione
dell'ammontare delle risorse richiesto e che questo è a verbale, ma
lei mi insegna che le disponibilità finanziarie sono quelle che
vengono poi messe nero su bianco nei decreti, sono quelle che
vengono contabilizzate, sono quelle che hanno copertura
finanziaria. Se no rimaniamo nel campo degli annunci, delle
conferenze stampa, ma poi alla fine i verbali sono questi.
Presidente -
Ha chiesto la parola l'assessore Rini, per
una breve precisazione, ne ha facoltà.
Rini (UV) -
Solo per chiarire una questione personale. Io
vorrei chiederle a quali conferenze stampa e a quali grandi annunci
si riferisce. Io credo che, con tutti i limiti personali che ognuno
di noi può avere, di certo non posso essere accusata di fare grandi
conferenze stampa. Non è stata fatta nessuna conferenza stampa,
abbiamo fatto una comunicazione con grande soddisfazione; lo
sottolineo qua nuovamente: grande soddisfazione! Ma non per noi che
passiamo, ma per il risultato che è stato portato a casa per
l'edilizia scolastica valdostana. Collega, glielo puntualizzo
meglio: il verbale a cui faccio riferimento è quello della
Commissione degli assessori all'istruzione (che le farò avere), in
cui addirittura c'è anche tutta la corrispondenza tra la nostra
struttura e la presidente della Commissione istruzione degli
assessori italiani. Riunione in cui non solo noi abbiamo portato
avanti la richiesta della compensazione, ma dove abbiamo chiesto la
quantificazione della compensazione nella cifra di almeno 7 milioni
di euro. Questa previsione non solo è stata votata, ma è stata
fatta propria dalla commissione. Quindi non è una posizione che ha
portato avanti la commissione, ma la collega Grieco, presidente
della commissione di tutti gli assessori italiani all'istruzione,
ha detto che loro non avrebbero votato quel decreto, se non fosse
stata inserita la previsione di compensazione per la Valle d'Aosta.
Sarà mia premura farle avere anche una nota della commissione,
perché io capisco tutte le esigenze, ma ci vuole chiarezza
nell'informazione - lo ripeto - non per il lavoro della parte
politica, ma almeno per il lavoro della parte tecnica, che credo
debba essere riconosciuto, e soprattutto per il risultato che poi
avrà sul territorio regionale.
Presidente -
Ha chiesto la parola il consigliere
Gerandin, per una breve precisazione, ne ha facoltà.
Gerandin (GM) -
Visto che abbiamo introdotto un nuovo
metodo, in cui l'Assessore nell'interrogazione replica anche
all'intervento, chiarisco alcuni aspetti. Vede Assessore, il
comunicato stampa è quello ufficiale della Giunta regionale. Lei e
il presidente Viérin avete fatto un comunicato, in cui annunciate
tronfi 7 milioni di euro per la Valle d'Aosta.
Io le spiego, Assessore, che avere un verbale di una conferenza
di assessori vale come carta straccia, ai fini delle risorse! Ci
auspichiamo tutti che lei porti a casa un risultato, ma eviti di
fare annunci! Faccia gli annunci quando le risorse ci sono, non
vada a vendere fumo. Qua si vende fumo! Pertanto le ripeto per
l'ennesima volta che i fatti sono quelli. Quando ci sono i decreti,
sono quelli che valgono, sono quelli che hanno la copertura
finanziaria!
Presidente -
Ha chiesto la parola il Presidente della
Regione, per fatto personale, ne ha facoltà.
Viérin (UVP) -
Visto che sono stato citato dal collega
Gerandin, che probabilmente è un po' stizzito dal fatto che un
risultato sia stato ottenuto; ci dispiace. Solo per evitare che si
diano informazioni false a quest'aula - false, collega Gerandin! -
sappiamo tutti che sono i decreti che trasferiscono i soldi, ma
sappiamo anche che in quelle riunioni sono state ottenute delle
previsioni per avere accesso ai finanziamenti, che non c'erano.
Quindi l'invito è di non fare tanto populismo e di occuparsi di
cose un po' più serie.
Presidente -
Ha chiesto la parola la vicepresidente
Morelli, ne ha facoltà.
Morelli (ALPE) -
Per mozione d'ordine, in quanto membro
della Commissione per il Regolamento. Stiamo lavorando alle
modifiche del Regolamento interno del Consiglio regionale per il
funzionamento dell'aula: chiedo se, a mia insaputa, il regolamento
è già stato modificato, perché mi sembra che qui ci sia
un'interpretazione molto personale dello svolgimento dei lavori
dell'aula.
