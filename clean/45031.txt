Classificazione
BILANCIO E CONTABILITA' REGIONALE
ENERGIA
Energia idroelettrica



Oggetto del Consiglio n. 1852 del 5 ottobre 2022 - Resoconto
OGGETTO N. 1852/XVI - Approvazione di mozione: "Impegno del
Governo regionale a prevedere misure di sostegno a favore di
cittadini e operatori economici di tipo strutturale, su medio e
lungo periodo, per mitigare gli effetti negativi dovuti ai rincari
del mercato dell'energia".
Bertin (Presidente) -
Alla presenza di 32 Consiglieri
riprendiamo i lavori di questo pomeriggio. Abbiamo interrotto
l'analisi del punto n. 10: la mozione dei consiglieri Marquis e
Baccega. Si era prenotata la consigliera Minelli a cui passo la
parola. Siamo in discussione generale.
Minelli (PCP) -
Questa mozione, come ha detto anche il
collega Marquis illustrandola, è una mozione in qualche modo
datata, perché è stata presentata il 15 luglio e da allora ci sono
state delle importanti novità, che, a nostro avviso, rendono
necessaria un'integrazione, un'attualizzazione della mozione
stessa. Anche per questo avremmo preferito una discussione generale
che raggruppasse i punti all'ordine del giorno che trattano di
quest'argomento sia pure, è vero, con qualche diversa sfumatura,
anche perché la preoccupazione che è stata esternata dal collega
questa mattina è una preoccupazione condivisa, che abbiamo
tutti.
Quali sono quei cambiamenti sopraggiunti a cui sto facendo
riferimento? Intanto a fine agosto c'è stata la sospensione
dell'attività in alcuni settori della Cogne, le cui motivazioni non
devono essere ricercate, com'è stato spiegato, in un calo delle
richieste ma nel caro energia. Sono stati circa duecento i
lavoratori che sono stati messi in cassa integrazione e, come
sappiamo, la vicenda non si è conclusa, perché c'è il rischio di
arrivare, se le cose non cambieranno, anche a una crisi di tipo più
strutturale. Poi recentemente, il 29 di settembre, pochi giorni fa,
c'è stato il nuovo rincaro del prezzo base nazionale dell'energia
stabilito dall'ARERA e in tanti si sono affrettati in
quell'occasione a dire che quell'incremento, che è del 59 percento,
quindi un incremento elevato, si applica soltanto ai clienti in
regime di maggior tutela e non a quelli in libero mercato. Intanto
va detto - ma è stato ricordato anche questa mattina - che in Valle
d'Aosta, come in tutta Italia, la percentuale di clienti domestici
in regime di maggior tutela è molto elevata e che comunque - questo
anche va detto - l'incremento del prezzo base nazionale poi si
ripercuoterà, sia pure in forme differenziate, anche sui clienti
del mercato libero. I dati nazionali ci dicono che ci sono 7
milioni di clienti sul mercato tutelato, che è pari a un 35
percento del totale, io ho solo a disposizione il dato di febbraio,
era stato detto in Commissione che i contratti Enerbaltea erano
ancora il 40 percento, stamani mattina il collega Marquis parlava
di 40 mila persone, non so se sono calate o meno però erano quelle
di cui ci era stato detto allora. Abbiamo anche chiesto delle
informazioni più precise direttamente per sapere se la situazione è
migliorata ma al momento non sappiamo.
Al di là di questo però sappiamo che le imprese dell'energia
usano come prezzo di riferimento quello del mercato tutelato per
stabilire poi le altre tariffe.
C'è poi un terzo elemento che si è aggiunto e che crediamo sia
da prendere in considerazione, sia pure un elemento su un piano più
politico: la posizione che ha assunto all'unanimità il Consiglio
comunale di Aosta, che, con un ordine del giorno, ha fatto una
richiesta precisa alla Regione che, a nostro avviso, dev'essere
presa in considerazione e recepita. Quell'ordine del giorno chiede
una sollecitazione affinché siano adottate tutte le misure
possibili per calmierare il costo della bolletta energetica alle
imprese operanti sul territorio regionale e alle famiglie residenti
in modo da scongiurare chiusure, perdite di posti di lavoro e
ulteriori impoverimenti tra nuclei fragili a causa delle
ripercussioni economiche negative generate dalla guerra in
Ucraina.
Noi crediamo che di questi cambiamenti, di questi elementi
occorra tenere conto anche nella discussione di oggi. Nella mozione
che, ripeto, è stata redatta a luglio - e stamani mattina l'ha
specificato il collega Marquis - si affrontano due aspetti: il
primo punto della parte deliberativa è quello sulla norma di
attuazione, sulla questione della rete di distribuzione
dell'energia; il secondo punto propone un intervento con una legge
regionale per rimborsare ai residenti in Valle una quota
significativa della componente energia in bolletta per le famiglie.
Noi pensiamo che in questo momento specifico occorra concentrarsi
sul caro bollette, mettere in atto un'azione per calmierare il
costo delle bollette sia per le famiglie che per le imprese che
operano sul territorio. Questa ci sembra che sia una richiesta
molto diffusa e anche urgente che proviene un po' da ogni parte, se
ne discute in tutti i settori della società valdostana: se ne parla
nelle assemblee di condominio, nei Consigli comunali, fra le
associazioni di categoria, ancora due giorni fa nell'assemblea di
ADAVA, fra i sindacati, nelle associazioni dei consumatori e così
via, quindi c'è un grido d'allarme che crediamo vada ascoltato. Per
le norme di attuazione, o la norma di attuazione, credo che non
bisogna fare confusione fra l'intervento per le concessioni
idroelettriche e la questione della rete di distribuzione, chi ci
ascolta sente spesso parlare della norma d'attuazione e credo che
abbia un po' in testa quella; comunque per le norme d'attuazione
bisognerà intervenire, lo sappiamo, ma sappiamo altrettanto che la
Commissione paritetica dovrà essere adesso rinominata, ci vorrà
sicuramente del tempo e se poi facciamo, come all'inizio
legislatura, prima di arrivare a una nomina, staremo freschi. Come
ho accennato, però, mentre sulla norma d'attuazione per le
concessioni c'è già, ne abbiamo parlato tante volte, un iter
avviato e un'impostazione, che in qualche maniera, è stata già
discussa per quello che riguarda la rete di distribuzione, è tutto
da approfondire, da costruire, non c'è ancora nulla, invece noi
crediamo che sul caro delle bollette occorra agire, occorra
prendere delle decisioni oggi, nella contingenza. È la motivazione
per cui noi proponiamo, mettiamo sul piatto degli emendamenti alla
mozione per concentrarsi appunto su quest'aspetto.
Per quello che riguarda la premessa della mozione, noi
concordiamo su gran parte dei punti, salvo quello che riguarda la
questione della distribuzione, che riteniamo essere un argomento da
affrontare a parte, quindi quello che proponiamo è di mantenere
gran parte di quella premessa aggiungendo però due elementi: uno,
quello che ho detto poc'anzi e cioè fare riferimento all'incremento
del prezzo base nazionale stabilito da ARERA e alla presa di
posizione del Comune di Aosta.
Quanto alla parte deliberativa, il nostro suggerimento, che
ovviamente dovrà essere discusso, è di correggere l'impostazione,
cioè non di rinviare a una legge per rimborsare i cittadini, ma
piuttosto cercare di agire direttamente attraverso CVA perché la
società metta in campo un nuovo pacchetto di offerte e di aiuti più
incisivo e più significativo. Bisognerà andare oltre questo 40
percento per il consumo domestico e il 10 percento per le imprese,
si deve cercare di fare di più. Io credo che ci sia un po' una
narrazione diffusa secondo cui la Regione e CVA abbiano le mani
legate in questo senso, è una dichiarazione che ritrovo anche nelle
parole che ho ascoltato l'altro giorno al telegiornale del nuovo
Presidente degli albergatori, che sono state anche un po'
sorprendenti perché arrivano da una persona che ha dichiarato di
avere delle simpatie indipendentiste, poi però mi sembra che abbia
avuto un atteggiamento un po' rassegnato su questo. Pensiamo che si
possa fare di più. Ci sono degli esempi in giro per l'Italia; in
modo diverso, ma comunque sempre per calmierare i prezzi
energetici, la Regione Basilicata e la Provincia autonoma di Trento
sono intervenute in modo sicuramente più incisivo della Valle
d'Aosta, però l'esempio che ci sembra più significativo è quello di
Alperia, cioè il corrispondente in qualche modo, fatte le dovute
differenze, di CVA in Alto Adige, la società che è di proprietà
della Provincia autonoma di Bolzano e dei Comuni altoatesini. Da
quando c'è l'emergenza bollette, Alperia ha messo già in campo tre
pacchetti di misure; l'ultimo, che è quello più recente di metà
mese, di metà settembre, prevede degli sconti che per la fascia di
minor consumo arrivano al 61 percento, questi tre pacchetti in
autunno scorso avevano varato un pacchetto che si chiama "Alperia
Free", in primavera "Alperia Smile" e adesso "Alperia Eco". Per
certe fasce si arriva al 61, per altre al 57, per una, se ho fatto
i calcoli giusti, anche al 68. La domanda è questa: se
un'operazione del genere può farla un'azienda dell'Alto Adige,
bisogna verificare se ci sono le condizioni perché si possa fare
anche qui ed è una domanda che mi pongo e che pongo.
Ricordo anche che in IV Commissione a febbraio, quando abbiamo
fatto quell'unica riunione per parlare del "caro energia", e non
eravamo ancora alla fase della guerra in Ucraina, era prima, era il
17, mi pare, di febbraio, il consigliere Marquis aveva ricordato di
uno sconto del 50 percento operato da CVA nel 2017 e il Direttore
di CVA in quell'occasione aveva risposto su questo non
negativamente, aveva detto che era una cosa che si sarebbe dovuta e
potuta valutare. Ci pare che ci siano dei margini ulteriori che
sono da valutare, che sono da esplorare.
In Valle d'Aosta ci troviamo in una situazione che è comunque
particolare e favorevole. Abbiamo un'azienda che è di totale
proprietà regionale, un'azienda che produce dei grandi quantitativi
di energia elettrica, pulita, da fonte rinnovabile e che viene in
gran parte esportata e venduta all'esterno e produce a basso costo
e fa dei profitti che sono, l'abbiamo visto, con dei grossi
incrementi fra il 2020 e il 2021 e che quest'anno sono
ulteriormente cresciuti. Oltre ai profitti, ci sono stati anche,
nel corso del 2021 e di questa parte dell'anno 2022, gli extra
profitti, questo perché esiste un meccanismo distorto che, nello
stabilire i prezzi dell'energia, ha fatto sì che, mentre le
famiglie e le imprese sono in difficoltà, le grandi aziende tutte
moltiplicano i loro utili. È una situazione questa paradossale
tant'è vero che il Governo e il Parlamento italiano, mi pare anche
con il sostanziale appoggio di tutte le forze politiche, hanno
deciso di tassare questi extra profitti per recuperarne almeno una
piccola quota da utilizzare nell'interesse della collettività. Io
sull'entità precisa degli extra profitti non avevo informazioni,
per questo abbiamo presentato un'interrogazione a risposta scritta
e dalla risposta ricevuta emerge che la CVA ha avuto degli extra
profitti per oltre 100 milioni di euro e ci dice appunto che su
questo deve pagare una tassa, e sta pagando, di 25 milioni e 372
mila euro allo Stato in tre rate.
A noi sembra che ci si trovi all'interno di una grossa
contraddizione che sta nel fatto che la Compagnia Valdostana delle
Acque, che è di proprietà pubblica, e che è nata per perseguire
l'interesse della comunità valdostana, di fatto, nella realtà, non
consente pienamente al sistema produttivo valdostano di utilizzare
dell'energia a basso costo, eppure, a nostro avviso, questo
dovrebbe essere il primo compito di una società, cioè permettere
alle aziende, alle attività economiche, al sistema di assistenza
sanitaria, alla Pubblica Amministrazione...  - se posso andare
avanti, abbiate pazienza, abbiate pazienza, se mi bloccate il tempo
perché altrimenti lo prenderò dopo, non lo so - ... noi riteniamo
necessario che ci sia un atteggiamento di questo tipo nei confronti
di tutta la società valdostana, che dovrebbe poter usufruire di
energia elettrica in adeguate quantità e con costi non distanti da
quelli che sono necessari per la produzione.
La mozione nella riformulazione che proponiamo consiste non,
com'è stato proposto, nell'andare verso la norma di attuazione
sulla questione delle bollette energetiche o sul disegno di legge,
ma richiede una cosa diversa, cioè che ci sia, da parte della
Giunta, un approfondimento sui margini di manovra che ha la CVA, un
approfondimento per vedere in che misura si possono incrementare
questi sconti attuali che ci paiono insufficienti.
In questo senso va l'emendamento che presentiamo alla mozione e
che, come dicevo, mantiene buona parte dei punti delle premesse:
"appreso che nei giorni scorsi l'Autorità di regolazione per
l'energia reti e ambiente ha stabilito un ulteriore incremento del
59 percento del prezzo base nazionale d'elettricità; preso atto
dell'ordine del giorno del Consiglio comunale di Aosta approvato
all'unanimità che, in data 28 settembre, ha chiesto alla Regione di
assumere tutte le possibili misure per calmierare il costo della
bolletta energetica di tutte le imprese operanti sul territorio
regionale e delle famiglie residenti, il Consiglio regionale
impegna il Governo a verificare rapidamente, con i vertici di CVA,
le possibilità e le modalità per un nuovo e più ampio pacchetto di
sconti sulle bollette di famiglie e imprese". Non credo che questa
sia una proposta che va al di fuori dell'argomento della mozione:
parlo di argomento, non certo degli impegni che sono previsti in
quella depositata dai colleghi, ma l'argomento è il "caro energia"
e la richiesta d'intervento è di aprire un confronto, di fare delle
verifiche perché si possa appurare se c'è la possibilità e
stabilire in quel caso le modalità per un pacchetto di sconti che
sia direttamente sulle bollette di cittadini e imprese.
Presidente -
La parola al consigliere Testolin.
Testolin (UV) -
Intervengo in questa discussione generale
principalmente per tre motivi che cercherò di analizzare molto
brevemente: il primo è essenzialmente legato a una richiesta, a un
auspicio espresso in quest'aula da chi ha parlato prima di me nel
voler comprendere quale sia la posizione di chi a suo tempo nel
2019 aveva firmato una risoluzione che diceva determinate cose e
assolutamente non c'è nessuna remora nell'esprimere le
considerazioni ad oggi rispetto a una presentazione di risoluzione
che nel 2019 discendeva da un'analisi fatta in Commissione, dalla
necessità di voler perorare la causa della quotazione dell'azienda
valdostana CVA per riuscire così a estrapolare la propria
operatività dai vincoli di una legge che ne limitava l'operatività
e ne limitava anche le occasioni di crescita e di miglioramento
delle sue condizioni aziendali. Una risoluzione che cercava quindi
di delineare tutti quei benefici che potevano emergere in quel
momento da una quotazione che poteva essere, in quell'istante,
l'unico modo per svincolare da processi troppo burocraticizzati il
lavoro dell'azienda valdostana. Credo che oggi queste situazioni
siano notevolmente cambiate dall'uscita della Madia in merito al
fatto che è stata riconosciuta la possibilità di uscire da questa
norma in funzione dell'emissione di
bond
quotati, con un
recente decreto che ne sancisce questa possibilità e che oggi
quindi pone la nostra azienda in un contesto anche diverso a
livello di confronto con le altre imprese del settore.
Ciononostante, evidentemente, ci sono alcuni principi della
risoluzione che è stata firmata nel 2019 e che è stata votata, non
mi ricordo se a grande maggioranza o comunque all'unanimità, ma che
sancisce la possibilità di attivare delle iniziative propositive o
comunque di verificare la possibilità di attivare determinate
iniziative che possano agevolare le possibilità di ridurre la
bolletta per i Valdostani.
Per quanto mi concerne, al di là delle tempistiche indicate nel
punto 1, nelle richieste al punto 1 dell'impegnativa di questa
mozione, sulla quale stiamo discutendo, credo sia da valutare con
il Governo regionale se ci siano gli spazi per fare questo tipo di
approfondimento laddove non sia già stato in qualche modo fatto per
definire un percorso che possa portarci a una consapevolezza
maggiore delle opportunità di intervenire tramite una norma di
attuazione. Da quel punto di vista, sul primo punto nulla osta a
continuare un percorso che si è condiviso nel tempo. Sulla seconda
impegnativa però mi sento di divergere un po' dalle considerazioni
che sono state fatte durante la presentazione, che, peraltro, è una
presentazione di una mozione che ha ripreso in gran parte - è stato
un copia e incolla - la risoluzione del 2019. Decontestualizziamo
quindi un po' il tutto, la riproponiamo oggi, in una fase peraltro
altrettanto burrascosa per quanto riguarda il sistema energia nel
suo complesso, ma che in quell'occasione voleva andare a
riconoscere agli utenti valdostani la quota parte di introiti
derivanti dalla vendita di una parte dell'azienda. L'idea per chi
ha scritto questa risoluzione... e ne do un'interpretazione se
vogliamo autentica perché, essendo uno dei firmatari, qualcosa in
testa si poteva avere... quindi fatto cento quello che poteva
essere il ritorno economico da parte dell'Amministrazione regionale
per la vendita dell'azienda, si poteva ipotizzare di utilizzare
parte o tutto questo introito per andare ad attenuare, tramite un
riconoscimento agli utenti, questo tipo di costo per 5-10-"X" anni,
in modo da ritornare al tessuto socio-economico e alle famiglie in
prima battuta delle risorse acquisite per la vendita di
quest'azienda. Questa è la motivazione per cui in questo momento
personalmente, ma poi nelle repliche sicuramente il Governo
regionale dirà le linee da seguire, sul primo punto mi trovo
d'accordo oggi come lo ero allora a un approfondimento, sul secondo
punto le condizioni sono totalmente diverse per cui la valutazione
è una valutazione che non può che essere contemplata in un contesto
che è assolutamente diverso.
La seconda valutazione che voglio fare è che io, per carattere,
generalmente, se si parla di un argomento e si parla di una mozione
in particolare, preferisco rimanere sul tema rispetto che divagare
su delle considerazioni che molte volte veramente risultano
populiste e anche un po' scontate, in un periodo dove non solo in
Valle d'Aosta purtroppo ci si confronta con delle situazioni di
criticità nel pagamento delle bollette, sia a livello personale,
sia a livello di famiglie, sia a livello di imprese, credo che
reiterare come un mantra determinate criticità e volerle inserire
in una mozione che di altro sta parlando sia un po' pretestuoso da
parte di alcuni colleghi e lo si voglia fare sempre per dimostrare
quanto si è bravi e quanto si è belli a fare delle disamine,
raccogliendo a destra e a sinistra delle indicazioni, che,
purtroppo, non sono poi confortate da dei numeri e delle
considerazioni complessive che possano dare un quadro veritiero di
quello di cui si sta parlando, perché evidentemente, anche nelle
disamine che sono state fatte dalla collega Minelli mancherebbero
alcuni elementi di fondamentale importanza, quali, ad esempio, il
prezzo di partenza di quelli che possono essere gli sconti poi
effettuati dalle varie aziende produttrici, piuttosto che altre
considerazioni che diano un quadro complessivo e di raffronto con
invece le dinamiche applicate a livello locale da CVA. Si cercano
sempre delle opportunità per mettere in evidenza quanto si è bravi
e quanto si è belli facendo finta che si sappia esattamente tutto,
quando poi invece era il momento di dare delle risposte e di
trovare soluzioni, queste tendenzialmente tardavano ad arrivare.
Questo è per significare come all'interno dell'aula penso che non
ci sia bisogno né di fare demagogia, né di fare del populismo, né
di fare delle provocazioni che possano essere un po' più politiche,
perché è un momento dove bisogna veramente sintetizzare le
opportunità che abbiamo di poter intervenire, così come abbiamo
fatto con le risorse che sono state messe a disposizione dai
plusvalori che il bilancio regionale ci ha riservato e che alcune
risorse che sono state messe a disposizione dall'assestamento per
cercare di trovare delle soluzioni che possano essere di
complemento a delle iniziative che non possono essere in questo
momento solo demandate alle Regioni o alla nostra Regione in
particolare.
Sono delle decisioni che sono di sistema, sono delle decisioni
che debbono essere valutate dal sistema nazionale ed europeo nel
suo complesso, sono derivanti da politiche energetiche sulle quali
la Valle d'Aosta ha un peso specifico decisamente limitato e
sbagliamo anche a fomentare molte volte delle iniziative o a
sollecitare delle iniziative che hanno delle possibilità di
intervento e di risoluzione molto limitate.
Credo che nessuno abbia bisogno di essere preso in giro in
questo periodo ma c'è bisogno di far fronte comune per proporre,
magari anche a livello a livello nazionale... mi dispiace che oggi
pomeriggio non ci sia o non vedo io la collega Spelgatti, che
rappresenterà la nostra Regione al Senato, e che potrebbe farsi
portavoce di eventuali valutazioni che potrebbero scaturire anche
grazie a queste mozioni, a queste sollecitazioni e che potrebbero
essere fatte proprie da quest'Aula per promuovere delle iniziative,
che anche partendo dal locale, potrebbero tradursi in qualcosa di
significativo per tutto il territorio nazionale.
A fronte di questo, e aspettando le indicazioni del Governo
regionale, per quanto mi concerne, confermo quello che ho detto
nell'apertura del mio intervento, quindi di essere assolutamente
disposto, come penso anche gli altri componenti della maggioranza,
a fare un'analisi seria e puntuale delle opportunità per diminuire
gli oneri di sistema all'interno delle bollette dei Valdostani,
appoggiandosi anche a dei percorsi normativi che possano dare i
loro frutti, dall'altra parte però rilancio un po' indietro queste
provocazioni che non ritrovano e non sono lusinghiere di un
atteggiamento corretto nei confronti della situazione attuale che
deve essere analizzata con serietà ma anche con le dovute
attenzioni e senza creare dei castelli in aria che poi non possono
essere rispettati.
Presidente -
La parola al consigliere Grosjacques.
Grosjacques (UV) -
Solo alcune riflessioni sulla
discussione che si è aperta oggi e che evidentemente ha travalicato
un po' i confini di questa mozione ma che comunque ci consente
anche di ragionare su che cosa vogliamo all'interno della nostra
Regione e nel settore delle energie rinnovabili, perché oggi siamo
partiti facendo una disamina di quello che succede a livello
nazionale, delle percentuali e poi siamo passati al "si potrebbero
fare tante cose ma questa maggioranza, questo Governo, questa
Regione non le fa". Sappiamo perfettamente che ci sono moltissime
cose che sarebbero nelle intenzioni non di questa maggioranza, ma
di qualunque maggioranza nei confronti dell'economia regionale,
però ci sono delle cose che si possono fare e che noi crediamo
siano state fatte nei limiti delle competenze regionali, e ci sono
cose che non possono essere fatte in quanto si sconta l'inerzia del
Governo centrale. Dico questo perché ormai, anche a livello romano
e a livello europeo si sta parlando da tempo di che cosa sarebbe
necessario fare, ma non è stato fatto quello che dovrebbe essere il
punto 1 all'ordine del giorno e che avrebbe certamente delle
ricadute positive sul nostro territorio, cioè il disaccoppiamento
del prezzo dell'energia elettrica rispetto a quello del gas.
Non credo sia necessario entrare nel merito della questione, che
è una questione che, gioco forza, abbiamo sviluppato tutti perché
tutti tutti i giorni veniamo sollecitati dai cittadini che davvero
non ce la fanno più, ma credo che la Regione, con i 12 milioni
diventati 20 di cui 8 per le famiglie, stia davvero facendo quello
che è possibile per sostenere le famiglie, soprattutto quelle che
ne hanno maggiore necessità, ma non dobbiamo dimenticarci che i
lacci e lacciuoli che ci impediscono anche di sviluppare le energie
da fonti rinnovabili nella nostra Regione hanno un'origine
nazionale, il disaccoppiamento è uno ma c'è anche la questione del
famoso decreto che dovrebbe incentivare le fonti di energia
rinnovabili, che, pur avendo un Ministro che è in quota a 5 Stelle
e che dovrebbe essere particolarmente sensibile alle istanze di una
parte della collettività nazionale, da tre anni - perché l'ultimo
decreto è del luglio 2019 - è assolutamente fermo su questo tipo di
problematica.
Il Comune di Aosta, citato dalla collega Minelli, nella cui
maggioranza evidentemente ci riconosciamo, ha svolto il compitino
rimbalzando alla Regione la problematica senza peraltro proporre
nessun tipo di soluzione perché non c'è, ad oggi, nessun tipo di
soluzione proponibile che non sia quella che è già stata messa in
campo in attesa di provvedimenti nazionali.
Più che come maggioranza regionale, io credo che, come
amministratori regionali, dobbiamo porci davvero la domanda di che
cosa vogliamo nel futuro per le nostre rinnovabili, perché sento
parlare dei proventi, degli utili della CVA, che sono molti ma
dovrebbero essere di più, però poi le stesse forze politiche che
chiedono di applicare alla nostra collettività gli utili della CVA
sono quelle che poi si oppongono a qualsiasi tipo di investimento
nel settore delle rinnovabili, che mandano i loro accoliti nelle
conferenze di servizio a bloccare o a tentare di bloccare i
progetti. Bisogna davvero che ci chiariamo come amministratori
regionali, a prescindere dalle nostre rappresentanze politiche, se
davvero il rinnovabile, per la Valle d'Aosta è una risorsa oppure,
per certi movimenti politici, è qualche cosa che deve essere
assolutamente bloccato, salvo poi chiedere l'utilizzo delle
risorse. Non parlo della Basilicata perché sappiamo tutti che non
produce direttamente con le proprie società, come invece facciamo
noi, ma si è limitata, peraltro con un gesto importante, a
distribuire le
royalties
che riceve per le estrazioni sul
proprio territorio.
Quanto alla mozione, è del tutto evidente che il punto 1 è un
punto che potrebbe tranquillamente essere accettato ma è un punto
che, proprio perché passa attraverso una norma di attuazione,
certamente dispiegherà i propri effetti quando probabilmente tutta
questa necessità non ci sarà più. Servono quindi dei provvedimenti
più urgenti, il collega Testolin ha fatto appello alla collega
Spelgatti e lo faccio anch'io ma lo faccio in termini assolutamente
propositivi, ci sarà la necessità che questo nuovo Governo sblocchi
tutta una serie di lacci e lacciuoli che dovranno consentire poi a
cascata anche a noi di prendere i giusti e necessari provvedimenti
per dare delle risposte alle famiglie ma anche ai nostri settori
produttivi. Credo che il Governo regionale dirà con maggiore
precisione quello che è stato fatto, quello che si può fare e
quello che populisticamente viene chiesto ma non si può fare sulla
base di normative che, se eluse, creerebbero per la CVA in questo
caso specifico sanzioni milionarie.
Richiamo tutti a una riflessione che potrà essere fatta, se lo
riteniamo, in IV Commissione, che è il luogo deputato per
analizzare e provare a dare delle risposte, ma lanciare dei
messaggi a chi ci ascolta sapendo poi che queste attività non
potranno essere messe in campo, credo che in un momento come questo
non faccia bene a nessuno.
Presidente -
Si è prenotato l'assessore Caveri, siamo
sempre in discussione generale.
Caveri (AV-VdA Unie) -
Spetterà al collega Bertschy
chiudere rispetto al Governo, ma, visto che si sono anche un po'
anticipati alcuni temi che vanno al di là dei contenuti della
mozione, qualche osservazione la vorrei fare anch'io perché credo
che, tutto sommato, sia utile per il dibattito.
L'importante, quando si discute di argomenti di questo genere, è
di non illudere le persone, l'opinione pubblica e la comunità,
perché altrimenti facciamo "eccetto la qualunque". "Eccetto la
qualunque" è semplicissimo, nel senso che ci mettiamo al microfono,
cominciamo a dire delle cose anche sull'energia: gratuità,
distribuire gli utili o cose di questo genere, dividendo, tra
l'altro, gli oneri di sistema, che è una cosa in questo momento,
com'è stato detto gli oneri di sistema sono sospesi, in realtà lo
shock energetico che noi stiamo vivendo adesso deriva dall'aumento
dei prezzi dell'energia, cioè il problema degli oneri di sistema in
questo momento è congelato, quindi è del tutto evidente che questo
tema può essere trattato, può essere discusso, io non so se una
norma d'attuazione del genere potrà mai passare, però si può
discutere. Bisogna poi capire, nel momento in cui scompaiono gli
oneri di sistema, chi monetizza i distributori, però questi sono
discorsi diversi.
Perché la bolletta elettrica è aumentata? È aumentata perché ci
sono state tutta una serie di ragioni che hanno portato a questa
flambée
dei prezzi: la prima nel mese di dicembre del 2021 è
stata determinata dall'incremento della domanda di gas e
dall'aumento dei consumi energetici da parte dell'Estremo Oriente e
dell'industria in generale a seguito della ripresa
post
pandemica e anche dall'inizio di una serie di tensioni
geopolitiche; il secondo momento delicato è avvenuto con l'inizio
della guerra e con l'applicazione delle sanzioni internazionali nei
confronti della Russia, è stato ricordato da diverse persone che
sono intervenute di come noi, purtroppo, siamo... come dire?
Dipendenti fortemente dal gas che proviene dalla Russia. Il terzo
momento è avvenuto nella seconda metà del mese di agosto e in parte
è legato all'aggravamento delle tensioni geopolitiche e anche da
altri fattori climatici di cui siamo buoni testimoni anche con la
diminuita capacità produttiva di CVA, cioè dalla siccità seguita
alla scarsità delle precipitazioni nevose del periodo invernale,
comunque questo insieme di situazioni ha portato i prezzi fino a
quindici volte superiori a quelli precedenti.
Da notare che nella complicazione del sistema elettrico -
qualcuno avrà sentito il mercato di Amsterdam che regola il gas -
questo ha significato per CVA, prima nel dicembre del 2021 e poi
nel corso di tutta l'estate del 2022, degli esborsi quotidiani di
denaro anche per energia che non viene consumata, che talvolta al
giorno hanno significato 70-80 milioni di euro, fino a 100 milioni
di euro, legato al fatto che, cambiando i prezzi, CVA sul mercato
internazionale doveva comunque versare questa specie - chiamiamola
così - di caparra. CVA - credo che sia bene ricordarlo a tutti,
anche se immagino che tutti lo sappiano sulla base anche del fatto
che ormai CVA è sul mercato da tantissimi anni - è un'azienda che è
sottoposta al mercato, che opera sul mercato, che deve seguire
regole civilistiche e soprattutto deve attenersi alle regole in
materia di concorrenza che sono particolarmente rigide. I prezzi
devono muoversi secondo una logica di mercato, non ci devono essere
situazioni privilegiate, specie quando il
competitor
, come
nel caso valdostano, cioè CVA, ha una posizione dominante sul
mercato e deve evitare - è stato accennato dal collega Grosjacques
- la trappola di quelli che vengono definiti prezzi predatori, cioè
prezzi che scendono al di sotto di un certo limite e che, in
qualche maniera, finiscono per violare le regole di concorrenza.
Ora, è del tutto evidente che la Regione - e lo dirà meglio di me
il collega che si occupa della materia - ha contatti quotidiani con
CVA alla ricerca di soluzioni che, in qualche maniera, possano
essere positive e devo dire che gli sconti che sono stati
applicati, il famoso 40 percento sul prezzo fissato dall'Autorità
per la maggior tutela a vantaggio delle utenze private e quella del
10 percento per le aziende della Regione, ma ci tornerò, sono un
segnale importante. Qualcuno ha detto che ci sono soluzioni
migliori, per carità, analizzeremo se questo è vero, ma questi
sono, secondo CVA, dei livelli di scontistica al di sotto dei
quali, avendo CVA la maggior parte del mercato valdostano,
risultano essere estremamente rischiosi.
Ricordo anche i contratti che si sono stipulati con alcune
aziende: la Cogne - lo dirò poi nella risposta specifica - ha un
altro fornitore di energia elettrica e non è CVA, anche se CVA ha
preso contatti con la Cogne per vedere che cosa si può fare, ma la
Cogne a suo tempo ha scelto un altro tipo di fornitore. È del tutto
evidente che le dinamiche dei prezzi non possono essere gestite a
livello locale dalle singole aziende e non è un caso che l'Unione
europea sta in questo momento dimostrando in maniera evidente una
difficoltà di trovare un
idem
sentire su un argomento di
questo genere, ma quello europeo e quello nazionale è il livello,
l'ambiente all'interno del quale anche un'azienda piccola, com'è,
tutto sommato, la nostra, deve muoversi. Questo significa
evidentemente che non si può non ritenere che la dinamica dei
prezzi deve comunque tener conto del contesto generale, quindi la
volgarizzazione che sentiamo, quelli che dicono: "in fondo CVA è
nostra e quindi, essendo nostra, potrebbe darci l'energia", io non
so se noi non ci rendiamo conto che CVA, da una parte, deve seguire
delle regole di mercato molto precise anche nel rapporto con il
mondo bancario, in un momento in cui ci dovrebbe essere a breve
l'emissione dei famosi Bond, che sono un elemento importantissimo,
che tiene anche conto di alcuni investimenti strategici per il
rinnovamento delle centrali elettriche, Hône 2 e Chavonne, che sono
molto importanti anche per posizionarsi rispetto al futuro della
questione delle concessioni in scadenza nel 2029 e noi sappiamo che
adesso c'è già un primo orizzonte: quello del 2023, che è stato
fissato dal Governo, che in qualche maniera anticipa addirittura la
scadenza delle concessioni, cosa abbastanza paradossale, perché
ovviamente noi ci eravamo posizionati rispetto al 2029. Immaginare
che oggi CVA sia una specie di Santa Provvidenza rispetto alla
crisi energetica è sbagliato, perché questa è un'impresa che
dimostra anche un'attenzione al sociale. Se noi oggi avessimo
ancora l'ENEL, non avremmo certamente i livelli occupazionali che
abbiamo oggi, non avremmo l'attenzione che esiste nei confronti del
territorio, della qualità del servizio e cose di questo genere,
questo vale sia per CVA che per Deval. È chiaro che questo shock
del gas sta creando una situazione di angoscia di cui conosciamo,
per adesso, solo questo versante: il versante dei sacrifici che
arriveranno e anche lì bisognerà vedere che cosa si potrà fare con
CVA nel momento in cui saranno sottoposte delle regole di tagli, di
rinunce, di spegnimenti che potranno colpire sia le imprese che le
famiglie.
Io credo che, da questo punto di vista, si debba mantenere
lucidità, si debbano scrivere dei documenti che siano, com'è stato
detto, attualizzati, perché certe cose che magari si dicevano e si
scrivevano anni fa, che erano, come ha ricordato, il collega
Testolin legate agli utili... ma gli utili erano derivanti dalla
situazione di un'eventuale discesa in Borsa di CVA, che è cosa ben
diversa dagli utili della società, che invece, tra l'altro - lo
dirà il collega -, alimentano sia la tassazione, sia i dividendi,
non è che poi questi soldi non ci sono, sembra che CVA sia chiusa
in una
turris eburnea
tra Châtillon e Aosta e non ci sia
nessun tipo di vantaggio per l'azionista.
Rispetto a una cosa che è stata detta dalla collega Minelli, è
vero che poco meno di 40 mila utenze sono rimaste in maggior
tutela, ma la maggior parte sono seconde case. La gran parte di
utenze valdostane, sono circa 63.800, sono invece transitate al
mercato libero laddove si possono ottenere gli sconti. Tra l'altro,
quando si parla di sconto del 40 percento, è sul prezzo della
maggior tutela e non sul prezzo unico nazionale, che è il
riferimento dei mercati infra-giornalieri e di quelli a termine,
quindi, poiché negli ultimi tre mesi la maggior tutela era rimasta
di circa 180 euro sotto il PUN, cioè sotto il Prezzo Unico
Nazionale, lo sconto di CVA ha avuto un valore superiore a quello
del 40 percento, questo credo sia un elemento positivo e in qualche
maniera da sottolineare.
Io credo - e con questo concludo - che il problema vero per noi
oggi sia - e l'uscita dalla Madia è un tema che forse non abbiamo
tutti noi capito nelle sue implicazioni più profonde, ma significa
per CVA, in un periodo difficile con l'approssimarsi delle scadenze
delle concessioni, potersi muovere con maggior libertà in una serie
di investimenti che la possono rafforzare nel settore che gli è
specifico: quello delle energie rinnovabili. Oggi si possono fare
delle acquisizioni, si possono fare degli investimenti, tutte cose
che precedentemente non si potevano fare. Allora oggi immaginare
che si chiedano, nel limite del possibile, gli sforzi maggiori da
parte di CVA rispetto alla situazione drammatica nella quale ci
troviamo e forse ci troveremo a livello ancora più elevato nei mesi
a venire è giustissimo. L'idea invece che sulla pelle di CVA si
faccia del populismo e della demagogia è quanto di peggio in
politica si possa fare.
Presidente -
Siamo in discussione generale. Altri sono
intenzionati ad intervenire? La parola all'assessore Bertschy.
Bertschy (AV-VdA Unie) -
Intanto grazie al collega
Testolin, al collega Grosjacques e all'assessore collega Caveri per
aver riportato la discussione sui binari nei quali è stata
presentata questa mattina e per gli obiettivi per i quali è stata
presentata.
L'unica cosa che sottolineiamo e speriamo che non sia voluto,
collega Marquis, è aver presentato una mozione che riprende una
risoluzione del 2019, com'è stato detto, in un contesto
completamente diverso, al di là del contesto economico-sociale, in
una situazione completamente diversa. L'obiettivo della risoluzione
era uscire da una certa situazione e andare con gli impegni a dare
un significato importante a quella che doveva essere l'operazione
di quotazione in Borsa. È paradossale o quanto meno fa un po'
sorridere che chi, come la collega Minelli, quella risoluzione non
l'aveva votata oggi ne sostiene uno dei due impegni, ogni tanto
bisognerebbe anche ricordarsi e avere un po' di memoria rispetto
alle cose che si fanno. Ci sono degli impegni sulla mozione: uno
dei due è quello riportato... (
intervento della consigliera
Minelli, fuori microfono) ...
lei è intervenuta sulla mozione
per emendarla, quindi quella mozione la vuole emendare, però il
testo della mozione esiste, sennò uno ne propone un'altra, quindi
ha condiviso e via. L'altra cosa che volevo dire al collega Marquis
è che la mozione diceva in una maniera molto... ma non ha
presentato un altro testo, è intervenuta sul testo del collega
Marquis. Lei dice che ogni tanto la disturbiamo, addirittura si è
disturbata a venire fino da me e la ringrazio, è gentile come
domenica scorsa.
La risoluzione del collega Marquis diceva al punto finale, e lei
non l'ha riportato né nel considerato il punto 3, né nell'impegno
al punto 2, "a seguito dell'accesso alla Borsa azionaria", cioè
quell'impegno aveva un senso scritto così con quel tipo di
completamento della frase. Per noi, se ripresentava la risoluzione
così com'era non era più attuale, se ripresenta gli stessi impegni
su una base che non è più la stessa, ovviamente bisogna
evolvere.
Come le dicevo, però c'è assoluta intenzione e voglia di parlare
di questi temi in Consiglio e in Commissione.
La norma di attuazione oggi non è la Commissione paritetica di
parte valdostana che non c'è di nuovo, collega Minelli, è quella di
parte nazionale... (
intervento della consigliera Minelli, fuori
microfono) ...
la nostra esiste, è qua, è presente, poi il
Governo, una volta formato, farà la sua parte, ma per quello che ci
riguarda, il problema è costruire una norma che possa arrivare fino
lì perché possiamo mettere 90-120-60 giorni, però bisogna riuscire
ad andare a sostenere qualche cosa che poi sia di applicabile
proprio perché si tratta di una norma di attuazione. Da parte
nostra c'è la disponibilità e la volontà di intervenire su questo
tema e di farlo nella maniera più giusta, più corretta possibile e
anche in maniera molto concreta, però facendo dei percorsi - e io
credo che il Presidente della IV Commissione l'abbia detto in
maniera chiara - che ci permettano sia andando a emendare la
mozione nella parte che non riporta correttamente gli obiettivi
lanciati con la risoluzione 2019, sia negli impegni, cose
sostenibili e praticabili in un tempo congruo, perché, come ben è
stato detto, la cosa più sbagliata in questo momento è dire che
possiamo fare delle cose che poi non riusciamo a fare.
In questi primi giorni del dopo voto a livello nazionale, in
particolare Giorgia Meloni l'ha detto in maniera chiara, la cosa
che bisogna fare è riuscire a intervenire non più solamente a valle
del problema, perché a valle del problema stiamo continuando a
finanziare le probabili speculazioni che stanno dentro a questo
problema, bisogna riuscire a intervenire prima, bisogna riuscire a
interrompere la completa esplosione dei costi di questi mesi e
bisogna fare qualche operazione che a livello nazionale, ma prima
ancora che nazionale europeo, ci permetta ad arrivare a raggiungere
questo obiettivo. Purtroppo le notizie di questi giorni, per come
ci si sta confrontando in Europa, per le posizioni che stanno
assumendo alcuni Paesi, ci dicono che non siamo ancora molto vicini
all'obiettivo.
Da parte nostra, se c'è la volontà, siamo in discussione
generale, di emendare la mozione e di sostenere un impegno che sia
praticabile e percorribile a livello politico, non c'è nessun
problema a continuare a confrontarci, anche perché il tema riguarda
tutti. Io credo che tutti vogliamo fare qualche cosa di
significativo per le nostre famiglie, per le nostre imprese e per
l'interesse generale della comunità, ricordando che CVA, solo
nell'assestamento, ha messo 78 milioni di euro a disposizione del
nostro bilancio, 60 più 18, quindi gli utili non solo li stiamo
utilizzando, ma stiamo facendo delle misure a sostegno della
collettività, perché poi le famiglie e le imprese sono parte della
comunità e hanno, ognuna nelle sue differenti connotazioni, un
ruolo nel nostro agire e nel nostro vivere quotidiano. Questi soldi
ci sono, volessimo anche impegnarci a fare un disegno di legge in
quei tempi, dovremmo evidentemente fare delle operazioni diverse
sul nostro bilancio e sulla programmazione che abbiamo messo in
campo, se si vuole discutere, lo possiamo fare, però cercando di
portare la discussione su azioni che siano praticabili da parte di
tutti.
Presidente -
La parola al consigliere Aggravi.
Aggravi (LEGA VDA) -
Era per aggiungere alcuni elementi
rispetto a questa interessante discussione che sta avvenendo su
questa mozione. Vado in ordine sparso sulla base di quello che è
stato detto dai colleghi.
C'è un assurdo che spesso in quest'aula si è presentato e sul
quale vorrei soffermarmi: la clientela valdostana non coincide,
come ha detto, se non erro, l'assessore Caveri, con la clientela di
CVA, cioè non abbiamo una netta corrispondenza tra le due cose,
perché siamo in un mercato libero e ognuno sceglie l'utenza che
vuole, quindi anche se ci fossero degli sconti operati da uno degli
operatori, non ci sarebbe una combinazione uno a uno per quello che
riguarda la clientela valdostana con la clientela di una delle
industrie produttrici e venditrici del panorama elettrico nazionale
e non solo. Questo non è banale perché, ripeto, l'ho detto già
l'epoca e cito un passaggio del maggio 2019: CVA non è un'azienda
di erogazione jugoslava, non c'è un sistema di economia pianificata
che prevede questo tipo di rapporto.
Stesso discorso quando sento citare Alperia. Alperia avrà fatto
le sue valutazioni industriali e avrà fatto gli sconti che riteneva
opportuno fare, e mi collego con chi ha parlato di concorrenza,
perché il mercato libero - che poi non è proprio libero perché se
c'è un'autorità di regolamentazione, non è di questo genere -
bisogna stare molto attenti a creare degli effetti predatori e
giustamente qualcuno ha detto in termini di prezzo, non è così
facile.
Sulla Basilicata non ci torno perché altrimenti vorrebbe dire
che dobbiamo iniziare a trivellare il territorio valdostano. Vado
ulteriormente avanti, voglio però anche fare una puntualizzazione
su un passaggio che ho sentito: posto il fatto che la prima è
un'impegnativa che, di fatto, sinceramente è slegata dal percorso
di quotazione perché sta in piedi da sola, al di là del momento, al
di là della contingenza, si può anche pensare di fare una
valutazione, di aprire un tavolo con il prossimo Governo sugli
oneri di trasporto di sistema, non per forza azzerandoli ma -
perché no? - andando a valutare - perdonate se faccio una
semplificazione - una sorta di chilometri zero tra la zona di
produzione dell'energia e l'ente di consumo. Io quindi penso che la
prima impegnativa possa stare in piedi, possa essere condivisibile
e poi non dipenda neanche da noi, perché qualsiasi proposta che si
può fare sul tavolo poi dipende ovviamente dalla contrattazione che
avviene con il Governo centrale.
Ho apprezzato sicuramente l'intervento del collega Grosjacques
quando parlava dei rapporti con il Governo, così come anche il
collega Testolin che chiedevano l'intervento e l'impegno
soprattutto della collega Spelgatti, ma direi un po' di tutti, nei
rapporti con il Governo, non soltanto i rappresentanti in seno al
Parlamento: uno al Senato e uno alla Camera hanno rapporti con il
Governo, ma anche lo stesso Governo regionale avrà dei rapporti con
il Governo e chissà quali saranno. Quelli che ci sono stati fino ad
oggi li abbiamo visti e soprattutto il frutto di certe alleanze
l'abbiamo sotto gli occhi tutti i giorni.
Detto questo, io vorrei chiedere una gentilezza a tutti i
colleghi: all'epoca nella risoluzione si diceva per l'appunto - e
qualcuno l'ha citato, parlo dell'ultimo punto, punto 3 - "i
rimborsi ai residenti in Valle d'Aosta di una quota significativa
della componente energia della bolletta elettrica relativamente
alle utenze domestiche attraverso gli utili resi disponibili alla
Regione da CVA a seguito dell'accesso alla Borsa azionaria". Per
favore, non diciamo che si voleva quotare la CVA per restituire dei
soldi di quotazione per dare delle mancette. Lo sto dicendo perché
a parte che all'epoca qualcuno aveva anche pensato di utilizzare i
soldi della quotazione di CVA per fare i collegamenti intervallivi,
per fare di tutto e di più, se ci doveva essere una quotazione di
CVA, questa doveva andare a beneficio della CVA stessa perché
doveva potenziare l'azienda, doveva permettergli di fare un salto
di qualità ed essere pronta alle sfide successive. Pensare - l'ho
già detto all'epoca e lo ripeto - di andare in quotazione e
utilizzare una parte degli utili della quotazione, che poi sono
tutti da vedere, perché, quando si va in quotazione, bisogna poi
vedere il prezzo di vendita... io avrei voluto essere un
investitore della quotazione di CVA a sentirmi dire: "una parte dei
soldi che vengono messi alla quotazione verranno usati per
abbassare il prezzo dell'energia". Questa è una cosa che
sinceramente io vorrei che si evitasse, perché un altro conto è
utilizzare gli utili come azionista, quindi che derivano
effettivamente da un rapporto chiuso, cioè da una chiusura di
bilancio e l'azionista che riceve i dividendi e gli utili ne fa
quello che ritiene opportuno, un'altra è pensare di fare
un'operazione industriale per distribuire mancette. Per favore,
questo non lo diciamo più, perché facciamo un torto a CVA e
facciamo un torto soprattutto alle regole di mercato nelle quali
viviamo, perché è una cosa che oggettivamente mi manda fuori di
testa. Scusate, ma se si quota un'azienda, lo si fa per dei motivi
validi a favore dell'azienda e della comunità.
Detto questo, io penso che sulla seconda impegnativa, e qui mi
ricalmo, scusate ma sull'altro punto è un aspetto che già all'epoca
ne abbiamo discusso, oggi l'ho sentito di nuovo dire e sinceramente
mi ha dato un problema anche di natura di deformazione
professionale, ma sentire queste cose mi fa davvero... altro che
rientrare nei binari, siamo usciti dai binari.
La seconda impegnativa è una...
(intervento dell'assessore
Bertschy, fuori microfono)
...infatti ho citato questo e l'ho
specificato, ma sto arrivando alla seconda impegnativa Assessore
all'energia... la seconda impegnativa sinceramente, e in parte lo
diceva anche l'assessore Bertschy, non è né più, né meno che quello
che già è avvenuto in sede di variazione di bilancio, perché se noi
andiamo a vedere, la quota parte di utili o della quota parte di
extra profitti, perché i 18 milioni che avete portato in
variazione, lo ha detto lungamente non solo l'assessore Caveri ma
all'epoca anche l'assessore Marzi e anche nella mia modesta
relazione avevo riportato quel passaggio.. abbiamo tutti criticato
la tassazione degli extra-profitti, però poi, in un sistema di
finanza che ci permette di riutilizzare anche proventi da tributi,
ce li siamo trovati in variazione, sulla quale forse all'epoca si
poteva fare una valutazione e utilizzarli tutti per un determinato
fine. Non è stato così, il Governo ha fatto le sue scelte ed è
giusto che ognuno faccia le proprie, però né più, né meno, quello
che si chiede qua, di fatto, è già all'interno di quella variazione
e soprattutto è in quota parte anche già all'interno del
provvedimento che in parte andrà a sostenere le famiglie in
difficoltà, poi forse - e qui mi collego ancora su quello che
diceva il collega Grosjacques che ognuno di noi al Governo vorrebbe
fare tante cose, poi riesce a fare quelle che può fare - anche in
questo caso, se ci fosse stata un'altra compagine di maggioranza -
perdonatemi se insisto ma lo dico - forse quelle risorse venivano
trovate prima. Lo so poi che l'assessore Marzi è bravissimo e mi
potrebbe dire che non si poteva fare perché le procedure sono molto
complesse, glielo dico già io, così le tolgo l'impiccio di doverlo
fare, però io penso che forse si potevano fare prima, come già era
stato chiesto o comunque come si prospettava.
Sulla seconda impegnativa io rimetto al proponente di valutare
se è il caso di portarla avanti o no, considerato il fatto che già
abbiamo discusso di un intervento di questo tipo, quindi possiamo
anche pensare di rimandare in un secondo momento, quando avremo un
pochettino più chiara la situazione, se la avremo, perché i chiari
di luna che abbiamo penso che ci diranno il contrario, ma io dico e
penso che sul primo punto sia fondamentale, e potrebbe essere un
primo passo utile, visto che c'è anche una scadenza precisa, quella
dei 90 giorni, per poter discutere, anche in seno alla Commissione,
una proposta che può effettivamente portare avanti un obiettivo che
non guarda soltanto la contingenza attuale ma che guarda sul
medio-lungo periodo.
Presidente -
La parola al consigliere Marquis.
Marquis (FI) -
Due considerazioni a seguito degli
interventi e della discussione che si è sviluppata.
Credo che sul punto n. 1, una norma di attuazione sugli oneri di
sistema, la situazione sia la stessa che vivevamo due anni fa,
quindi credo che sia un obiettivo che possa essere condivisibile,
più o meno facile da raggiungere ma, a mio avviso, è importante
provarci come Valle d'Aosta, perché gli oneri di sistema voglio
ricordare che in gran parte finanziano gli incentivi che vengono
dati per le rinnovabili. Noi qui in Valle d'Aosta siamo
un'eccellenza sulle rinnovabili in rapporto al numero di abitanti e
alla dimensione del nostro territorio, quindi è paradossale che
dobbiamo finanziare gli interventi delle altre Regioni che si
devono allineare alla nostra posizione. Credo che questo possa
essere un tema sul quale abbiamo delle ragioni nei confronti dello
Stato da poter portare avanti. Volevo ricordare che questa voce è
la voce preponderante dentro gli oneri di sistema. Tanto per dare
un dato: Cuba ha 10 miliardi a livello nazionale in questa voce qui
che i cittadini pagano alle società che investono in rinnovabili.
Pertanto, se si riuscisse ad arrivare a questo obiettivo, come ho
ricordato prima, è un obiettivo che può valere 45-50 milioni per le
casse di tutti i Valdostani, ancorché in questo momento, era già
stato precisato, sono sospesi, però la sospensione può durare poco.
È bene quindi portarsi avanti sotto questo profilo, poi vedremo
cosa ne può accadere.
Per quanto riguarda invece il discorso di CVA, e in parte sul
punto n. 2, un pochettino la discussione si è spostata da come era
stata imbastita.
Per quanto riguarda noi come proponenti, riteniamo, e siamo
consapevoli, della responsabilità di amministrare una società, che
ci sono delle regole, c'è il Codice civile che va seguito e la
società è una società che deve sviluppare degli utili a favore
della società stessa e poi dell'azionista, pertanto questo per noi
non è un problema. Crediamo che CVA abbia fatto tutto il possibile
o è vicino al limite di scontistica che sia sostenibile per la
comunità rispetto ai propri conti aziendali, perché la società non
può vendere energia in perdita, diversamente ci sarebbero dei
profili di responsabilità verso gli amministratori, questo credo
che deve essere chiaro a tutti noi che siamo qui dentro. È da qui
che discendeva la ragione di dire che se un intervento va fatto, va
fatto al di fuori della società stessa, attraverso la messa in
campo di energie che potevano potenzialmente provenire dalla
società, perché questa è l'unica strada, collega Minelli, che oggi
potrebbe essere perseguibile, perché la rappresentazione che è
stata fatta della mozione voleva mettere in campo la dimensione del
problema che oggi vivono i Valdostani e far percepire il
significato di quella che può essere un'entità di aiuti.
La nostra volontà era quella di dire: c'è un problema che è
enorme rispetto alla situazione che viviamo, pertanto va affrontato
in modo emergenziale. Quando parlavamo di mettere in campo tutti
gli utili, significava questo, nel senso che per noi viene prima di
tutto lo sviluppo della società e quindi gli investimenti, il
rispetto dei piani industriali e tutto, però, a onor del vero, c'è
da dire una cosa: quest'anno la società ha avuto una premialità
inaspettata nella gestione dei propri piani industriali perché non
era prevedibile che ci fosse un incremento del valore di energia
che portasse a 135 milioni di utili il dividendo. La nostra
proposta era di vedere, a fronte della situazione di emergenza
totale che stiamo vivendo, se si poteva mettere in campo tutto
questo tesoretto che c'è in più rispetto alle previsioni che
derivavano dal rispetto dei propri piani industriali, ritenevamo
che fosse una cosa corretta da fare in questo momento. Poi posso
ben capire che se uno si trova nel cassetto qualche soldo in più,
la società è contenta perché potrebbe fare qualche investimento in
più, ma sono investimenti in più rispetto a quelli che erano
preventivati e che potrebbero dare sicuramente delle soddisfazioni
Questa è una questione di priorità. Qualche considerazione di
populismo: da parte nostra sicuramente non vuole esserci
quest'approccio, le parole che abbiamo espresso sono delle parole
per dare dimostrazione di discutere su un problema e della valenza
che per noi ha lo stesso ha. Credo che, purtroppo, nei prossimi
mesi vedremo delle cose che non abbiamo ancora visto sotto il
profilo economico del mondo produttivo e soprattutto sociale,
perché, come dicevo stamani mattina, chi è collegato in rete,
intanto consuma e poi dopo trova le sorprese. C'è anche gente che
magari ha degli effetti psicologici strani che, per paura di avere
sorprese, tiene spento di più o chiude il rubinetto in anticipo,
quindi la problematica è sicuramente grande. Da parte nostra non
c'è nessuna volontà di fare del populismo ma se portare in aula
delle problematiche che attengono alle preoccupazioni della
comunità può essere scambiato con populismo, allora qui il confine
è sfumato e ognuno poi ha il proprio pensiero sulla situazione. Da
parte nostra chiediamo al Governo se c'è la disponibilità di
accogliere la proposta che consiste nel punto n. 1, di portare
avanti la norma d'attuazione se si vuole mettere in campo, poi non
sono i 90 giorni i o i 100 giorni che cambiano il risultato
dell'iniziativa, il tempo sarà quello che ci va.
Sul punto n. 2 non abbiamo espresso dei numeri di risorse,
abbiamo espresso un principio: di cercare di mettere in campo tutte
le energie e le risorse necessarie per far fronte a una situazione
di oggettiva difficoltà che oggi la Valle d'Aosta vive. Questo è
per inquadrare bene la questione, il perimetro della volontà che
abbiamo espresso attraverso la presentazione di quest'iniziativa.
Se ci sono le condizioni, quindi siamo ben contenti di portare
avanti l'iniziativa.
Presidente -
Ha chiesto la parola la consigliera Minelli
per il secondo intervento.
Minelli (PCP) -
Io ho ascoltato con attenzione tutto
quanto è stato detto e vorrei in qualche maniera fare sia delle
precisazioni sia sviluppare il ragionamento, a partire dalla
considerazione che è stata fatta, secondo cui l'intervento che noi
abbiamo fatto, che abbiamo preparato e anche la proposta che
abbiamo fatto in qualche maniera travalichi il senso della mozione
presentata dai colleghi. Non credo proprio che abbiamo travalicato
il tema di cui parlava questa mozione, il tema è il "caro energia",
poi ci possono essere delle proposte, che abbiamo preso in
considerazione e su cui abbiamo fatto delle proposte di modifica.
Probabilmente il collega Bertschy non ha ascoltato bene quello che
io ho detto, ma noi non abbiamo ritenuto di appoggiare il primo o
il secondo impegno della mozione dei colleghi, né l'uno, né
l'altro, tant'è vero che abbiamo proposto una cosa diversa. Al di
là di questo, ringrazio per l'apprezzamento della gentilezza che fa
nei miei confronti, io credo di essere una persona che può
risultare ostica a qualcuno, ma rivendico il fatto di essere
generalmente una persona gentile, tranne quando poi vengo trattata
in maniera tutt'altro che gentile, com'è successo più volte in
quest'aula.
Al di là di questo, sulle questioni più importanti, sono state
dette varie cose; per esempio, le obiezioni che sono state fatte.
Alcune erano obiezioni ovviamente che mi aspettavo, tra l'altro, io
ho discusso anche con il collega Marquis di quest'iniziativa, e
faccio riferimento a una delle cose che sono state dette mi pare
anche dal collega Grosjacques. Lei diceva: "se CVA in qualche
maniera fa delle azioni che la portano un po' al di fuori dei
binari dell'Autorità nazionale rischia di incorrere in sanzioni".
Ebbene, io ho fatto l'esempio di Alperia, poi il collega Aggravi
diceva che hanno fatto in Alperia le loro valutazioni in base ai
loro piani, eccetera, quindi hanno deciso per sconti di un tipo
piuttosto che dell'altro, ma io ho visto che questi sconti sono
consistenti e sinceramente in questi giorni non ho visto adombrare
delle sanzioni per questa politica tariffaria. Mi chiedo quindi se
la situazione anche nel somministrare delle sanzioni sia diversa da
zona a zona, ma la sostanza è un'altra: cercare di entrare
nell'ottica di capire se si vuole andare a sondare, a vedere, ad
aprire un confronto con la CVA nell'interesse ovviamente dei
cittadini valdostani.
Altra questione che è stata sollevata - non ricordo adesso da
chi è stata sollevata ma da più di un collega -: CVA è una società
per azioni che agisce con una logica di impresa e non deve essere
in qualche modo condizionata o diretta - direi così, forse non è il
termine corretto - dalla politica. Io però leggo spesso tutte le
dichiarazioni che ci sono sia dai vertici di CVA, sia dalla Regione
che parlano di scelte e di operazioni concordate tra Regione e CVA
per il tramite di Finaosta, quindi anche questa non è una questione
che mi convince molto.
Nel lungo intervento articolato l'assessore Caveri ha spiegato
molte cose, però - se non ho capito male ma mi pare proprio di no -
ha concluso il suo intervento dicendo: "oggi immaginare di chiedere
a CVA di fare degli sforzi maggiori è giustissimo, l'idea però che
sulla pelle di CVA si faccia della demagogia è quanto di peggio si
possa fare". Io ritengo che non abbiamo di certo fatto della
demagogia, non è questo, chiediamo una cosa molto semplice - e in
quella proposta di emendamento all'impegno credo sia chiaro -:
proponiamo di andare a un confronto che sia produttivo, perché
quello che noi chiediamo in quest'impegno è semplicemente di
verificare con CVA le possibilità e le modalità per un nuovo e più
ampio pacchetto di sconti sulle bollette delle famiglie e delle
imprese. Mi pare sostanzialmente questo: che si propongano delle
soluzioni - il disegno di legge, la norma di attuazione - che
implicano un percorso sicuramente più complicato, e non si vada
nella direzione di fare una cosa che in questo momento mi sembra
semplice, cioè il diretto confronto per verificare queste
possibilità.
Vorrei fare ancora una considerazione sull'osservazione che
aveva fatto il collega Aggravi, cioè a un certo punto il collega,
riguardo al punto dell'impegnativa sulla norma di attuazione, ha
detto: "la prima impegnativa va al di là della contingenza", quindi
del "caro energia", ed è un altro discorso rispetto all'argomento
principale, direi che in questi giorni ci vede tutti un po'
impegnati, e io ritengo che sia così, tant'è vero che
nell'intervento che ho fatto inizialmente, dicevo che, a nostro
avviso, questo è un tema che andrebbe affrontato a parte perché
riguarda sicuramente qualche cosa di importante ma che non avrebbe,
e non credo proprio che lo potrebbe avere in tempi brevi,
un'incidenza su una situazione che giustamente mi sembra da più
parti tutti hanno identificato come particolarmente grave,
importante e da affrontare.
Sulla questione infine della demagogia, è stato riportato più
volte, o del populismo... mi sembra che questo diventi un pochino
lo schermo ogni qualvolta diciamo qualcosa, perché non è proprio
così. Andare a un confronto e chiedere di verificare delle
possibilità non significa fare della demagogia e del populismo,
significa interpretare un sentire che è comune ma che è di tutti,
non soltanto di una parte che può essere più o meno identificata
politicamente, è una questione che riguarda l'intera cittadinanza,
quindi a me sinceramente sembrerebbe semplicemente una richiesta,
una proposta di buon senso per cercare di spiegare.
Davvero dissento da certe cose che sono state dette che poi
vengono ripetute molto spesso, l'ha detto questa volta - tanto per
cambiare voce magari - il collega Testolin che quando parliamo
vogliamo sapere tutto, essere bravi su tutto e poi non essere in
grado di risolvere dei problemi, credo anche di sapere a che cosa
si riferisse. Nella fattispecie mi sembra che, nonostante ormai una
mia assenza da un anno e mezzo, problemi come quello a cui credo e
immagino si riferisse il collega Testolin non sono stati risolti.
Il nostro voto sarà, se questa è la mozione così com'è stata
proposta dai colleghi, di astensione. Immagino ovviamente che
l'emendamento che abbiamo proposto non interessi i colleghi, volevo
però anche sentire espressamente che non c'è una volontà in questo
senso.
Presidente -
La parola al consigliere Manfrin.
Manfrin (LEGA VDA) -
Molto brevemente per non aggiungere
nulla rispetto a quanto ha già ottimamente esposto il collega
Aggravi. Solo perché ho ricevuto il testo di questa mozione che
dovrebbe recepire, sostituire ed essere votata al posto di quella
che è stata proposta, quindi mi sono sovvenute delle domande. Da un
certo punto di vista, mi stupisce grandemente che, per esempio,
un'iniziativa delle colleghe, che sono molto precise e puntuali e
indicano spesso o spesso sono solerti nell'indicare nell'iniziativa
altrui la mancanza di quella parola piuttosto che la mancanza di
quello specifico riferimento o di quella riga che non corrisponde a
quella che dovrebbe corrispondere, che mettono insieme tutta una
serie di valutazioni, ci stanno, e poi affermano in maniera
generica: "verificare rapidamente, con i vertici di CVA, la
possibilità e la modalità per un nuovo e più ampio pacchetto sconti
sulle bollette di famiglie e imprese".
Preso atto di quest'impegnativa, io ovviamente mi sento di
chiedere all'Assessore che interverrà se ritiene che
quest'impegnativa possa essere realizzabile o meno, questo lo
chiedo al Governo perché non ho possibilità di averne una conferma,
quindi chiederei se effettivamente quest'impegnativa rientri fra le
facoltà, al di là delle coperture finanziarie, anche proprio se ci
sia la facoltà di poterla deliberare da parte di questo
Consiglio.
D'altra parte mi sovviene un incontro che c'è stato nella
settimana precedente alle audizioni del DL 75 dove sono arrivate le
rappresentanti mi pare di un'associazione di consumatori e, quando
gli abbiamo chiesto esattamente loro come avrebbero modificato,
come avrebbero migliorato il DL, questa singola rappresentante, mi
ricordo distintamente, ha detto: "noi ci avremmo messo più soldi".
L'abbiamo ringraziata per il suo apporto ovviamente ma questo è un
particolare su cui penso tutti noi potessimo concordare, però
bisognava anche dire dove, come, quindi corredato magari di questi
elementi, io le chiederei magari una valutazione, Assessore, sulla
fattibilità e sull'impegnativa di questa mozione.
Presidente -
La parola al consigliere Rollandin.
Rollandin (PA) -
Ho ascoltato con attenzione gli
interventi che sono stati fatti nel merito della risoluzione e da
quest'ultima sono stati presi in esame molti punti. Stranamente non
ci si è soffermati sul discorso relativo a quella che è stata
un'attenzione particolare, cioè la situazione delle nostre potestà
sulle acque, perché noi abbiamo molto insistito a "definire una
proposta di norma di attuazione che, in Valle d'Aosta, disponga la
soppressione dalla bolletta elettrica della componente tariffaria a
favore dello Stato... predisporre uno specifico disegno di legge da
sottoporre al Consiglio regionale per consentire la ripresa
dell'iter di quotazione di CVA prevedendo, tra l'altro, al suo
interno..." e così via. Qui all'interno viene tenuto in
considerazione... qual è la considerazione delle nostre centrali...
Noi abbiamo visto e rivisto le Commissioni che abbiamo nominato
affinché seguissero questo problema e soprattutto si potesse
arrivare a una definizione.
"Definire il problema dalla parte della Commissione paritetica":
ne abbiamo cambiate tre, bisogna che rafforzi la potestà
legislativa regionale in materia. Questo è un tema che non è stato
toccato, è alla base di quello che ci interessa. Noi rischiamo
effettivamente, l'abbiamo detto a più riprese, che se noi non
abbiamo più - e siamo vicini - la potestà di gestire le nostre
centrali, come hanno le altre situazioni analoghe, molti dei
discorsi che sono stati fatti non hanno più senso, perché se
arrivano, come stanno già facendo, gli "stranieri", che sono molto
interessati alle nostre centrali idroelettriche, stanno facendo già
il giro, stanno vedendo che cosa va, che cosa non va, come riuscire
a entrare nel merito... questo tema non è stato toccato per niente,
come se fosse un
surplus
, questa è la base!
Quanto abbiamo insistito perché ci fosse questa Commissione che
andava a fondo sul tema per darci finalmente la possibilità di
dire: "le centrali le possiamo gestire", naturalmente come abbiamo
fatto fino adesso. Quella è una garanzia. Oggi questo non c'è. Noi
stiamo discutendo sul come, su dove possiamo entrare, su come poter
fare delle riduzioni, come poter gestire il
surplus
,
giustamente qualcuno ha detto: "quest'anno abbiamo avuto... l'anno
scorso 45 milioni, 70-80 milioni che sono serviti per distribuire",
benissimo, ma la base non c'è e di questo si fa finta di non
sapere. Questo è un fatto che mi permetto di dire, so di essere
all'attenzione di molti dei colleghi, però questo è il punto di
partenza per noi, è la possibilità che noi abbiamo di incidere nei
vari momenti.
Sul resto io non voglio ripetere quelle che sono state già delle
osservazioni fatte che in parte condivido, su come attivare questo
sistema, su come fare in modo che ci sia un vantaggio anche da un
punto di vista del costo dell'energia a livello della nostra
Regione, è giusto che ci sia, però non è la base. Quello è un
effetto, non è la base ed è lì il punto delicato di cui noi
dobbiamo preoccuparci molto. Sul resto francamente le osservazioni,
il fatto che si possa migliorare, è tutto giusto, possiamo anche
fare degli interventi che vanno a meglio coordinare l'esistente,
senz'altro, però la base è questa. Sul resto non voglio entrare di
più su temi che sono stati oggetto, con tutto il rispetto, però io
credo che soprattutto le interlocuzioni che sono state fatte devono
essere in qualche modo non solo lette e viste, ma devono essere
approvate, deve esserci la possibilità di essere sicuri sulla
validità della disponibilità delle nostre centrali, con tutto
quello che ne consegue.
Mi fermo qui perché condivido il passaggio ma non voglio
allungare che è peggio ancora, andare oltre le difficoltà di questo
momento.
Presidente -
La parola all'assessore Bertschy.
Bertschy
(
AV-VdA Unie) -
Io credo che, al di là
delle differenze nell'arrivare alla discussione dei temi, che
ovviamente dipendono sia dalle sensibilità politiche che dai ruoli
in aula, su un tema di così grande importanza, come quello
dell'energia, dei costi che l'energia ha e del peso che questo
costo ha ormai sulle nostre famiglie e sulle nostre imprese, non ci
possiamo sicuramente dividere. L'obiettivo dev'essere quello di
trovare sempre un modo di mettere insieme competenze e sensibilità
politiche per continuare nella strada di cercare di dare la
migliore risposta. Quello che propongo è di sospendere, se
possibile, un attimo per poter affrontare alcune modifiche alla
mozione e trovare una soluzione che ci permetta di sostenerla
insieme e di continuare nel percorso che appunto ci deve vedere
lavorare a cercare di dare la migliore risposta a un problema che è
molto più grande di noi.
Presidente -
Se siete d'accordo, uniamo alla sospensione
anche la pausa per arieggiare i locali, l'anticipiamo di un quarto
d'ora e facciamo le due cose insieme. Sospendiamo per arieggiare i
locali.
La seduta è sospesa dalle ore 16:42 alle ore 17:13.
Bertin (Presidente) -
Riprendiamo. Dopo la sospensione e
la pausa anche per affrontare la questione degli emendamenti alla
mozione. Siamo ancora in discussione generale. Sono pervenuti due
emendamenti alla mozione: uno credo sia già stato inviato, quello
di PCP, e l'altro credo che verrà inviato nell'immediatezza.
Dovreste aver ricevuto il nuovo testo, pertanto possiamo riprendere
la discussione generale del punto n. 10, mozione dei consiglieri
Marquis e Baccega. Si è prenotato il consigliere Marquis.
Marquis (FI) -
Abbiamo emendato la proposta di mozione
eliminando l'ultimo "considerato" prima dell'impegnativa e,
modificando il punto 1, tenuto conto che la Commissione paritetica
in questo momento non è nominata, abbiamo tolto i 90 giorni
sostituendolo con "a definire nel più breve tempo possibile una
proposta di norma di attuazione". Per quanto invece concerne il
punto 2, è stato sostituito con questo: "avviare un percorso in
Commissione competente finalizzato al reperimento di risorse
adeguate per sostenere le famiglie e le imprese valdostane nel far
fronte al "caro bollette"". Questo è quanto.
Presidente -
Chiudiamo la discussione generale. Vi sono
altri interventi? Chiudiamo la discussione generale. Per il
Governo, la parola all'assessore Bertschy.
Bertschy (AV-VdA Unie) -
Ringraziamo per la disponibilità
a emendare la mozione che sosterremo. Durante la discussione,
parlando anche con i dirigenti del Consiglio, abbiamo affrontato
anche la questione di quanto valgono gli impegni politici assunti
tra una legislatura e l'altra, così siamo sicuri che l'abbiamo
ripreso e possiamo continuare a lavorare sul tema con un nuovo
documento che possa creare le condizioni per fare il miglior lavoro
possibile. Approfitto per dire che, al di là di quello che si
scrive sulle mozioni, il coinvolgimento del Consiglio, delle
Commissioni ma della stessa società partecipata è evidentemente
quello che dobbiamo fare, magari anche con delle ulteriori
audizioni in Commissione per continuare a far sì che le proposte
che vengono fatte alle famiglie, come ha detto l'assessore Caveri,
possano essere sempre attuali ed eventualmente anche modificabili
nel tempo visto che la situazione perdura e perdurerà, purtroppo,
probabilmente ancora a lungo.
Presidente -
Ricordo che ci sono due emendamenti e che in
ordine in votazione prima ci sarà l'emendamento di PCP e in seguito
la mozione emendata. A questo punto, con la replica del Governo, si
passa alle dichiarazioni di voto. Si è prenotata la consigliera
Minelli.
Minelli (PCP) -
Per confermare che voteremo l'emendamento
che abbiamo proposto e ci asterremo invece sulla nuova formulazione
a cui si è giunti per quanto riguarda la mozione presentata dal
collega Marquis con una considerazione: è stato tolto l'ultimo
capoverso delle premesse che andava in qualche modo a definire
quella che era un'iniziativa legislativa. Poi si è mantenuto
l'impegno relativo alla proposta di norma di attuazione, che era
giustamente in una risoluzione votata nella scorsa legislatura, non
a larga maggioranza come ho sentito dire oggi ma dalla maggioranza
tout court
, ma quello che vorrei osservare è che in questo
modo a una problematica che è molto importante in questo momento,
ora, non si danno delle risposte, perché l'impegno sulla norma
d'attuazione - poi è stato detto da chi credo abbia delle
competenze, e me lo ha fatto notare più volte, anche superiori alle
mie - riguarda un argomento che è un po' diverso e che non incide
sull'attuale "caro energia" per i motivi che sappiamo, la parte
statale di Paritetica dovrà essere ricostituita, ma dovranno essere
fatte le interlocuzioni su un argomento che fino ad ora non è stato
minimamente preso in considerazione, perché si è parlato di altre
norme d'attuazione ma non di questa qua che era rimasta lì in
stand by
. Da questo punto di vista, quindi si introduce un
argomento che però non è sul problema del "caro energia"
attuale.
Il secondo impegno, così com'è stato modificato, riteniamo che
sia molto generico, quindi anche questo non ci sembra andare nella
direzione di dare o di provare a dare delle risposte che siano
incisive, delle risposte da dare adesso. Quello che noi chiedevamo
era un percorso diverso per andare a sondare una possibilità che è
invece, a nostro avviso, più concreta; poi se sono contenti i
proponenti... mi sembra che sia veramente riduttiva questa
formulazione rispetto a quello che ho sentito e a tutte le
considerazioni che ci hanno impegnati per tre ore, quindi mi sembra
veramente svuotare di significato tutto quello che abbiamo detto
finora.
Presidente -
Ci sono altre dichiarazioni di voto? La
parola al consigliere Perron.
Perron (LEGA VDA) -
Per la mia dichiarazione di voto
farei soltanto un brevissimo passo indietro, tanto per far capire
anche, per quanto si possa, su tematiche così complicate come
questa, io stesso dico che qua c'è da studiare tantissimo per
capire tutti gli aspetti delle questioni energetiche a partire dal
livello europeo e poi scendere a cascata, ma tanto per far capire
quanto siano i margini di operatività che abbiamo come Regione. Per
far questo, farò un attimo un passo indietro, per far capire
appunto che il vero problema che stiamo affrontando oggi, con i
nostri mezzi, con le nostre possibilità e competenze è quello di
capire come e quanto le entità pubbliche, quindi le istituzioni, a
partire dal livello europeo, poi nazionale, poi regionale, possano
effettivamente intervenire a calmierare le bollette per evitare il
disastro economico riguardante le imprese e sociale ovviamente
delle famiglie. Credo quindi che questo sia veramente il tema a
grandi linee in cui noi siamo inseriti e di cui stiamo
discutendo.
Partiamo un attimo da quello che si è sentito tantissimo in
campagna elettorale, con distorsioni di ogni tipo, si sente ancora
adesso sui giornali: i famosi tetti del prezzo del gas. A livello
nazionale cos'è successo? La Spagna e il Portogallo, ad esempio,
sono intervenuti già ad agosto per mettere un tetto al prezzo del
gas nei loro Paesi; l''Italia, con circa 60 miliardi, già a partire
dall'intervento sulla benzina, in qualche modo è intervenuta, in
quel caso tagliando le accise, per andare a modificare - in quel
caso era la benzina - e a intervenire com'è stato sui prezzi poi
alla pompa di benzina, poi ci sono stati interventi successivi,
oggi siamo a circa 60 miliardi a partire da settembre. Sulla
Germania si è sentito, se n'è parlato, se n'è discusso, perché
ovviamente qua tocca dei meccanismi a livello europeo, la Germania
è intervenuta con un piano, o sta intervenendo con un piano da 200
miliardi di euro per andare a intervenire su questo. La Gran
Bretagna invece ha messo 170 miliardi di sterline, sono circa 190
in euro, 130 per le famiglie, 40 per le imprese. Io credo che il
nodo centrale che devono capire anche i Valdostani, perché tutti
noi abbiamo gente che arriva e ci dice: "ma com'è possibile che voi
non riuscite a fare nulla?", è appunto che in questo caso sono
interventi pubblici, delle entità statali, che sono messi non a
tagliare alla fonte il prezzo del gas, perché quello dipende da
meccanismi che vanno al di fuori anche degli Stati nazionali.
Quando si parla invece del tetto del prezzo del gas a livello
europeo, attenzione perché si parla del tetto al prezzo del gas
russo, quindi equivale quasi più a una sanzione piuttosto che a un
intervento economico. Dobbiamo essere molto chiari, secondo me, su
questo, altrimenti, anche al di fuori da qui, i Valdostani non
riescono a capire per quale motivo, con un disastro imminente
annunciato, noi non riusciamo a essere così incisivi. Gli Stati
intervengono in questo caso, ma vanno a calmierare le bollette,
cioè il prezzo viene stabilito e lo Stato mette alle aziende
produttrici la parte mancante, non è che viene tagliato e le
aziende in pratica regalano agli Stati o agli utenti qualcosa.
Questo non si può fare perché giustamente siamo in economia di
mercato e gli Stati intervengono all'interno di questi meccanismi,
altrimenti avremo dei sistemi totalmente statalizzati, come quello
dell'Unione Sovietica o di altri Paesi, che ovviamente sono tutto
un altro paio di maniche. Noi non siamo, grazie a Dio per quanto mi
riguarda, all'interno di quei meccanismi. Questo dobbiamo capire e
in questo caso la mia dichiarazione di voto è positiva perché credo
che quanto è stato messo nell'impegnativa ed è stato discusso fino
ad ora sia il primo passo, la direzione giusta, ma quanto tutto
quello che si possa fare e che si farà per quanto riguarda il
nostro livello regionale. Raccontare delle favole o distorcere la
realtà promettendo cose che in realtà non sono fattibili o sono
pura utopia o distopia in certi casi credo che non sia corretto.
Quello che possiamo fare è messo giù, quindi la mia dichiarazione
di voto è ovviamente positiva.
Presidente -
Altri? Se non vi sono altre richieste per
dichiarazione di voto, metto in votazione. Nell'ordine, lo avevo
evidenziato in precedenza, votiamo prima l'emendamento di PCP e in
seguito la mozione emendata. Apro la votazione
sull'emendamento.
Appello
nominale dei Consiglieri presenti in remoto
sulla piattaforma zoom.
Sapinet (UV)
- Astenuto.
La votazione è chiusa.
Presenti: 34
Votanti: 13
Favorevoli: 2
Contrari: 11
Astenuti: 21 (Baccega, Barmasse, Bertin, Bertschy, Caveri,
Chatrian, Cretier, Grosjacques, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Padovani,
Restano, Rollandin, Rosaire, Sapinet, Testolin)
L'emendamento non è approvato.
Metto ora in votazione la mozione emendata. La votazione è
aperta.
Appello
nominale dei Consiglieri presenti in remoto
sulla piattaforma zoom.
Sapinet (UV)
- Favorevole.
La votazione è chiusa.
Presenti: 34
Votanti: 31
Favorevoli: 31
Astenuti: 3 (Erika Guichardaz, Minelli, Rollandin)
Il Consiglio approva.
