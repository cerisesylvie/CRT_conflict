Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3001 del 7 novembre 2017 - Resoconto
OGGETTO N. 3001/XIV - Interpellanza: "Intendimenti in merito
alla risoluzione del contratto con la ditta appaltatrice del
servizio di pulizia degli uffici regionali".
Rosset (Presidente) -
Torniamo al punto n. 25 all'ordine
del giorno. Per l'illustrazione, ha chiesto la parola il
consigliere Cognetta, ne ha facoltà.
Cognetta (M5S) -
Con questa interpellanza vorrei fare
nuovamente il punto su l'ormai annosa questione - perché ne
parliamo da un anno praticamente (un po' più di un anno) - relativa
all'appalto delle pulizie degli uffici regionali.
Nell'interpellanza ho richiamato solo due passaggi accaduti in
quest'aula, in realtà ce ne sono molti di più, ma ne ho presi solo
due, perché volevo far comprendere nella parte introduttiva che il
Governo rimane sempre quello (anche se le persone cambiano, ma
l'Amministrazione rimane sempre quella) e in una prima risposta su
una reiezione di una risoluzione presentata in aula da parte
dell'allora Assessore Perron, si leggeva che c'era intenzione di
valutare lo
stop
all'assegnazione del contratto d'appalto,
ma si stava valutando se fosse il caso di farlo oppure no, perché
non si voleva incorrere in altri problemi rispetto a quelli
esclusivamente tecnici, e soprattutto non si volevano danneggiare i
lavoratori. Cosa che mi sembrava sacrosanta all'epoca, e mi sembra
sacrosanta oggi.
Poi cosa è successo? È passato del tempo, è cambiato il Governo,
è arrivato un nuovo Governo, un nuovo Assessore, ma lo stesso,
quando prende in mano questo oggetto, dichiara in un'interpellanza,
non fatta da me - ma dal collega Guichardaz, all'epoca se non
sbaglio - in cui in sostanza l'Assessore di allora diceva che era
il caso di bloccare questo tipo di appalto, perché sicuramente
c'erano dei problemi. I problemi erano stati rilevati più e più
volte all'interno di quest'aula, ma anche segnalati dagli uffici,
quindi non è una cosa peregrina come idea. Tutt'altro, tenendo
presente il fatto che i lavoratori continuano a subire le
conseguenze di un appalto, che definirei "scellerato". ed è stato
definito tale anche da altri colleghi, non solo da me, perché,
ribasso su ribasso, ha creato una situazione talmente assurda, per
la quale bisognerebbe in qualche modo perlomeno trovare una
soluzione. Soluzione che, ahimè, non si è ancora trovata.
A questo punto, chiedo al nuovo Assessore - ma anche vecchio
Assessore, cioè l'Assessore di prima è lo stesso, per fortuna - di
non rispondermi che è un problema della passata amministrazione, ma
di questa, di conseguenza a questo punto questo contratto lo
rescindiamo o continuiamo ad andare avanti? Visto che ormai siamo
arrivati al dunque. Almeno mi sembra di aver capito così
dall'ultima risposta. O è cambiato ancora qualcosa e adesso la
ditta è perfetta, va tutto benissimo?
Presidente -
Per la risposta, ha chiesto la parola
l'assessore Perron, ne ha facoltà.
Perron (UV) -
Collega, come lei sa, ne abbiamo parlato
più volte, le problematiche che hanno coinvolto il servizio di
pulizia riguardano in modo particolare due lotti da ricondurre alla
ditta SEGI, motivo per il quale è stato - ricostruisco, due minuti
per giungere a una conclusione - comunicato l'avvio di procedimento
di risoluzione alla società SEGI in data 31 maggio 2017.
La normativa sul provvedimento dice che sono assegnati dei
termini per presentare delle eventuali osservazioni. La società a
giugno ha fatto pervenire delle controdeduzioni: essa eccepisce
l'insussistenza di gravi adempimenti tali da giustificare una
risoluzione del contratto. La società sottolinea che, su ventidue
siti affidati in servizio, sono segnalate delle mancanze su sei
degli stessi, nega gli addebiti mossi dagli uffici competenti e
segnala la disponibilità a un confronto per l'individuazione di una
possibile soluzione - prima di giungere alla risoluzione del
contratto - utile nell'interesse del servizio, ma anche dei
lavoratori, per evitare ulteriori incomprensioni. La società
afferma, inoltre, che i lavoratori, giustamente, sono pagati sulla
base del contratto nazionale di lavoro.
Nel mese di luglio - io non c'ero ma il collega Chatrian può
confermarlo - c'è stato un incontro con i rappresentanti della
società, i quali hanno assicurato, per risolvere queste questioni,
la piena disponibilità al fine di migliorare il servizio. C'è stata
una comunicazione di avvio del procedimento - come ho detto - e il
servizio dopo - sarà un caso, collega Cognetta - sembra che sia
decisamente migliorato. Quindi, nelle sedi precedentemente spesso
in deficit, il servizio è migliorato, questo lo comunicano anche
gli uffici: non sono più state richieste delle pulizie
straordinarie, a seguito di importanti lavori di ristrutturazione.
È stato riscontrato un miglioramento del servizio richiesto e
questo ha comportato, e comporta, dei pagamenti supplementari di
ore aggiuntive al personale, che in qualche modo è anche un
elemento positivo. Permangono alcuni ritardi nel pagamento delle
ore, che gli uffici hanno sollecitato, facendo intervenire anche i
sindacati; quindi, da questo punto di vista, spesso la
collaborazione con i sindacati aiuta a sbloccare alcune
situazioni.
Cosa pensiamo di fare. Tutto questo, per rispondere alla sua
domanda, collega. Al momento l'
iter
di risoluzione del
contratto è fermo. Io ritengo che il procedimento di risoluzione
del contratto sia assolutamente complesso e delicato e presenti
robuste problematiche giuridiche, quindi, dal mio punto di vista,
se la situazione può essere stabilizzata con ulteriori contatti con
la società, al fine di migliorare ulteriormente il servizio ad oggi
la prosecuzione del contratto di lavoro è sicuramente la via
preferibile. Stiamo lavorando al momento in questa direzione: ci
sembra preferibile un miglioramento del servizio
qualitativo-quantitativo, cercando anche di contrattualizzare a
favore della ditta, e quindi indirettamente a favore anche dei
dipendenti, delle ore supplementari di lavoro, questo nell'ottica
di migliorare il servizio nella sua complessità.
Termino dicendo che ovviamente questa procedura, collega
Cognetta, non è una procedura che inventiamo noi, è una procedura
che rispecchia e richiama tutte le normative di legge, consentita e
regolata dal codice dei contratti. Quindi a oggi questa è la strada
sulla quale stiamo lavorando.
Prendo l'impegno con lei, collega Cognetta, qualora ci siano
novità su questa vicenda, di informarla puntualmente, anche per le
vie brevi. Grazie.
Presidente -
Per la replica, ha chiesto la parola il
consigliere Cognetta, ne ha facoltà.
Cognetta (M5S) -
Vede, Assessore, c'era scritto
chiaramente nell'appalto che, se ci fossero state delle penali
superiori a 6 mila euro, bisognava rescindere il contratto. E le
penali ci sono state; poi, che queste penali siano state stornate,
è un'operazione che è stata decisa dagli uffici in maniera del
tutto così...
Però facciamo così, guardi, lei mi informa e io faccio lo stesso
con lei. La prossima volta che verrà da me qualche dipendente di
questa società a lamentarsi del fatto che non vengono pagate le
ore, o che vengono accusati di non fare tutto quello che umanamente
non è possibile fare nelle ore assegnate, cioè gli si chiede di
fare talmente tante cose nelle ore assegnate che è impossibile
farle e, di conseguenza, poi si beccano i richiami disciplinari,
quando questo succederà di nuovo, sarà mia cura informarla, venire
da lei direttamente (i sindacati faranno il loro lavoro, ma a
questo punto, se permette, anche noi dobbiamo fare il nostro) e
così ci chiariamo una volta per tutte sulle mancanze di questa
società, perché è vero che l'
iter
è fermo, ma l'avete
fermato sulla base di affermazioni che, in taluni casi, non si sono
poi realizzate. E questo lo sa meglio di me, nel senso che hanno
detto delle cose, e poi non le hanno mantenute.
Ad un certo punto, penso che, dopo più di un anno che ne stiamo
parlando (la risoluzione iniziale è dell'8 novembre dell'anno
scorso, praticamente è un anno), forse è il caso di dare una
soluzione definitiva a questo problema, in un senso o
nell'altro.
Secondo me, è da rescindere il contratto. Poi può essere un iter
difficoltoso, problematico, tutto quello che vuole lei, ma la legge
ce ne dà facoltà, alla luce di tutto ciò che è accaduto fino a
oggi. Questo, secondo me. Comunque le ripeto, appena succederà,
stia tranquillo che la chiamo, così ci incontriamo e, una volta per
tutte, la risolviamo.
