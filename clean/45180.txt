Classificazione
TRASPORTI E VIABILITÀ
Viabilità



Oggetto del Consiglio n. 1979 del 2 novembre 2022 - Resoconto
OGGETTO N. 1979/XVI - Interrogazione: "Notizie in merito ad
interventi di messa in sicurezza da parte dell'Anas del tratto di
strada statale 26 in Comune di Saint-Vincent".
Marguerettaz (Presidente) -
Punto n. 14 all'ordine del
giorno. Ha chiesto la parola l'assessore Marzi.
Marzi (SA) -
Abbiamo programmato con ANAS e con il
Sindaco di Saint-Vincent un sopralluogo per valutare insieme le
eventuali soluzioni tecniche che possano migliorare le attuali
condizioni dell'accesso viabile sulle risultanze del quale la
terremo tempestivamente informata.
Nel corso del sopralluogo, verificheremo anche la problematica
che lei ha segnalato circa la velocità di percorribilità del tratto
di regionale 33 del Col de Joux in frazione Crovion.
Interpellata sulla programmazione in essere, ANAS ha risposto di
non aver al momento inserito alcun intervento di razionalizzazione
dell'intersezione.
Riguardo alla sua proposta di posizionamento di un autovelox,
ANAS si è dichiarata disponibile a valutarne il corretto
posizionamento. Gli autovelox però sono generalmente posizionati e
gestiti dalle amministrazioni comunali per motivi che potrà
facilmente desumere, in particolare, naturalmente, all'interno dei
centri abitati.
Il caso specifico vede l'accesso alla frazione al di fuori della
delimitazione dei centri abitati in un tratto con una specifica
conformazione, per cui l'eventuale collocazione potrà essere
valutata congiuntamente tra ANAS e il Comune stesso.
Una maggiore sicurezza del transito viabile nella zona potrà
però essere conseguita con la realizzazione di una rotatoria che
ANAS ha nei programmi proprio poco più a monte dell'intersezione
stradale oggetto della iniziativa, cioè nello specifico al km
73+200 in località Fera.
Tale rotatoria è considerata strategica per l'area artigianale e
per la messa in sicurezza della viabilità nella zona. Abbiamo già
affrontato il tema della rotatoria in un incontro con il Sindaco
dello scorso 25 ottobre ed effettueremo un secondo approfondimento
direttamente sul posto nel corso del sopralluogo con ANAS che
abbiamo già programmato.
Il Sindaco, nel comunicarci di non aver ricevuto segnalazioni
circa la problematica dell'intersezione, concorda sul fatto che la
realizzazione della rotatoria in località Fera migliorerebbe di
molto la viabilità dell'intera zona. Potrà infatti costituire un
significativo miglioramento dell'innesto alla citata frazione,
agevolando il traffico dei flussi provenienti da e diretti verso il
comune di Montjovet.
Nell'ambito degli aggiornamenti periodici con ANAS sui cantieri
e lo stato della rete viabile riguardo al crono-programma della
rotatoria ANAS ci ha comunicato che è in fase di ultimazione
l'aggiornamento della progettazione, che l'intervento è già
finanziato e che l'inizio dei lavori è previsto entro la fine del
2023.
Presidente -
Per la replica la parola al collega
Marquis.
Marquis (FI) -
Ho ascoltato con attenzione le sue parole,
Assessore, e mi felicito del fatto che l'iniziativa sia stata utile
per poter affrontare quest'argomento e apprezzo l'impegno che vi
siete presi di fare un sopralluogo insieme al Comune di
Saint-Vincent e all'ANAS per cercare di trovare una soluzione di
messa in sicurezza di quell'intersezione.
Le assicuro che è un'intersezione pericolosissima perché ci sono
già stati più morti in quel punto e c'è una percorribilità ad alta
velocità in quel tratto di stradale, le moto sfrecciano anche a più
di 150 km/h, lei può capire cosa significa immettersi in curva
quando arrivano dei mezzi a quella velocità, infatti una volta
l'anno o una volta ogni due anni purtroppo succedono dei brutti
incidenti.
Io ho fatto quest'iniziativa e ho presentato questa proposta
perché sono stati fatti tanti interventi lungo la statale 26 di
messa in sicurezza attraverso anche la realizzazione di rotatorie e
siccome questa situazione non era stata oggetto di interesse,
ritenevo - e si ritiene - che sia ad alta pericolosità.
Così come le posso dire, conoscendo la zona, che è vero che la
rotatoria che verrà realizzata un chilometro più in alto metterà in
sicurezza una parte di accesso alla ex Sfera, all'ex area
industriale, però teniamo conto che siamo, un chilometro più sotto,
sotto una semicurva, pertanto chi arriva da Verrès verso
Saint-Vincent non se ne accorgerà che ci sarà quella rotatoria
sopra, ma dovrà attraversare questa situazione di pericolo.
Dal momento che il pericolo va ridotto, è da qui che si dice:
"Allora facciamo un ragionamento serio, se non si può
razionalizzare con degli interventi edili di messa in sicurezza,
perché c'è una roccia che è da rimuovere per poter allargare
l'intersezione, almeno mettiamo in opera degli autovelox".
Poi chi li deve mettere, credo che questa sia una questione di
secondo piano, una volta che si è definito che vanno messi.
Quindi la ringrazio per la risposta e terrò la dovuta attenzione
sul dossier.
