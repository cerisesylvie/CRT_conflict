Classificazione
ENERGIA
Energia idroelettrica



Oggetto del Consiglio n. 3580 del 8 maggio 2024 - Resoconto
OGGETTO N. 3580/XVI - Interrogazione: "Notizie in merito alla
conferenza stampa tenuta da CVA Energie per la presentazione delle
nuove tariffe".
Bertin (Presidente) -
Punto n. 9.
Risponde il
Presidente della Regione.
Testolin (UV) -
Le colleghe chiedono l'elenco dettagliato
dei soggetti che sono stati invitati alla conferenza stampa in CVA
il 16 aprile scorso e i criteri con cui sono stati fatti tali
inviti.
Con riferimento alle premesse, per evitare che si sedimentino
delle considerazioni inesatte, va ribadito che CVA non è soggetta a
controllo e direzione, né dalla Regione, né da Finaosta S.p.A..
Inoltre, come già più volte precisato, le politiche tariffarie sono
stabilite da CVA sulla base dell'andamento del mercato e dai
vincoli normativi dello specifico settore di attività, ma, a
differenza degli altri operatori di mercato, con una particolare
attenzione al contesto regionale. CVA peraltro non si è mai
sottratta al confronto con questo Consiglio, in particolare in sede
di Commissione consiliare e nel caso specifico è intervenuta
autonomamente recependo le osservazioni pervenute sulle proposte
tariffarie, anche senza il confronto con le associazioni dei
consumatori. Va anche ribadito che CVA opera in un settore esposto
a rapidi cambiamenti e che l'offerta CVA 7 a prezzo fisso era stata
lanciata nel mese di settembre 2023, periodo in cui la tariffa
proposta era più conveniente a costo bloccato sul mercato, oltre a
essere l'unica a proporre una durata contrattuale per il cliente di
sette anni che CVA Energia aveva inserito nella proposta
contrattuale la possibilità di introdurre modifiche qualora il
mercato si fosse stabilizzato e permesso anche un miglioramento
delle stesse. Adesso CVA ha adeguato il corrispettivo per la
materia energia e ha proposto una nuova tariffa a prezzo variabile,
proposte che sono appunto state puntualmente illustrate nella
conferenza stampa del 16 aprile scorso alla quale, essendo appunto
una conferenza stampa, sono stati invitati in particolare, oltre
alle testate giornalistiche valdostane, i soggetti maggiormente
interessati,
in primis
le associazioni dei consumatori,
l'associazione di categoria e gli ordini professionali, fermo
restando che la conferenza stampa era accessibile a chiunque ne
fosse interessato.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Le domande che avevamo posto in
quest'interrogazione avevano e hanno una loro ragion di essere
perché abbiamo appreso che nella conferenza stampa del 16 aprile
l'Amministratore delegato di CVA ha risposto a una domanda di una
giornalista dicendo: "Alla conferenza stampa era stato invitato
l'universo mondo", questa è l'espressione che è stata utilizzata.
Ora, considerato che l'universo mondo di questi inviti non
comprendeva evidentemente i Consiglieri regionali che erano
chiamati il giorno successivo a quella conferenza a discutere di
una mozione inerente proprio le tariffe delle bollette elettriche
di CVA, ci interessava capire chi facesse parte di questo universo
mondo. Abbiamo visto dalle immagini del telegiornale che erano
presenti il Presidente della Regione, il Presidente della IV
Commissione, che evidentemente o erano stati invitati o erano stati
informati della conferenza stampa ma nessun altro Consigliere. Lei
capirà, Presidente, che, partendo dalla convinzione che CVA è una
società al 100% di proprietà della Regione e che le interlocuzioni
tra i due soggetti dovrebbero essere frequente e normali,
soprattutto su temi di interesse generale come le bollette,
sembrerebbe scontato che al momento di presentare una nuova offerta
tariffaria su cui tanto si è discusso in Consiglio e anche fuori, e
che ancora di lì a 24 ore si doveva discutere, sembrava logico che
fossero informati anche i rappresentanti della popolazione in
Consiglio regionale, tanto più se, stando appunto alle parole
dell'Amministratore delegato, ci doveva essere l'universo
mondo.
Noi ribadiamo che le modalità organizzative
in primis
, la
scelta di quella data per comunicare le nuove offerte di CVA, che
lei ci dice ora che sono state adeguate con un nuovo corrispettivo
e con un'offerta alternativa e che CVA è intervenuta senza sentire
preventivamente i consumatori, non ci saranno stati degli incontri
specifici ma io credo che le sollecitazioni che sono arrivate da
più parti, e pure dalle associazioni dei consumatori, hanno
sicuramente avuto un loro peso.
Sulla questione della conferenza stampa a cui sono stati
invitati i soggetti maggiormente interessati, e ovviamente i
giornalisti, perché se è una conferenza stampa, dovrebbe essere per
definizione un evento riservato in qualche modo a chi fa quel
mestiere, ma abbiamo capito che così non è stato e lo abbiamo visto
anche dalle immagini...
Sulla questione dei criteri di selezione quindi sembrerebbe che
siano stati quelli dei soggetti maggiormente rappresentativi,
evidentemente il Consiglio regionale che si occupa di queste
materie non è considerato tra i soggetti più rappresentativi.
Ci sono poi anche delle questioni un po' strane perché sulle
nuove tariffe e sulle loro caratteristiche c'è qualche problema di
comunicazione, perché nella nota che è stata emessa dall'Ufficio
stampa della società al termine di quella conferenza del 16 aprile
sono emersi degli elementi in contrasto con quanto poi evidenziato
in aula il giorno dopo, proprio da lei, Presidente, per esempio,
sulle tariffe riguardanti le seconde case avete detto due cose
completamente diverse, quindi la comunicazione evidentemente anche
in quell'occasione non è stata chiarissima.
Il fatto che il Consiglio sia stato in qualche maniera bypassato
soprattutto decidendo di fare quella comunicazione prima di una
discussione consiliare a noi sembra un ulteriore elemento negativo
di questa vicenda, ma anche della gestione dei rapporti della
società CVA con gli organi regionali.
