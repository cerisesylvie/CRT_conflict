Classificazione
ENTI LOCALI
Comuni
TRASPORTI E VIABILITÀ
Viabilità



Oggetto del Consiglio n. 1691 del 13 gennaio 2016 - Resoconto
OGGETTO N. 1691/XIV - Interpellanza: "Iniziative assunte per
la realizzazione della rotatoria nel comune di Montjovet in
località Berriat".
Presidente -
La parola al Consigliere Viérin Laurent per
mozione d'ordine.
Viérin L. (UVP) -
Sì, per mozione d'ordine, Presidente,
per ravvivare un po' questo Consiglio sonnolento. A parte le
battute, semplicemente per annunciare, visto che questa mattina
avevamo previsto di presentare una risoluzione sulla convocazione
dei Parlamentari in Commissione, che questa è superata, in quanto
nella pausa ci siamo riuniti come sottogruppo della I Commissione
per iniziare la parte attuativa sulla questione della zona franca e
della fiscalità...e che abbiamo deciso di convocare su iniziativa
del sottogruppo, e ringrazio il Presidente Farcoz. È superata dai
buoni intenti e dalle comunicazioni del Presidente di questa
mattina, e dalla riunione del sottogruppo oggi, quindi convocheremo
i Parlamentari. È stato anche deciso di audire nelle prossime
settimane i Presidenti del Governo e del Consiglio e gli ex
Parlamentari assieme ai Parlamentari attuali per raccogliere anche
le proposte che già erano state fatte nel tempo e negli anni,
quindi è per ringraziare della disponibilità e per dire che la
presentazione della risoluzione è superata da questo impegno.
Presidente -
Grazie collega Laurent Viérin. Punto 23
all'ordine del giorno. La parola al collega Gerandin.
Gerandin (UVP) -
Merci Président.
Risparmierò all'Assessore, a questo Consiglio e a chi ci ascolta
l'illustrazione del famoso accordo 2005, perché l'ha già fatto il
mio collega Fabbri prima, e parliamo dello stesso accordo, è lo
stesso accordo Regione-ANAS del 2005, per cui è inutile che andiamo
a riprenderlo. Facendo però riferimento sempre a quel famoso
accordo, io le volevo chiedere, Assessore, cos'è cambiato rispetto
a quando il 26 novembre 2013 io presentai un'interpellanza proprio
chiedendo qual era il futuro e se c'era la volontà di proseguire
verso la rotonda in località Berriat nel comune di Montjovet.
Questo perché comunque nel frattempo c'è stata la famosa
convenzione sottoscritta tra Regione Valle d'Aosta e
l'Amministrazione comunale di Montjovet nel luglio del 2006. A
seguito di questo è stato presentato da parte del Comune di
Montjovet nel dicembre 2011 un progetto preliminare, che superava
la disponibilità finanziaria, perché era nell'ordine - mi pare di
ricordare - del milione e due rispetto ad una disponibilità
finanziaria di circa 675 mila euro. Ora, volevo capire da quel
novembre 2013, per cui più di due anni fa, cos'è successo nel
frattempo, anche perché il suo predecessore all'epoca mi rispose
che c'era la disponibilità finanziaria di queste risorse, che c'era
la volontà comunque di procedere alla realizzazione di questa
rotonda. Anche perché i veri motivi sono proprio legati al fatto
che dal 2005 in avanti la necessità è quanto mai pertinente, perché
nel frattempo è stato costruito il polo scolastico, c'è la
farmacia, c'è tutta una serie di servizi e soprattutto la mattina
quando ci sono gli scuolabus che svoltano, c'è un grandissimo
pericolo, perché questi sono fermi sulla corsia di marcia in attesa
di svoltare. Tenuto conto che altri Comuni hanno avuto una serie di
disgrazie legate anche al discorso del traffico e quant'altro e
sono state attivate una serie di petizioni, a noi pareva quanto mai
opportuno proseguire su questo progetto, rivedere questo progetto,
adeguarlo alle disponibilità finanziarie, perché sono convinto che
con 675 mila euro una rotonda si possa fare senza magari fare altre
opere collegate, ma evitare questo grande pericolo che c'è, anche
perché l'area è particolarmente interessata da genitori, bimbi che
frequentano il polo scolastico.
Convinti che sia molto più importante prevenire che poi piangere
una disgrazia, spero che la risposta che mi darà, Assessore, sarà
dello stesso tenore di quella fornita al collega Fabbri.
Presidente -
La parola all'Assessore Baccega.
Baccega (SA)
- Grazie Presidente.
Non stiamo a ripercorrere l'accordo di programma, che in realtà
prevedeva due rotonde: una da 675 mila euro, l'altra da 525 mila
euro in località Lillaz. In realtà, dopo un confronto con l'ANAS,
da ottobre in avanti abbiamo un po' accelerato le operazioni sia
con l'Amministrazione comunale che con l'ANAS per capire e definire
come agire. In realtà, lo stanziamento previsto per il progetto che
si è individuato non è sufficiente. I 675 mila euro non sono
sufficienti, si rende necessario l'accorpamento dei due
finanziamenti; pertanto si andrà nella direzione di rivedere
l'accordo di programma, quindi indicando quel progetto, che io poi
ho piacere anche di farle vedere, per avere la possibilità di avere
maggiori risorse per poter realizzare quella rotonda, che prevede
anche una viabilità sulla destra della rotonda stessa verso il
comune. A seguito quindi di queste modifiche andremo a fare un
accordo di programma nuovo, che dovrà prevedere una somma più
importante e la modifica del percorso amministrativo, che vede la
modifica della convenzione sottoscritta, quindi una nuova
convenzione, con la certezza che qualche risparmio, rispetto a
1,225 milioni che sono stati stanziati dalla somma dei due
interventi, si possa tranquillamente fare. Abbiamo concordato in
tempi brevissimi di avere una bozza di modifica della convenzione,
credo entro fine mese, e poi procederemo in quella direzione.
Presidente -
Grazie Assessore. La parola al Consigliere
Gerandin.
Gerandin (UVP) -
Merci Président.
Rispetto al collega Fabbri, sono un po' meno soddisfatto
chiaramente, anche perché indubbiamente sappiamo che la
sottoscrizione degli accordi di programmi con l'ANAS è molto
difficile, per cui la premessa che voglio fare è un po' questa, la
preoccupazione è questa.
Mi dispiace sempre citare l'accordo 2005, ma sono passati più di
dieci anni e un accordo di programma sottoscritto nel 2005 vede
ancora una progettazione preliminare e nulla di eseguito, per cui,
prendo come impegno il suo di dire che, entro fine mese, ci sarà
questa bozza di accordo. Mi farebbe molto piacere se lei riuscisse
a farmi sapere in tempi brevissimi, dopo che avrà esaminato questa
bozza di accordo, i tempi per la sottoscrizione dell'accordo, le
disponibilità finanziarie che ci saranno, perché le posso
garantire, Assessore, che quello che ci interessa è capire che
tempi può avere il Comune per fare un progetto definitivo esecutivo
e i tempi per mettere in piedi l'opera, perché obiettivamente già
più di due anni fa sapevamo di questa carenza di risorse, in due
anni non so cos'è stato fatto sinceramente. Non vorrei che questo
nuovo accordo di programma sia un modo come un altro per non
iniziare un'opera che torno a dire - e non vorrei per questo essere
inteso male - fosse un'opera che decolla magari a seguito di
qualche incidente grave, perché lì la situazione è veramente
pericolosa. Se conosce la zona e ha fatto il sopralluogo, gli
scuolabus che svoltano in quell'area sono più di un pericolo e,
oltre agli scuolabus, ci sono anche le macchine dei privati di cui
tenere conto. Grazie.
