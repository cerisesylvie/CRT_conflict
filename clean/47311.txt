Classificazione
ORDINE PUBBLICO - FORZE ARMATE
Pubblica sicurezza
TRASPORTI E VIABILITÀ
Trasporti



Oggetto del Consiglio n. 3598 del 8 maggio 2024 - Resoconto
OGGETTO N. 3598/XVI - Interpellanza: "Risoluzione delle
criticità nella sala d'attesa dell'autostazione di Aosta".
Marguerettaz (Presidente) -
Per la presentazione, la
parola al collega Marquis.
Marquis (FI) -
Con quest'interpellanza portiamo
all'attenzione del Consiglio il problema della gestione della
stazione delle autolinee di via Carrel. Sostanzialmente di
quest'autostazione è prevista la gestione attraverso la struttura
unitaria che è stata disposta dall'articolo 21 della legge 29/1997
e questa struttura è stata poi riconosciuta nella società che è
stata creata, Sit Vallée, alla quale, tramite provvedimento
dirigenziale è stata affidata la gestione, la manutenzione e la
disciplina dell'intera area, ossia il fabbricato viaggiatori, la
porzione di area destinata alla mera attestazione degli
autobus.
Abbiamo portato all'attenzione del Consiglio quest'iniziativa
perché in epoca pandemica, per evitare degli assembramenti,
nell'autostazione erano state eliminate e soppresse tutte le sedute
all'interno per evitare la diffusione del contagio. Ora la pandemia
è finita e non è stata ripristinata la situazione antecedente, una
situazione che farebbe comodo a tutti gli utenti, ma soprattutto
agli utenti più deboli, agli anziani, alle persone con difficoltà
di deambulazione e che avrebbero un maggiore comfort di viaggio o
perlomeno nella situazione di attesa. Non è sicuramente un problema
di grossa difficoltà da risolvere e quindi chiediamo con
quest'iniziativa quali sono le ragioni per cui non si è ancora
provveduto a ripristinare la situazione antecedente alla
pandemia.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Grazie collega Marquis. Il tema
delle sedute è un aspetto che intendiamo mettere a posto nel
prossimo periodo, non si tratta di installare semplicemente le
sedute ma stiamo lavorando per inserire una vigilanza. È vero che
era stato tolto nel periodo di Covid, ma c'erano state numerose
segnalazioni rispetto alla gestione dell'autostazione anche per
questioni di vigilanza e di problematiche rispetto all'utilizzo di
quegli spazi. A differenza della stazione ferroviaria, non c'è un
presidio costante di Forze dell'ordine, quindi quello che stiamo
facendo lo stavamo facendo con la dirigenza che poi ha lasciato il
suo incarico, lo stiamo completando adesso, l'obiettivo è quello -
avendo reperito delle risorse - di inserire, anche per una gestione
completa di tutta l'area, una vigilanza continua. Avvieremo un
progetto sperimentale e lo faremo, quindi raccolgo la segnalazione
e le dico che assolutamente è un tema da affrontare. Lo vogliamo
affrontare e risolvere reinserendo le sedute perché queste vanno
nella direzione di dare comfort a tutte le persone, dalle più
fragili a coloro che vengono anche come turisti in Valle d'Aosta,
però vogliamo anche evitare che si ripetano tutti quegli episodi
già segnalati durante quel periodo, quindi vogliamo completare la
reinstallazione delle sedute con questo servizio.
Colgo l'occasione per dire che, rispetto a questo, abbiamo
intenzione di inserire la vigilanza anche sui mezzi e di
completare, proprio per tutta una serie di azioni che si vogliono
migliorare e che sono parte dei progetti di lavoro di questa
seconda parte dell'anno... risolte una serie di criticità, si
vogliono migliorare anche alcuni aspetti che vengono segnalati
dagli utenti rispetto al comfort di viaggio, rispetto ad alcune
situazioni e ad alcuni atti di vandalismo che si subiscono sui
mezzi anche per tutta una serie di problematiche che abbiamo
riscontrato. Quanto prima quindi provvederemo a reinstallare le
sedute ma allo stesso tempo inserire, come le dicevo, anche questa
vigilanza a tutela di tutti gli utenti e del presidio che è bene
avere in questa fase in cui l'autostazione ha visto ancora di più
potenziato l'arrivo dei mezzi di trasporto pubblico.
Presidente -
Per la replica, la parola al collega
Marquis.
Marquis (FI) -
Grazie Assessore per la risposta. Questo è
un tema che non richiede una grossa pianificazione, sappiamo che
all'interno dell'Amministrazione ci sono dei temi che richiedono
delle progettualità, quindi degli impegni finanziari, delle
tempistiche che portano poi a dilazionare i tempi.
In realtà condivido il discorso che lei ha fatto della
videosorveglianza, della sicurezza della stazione, però anche su
queste cose credo che si potrebbe procedere per gradi. Se oggi
venisse presa la decisione politica in quest'aula, domani mattina
le sedie potrebbero essere sistemate e la gente si potrebbe
cominciare a sedere e potrebbe cominciare a beneficiare del
servizio; dopodiché si potrebbe prevedere in un secondo tempo
l'installazione di un sistema di videosorveglianza o di vigilanza o
di sicurezza. Prima si sono verificate delle situazioni ma se non
fosse arrivata la pandemia, le sedie sarebbero ancora lì oggi, le
sedute non sarebbero state soppresse, sarebbe stata pensata
un'iniziativa di sorveglianza magari successiva.
Quello che noi invitiamo a fare è di cominciare a mettere le
sedie domani o la prossima settimana, dopodiché installate un
sistema, affidate un incarico, perché diversamente questo sta a
significare che passa l'estate e non abbiamo ancora risolto il
problema. Si tratta di installare quattro sedie alla fine, non è
che bisogna fare delle grosse cose!
Pertanto il suggerimento che ci sentiamo di dire è di essere
pragmatici su quest'argomento e di affrontarlo da buon padre di
famiglia, quindi provvedere a risolvere il primo problema,
dopodiché si incrementerà la sicurezza e si aumenterà ancora il
comfort rispetto alla situazione attuale.
