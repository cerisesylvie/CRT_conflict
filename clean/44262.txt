Classificazione
ASSISTENZA SOCIALE



Oggetto del Consiglio n. 1321 del 24 febbraio 2022 - Resoconto
OGGETTO N. 1321/XVI - Interpellanza: "Tempistiche per la
pubblicazione del bando di sostegno alla locazione 2022".
Bertin (Presidente) -
Punto n. 39 dell'ordine del giorno.
Si è iscritto per illustrare l'interpellanza il consigliere
Manfrin, ne ha facoltà.
Manfrin (LEGA VDA) -
Ritorniamo necessariamente sul tema
del bando di locazione, perché riteniamo sia un tema che ha
occupato purtroppo, e ci auguriamo che smetta di occupare, uno
spazio così importante. Significherà, quando smetterà di occupare
uno spazio importante, che le problematiche saranno risolte. A oggi
però purtroppo le problematiche non sono risolte.
Abbiamo illustrato la volta scorsa come sia stata fatta una
scelta rispetto al bando 2020/2021 diametralmente opposta, ovvero
il fatto di avere una erogazione, per esempio, che passa da un
soggetto a un altro, sicuramente porta con sé delle criticità. Di
che cosa sto parlando? Per chi non lo sapesse nel 2020 e nel 2021
si è deciso di modificare l'impostazione che era stata data
all'erogazione del bando affitti, modificando il soggetto
beneficiario, perché accadeva che coloro i quali facevano richiesta
del bonus del bando affitti, percepivano questo contributo e lo
utilizzavano per altro. Succedeva che i proprietari di casa, che
tendenzialmente avrebbero dovuto percepire quest'aiuto per pagare
l'affitto, a quel punto non vedevano arrivare nulla e ci si trovava
in presenza di un aiuto, di un incentivo, di un sostegno che veniva
erogato ma che non arrivava poi a quello a cui doveva arrivare,
cioè il proprietario di casa che alla fine doveva percepire
l'affitto.
Le motivazioni chiaramente sono diverse, c'erano famiglie che
facevano questa scelta perché avevano delle necessità alimentari,
ci sono famiglie che facevano questa scelta perché dovevano andare
in ferie, ci sono le scelte più disparate. Ma se noi prendiamo ad
esempio il fatto che di questo incentivo, di questo sostegno, il
beneficiario finale deve essere il proprietario di casa, non si
capisce come mai nel 2020 si faccia una scelta e si dica di erogare
direttamente al proprietario di casa questo contributo, sanando
tutta una serie di cose perché il contributo arriva direttamente al
proprietario di casa, non si capisce perché a un certo punto si
ricambia di nuovo. Con il bando 2022 si modificano i criteri e
questi soldi vengono dati nuovamente a quelli che sono i locatari,
con la conseguente incertezza del fatto che questi soldi arrivino
poi effettivamente al proprietario di casa. Questa credo sia una
prima criticità.
La seconda criticità, ma questa credo che in ordine importanza
sia effettivamente la prima, sono invece le tempistiche di
pubblicazione del bando del 2022. Come molti all'interno di
quest'aula sapranno, perché ho presentato praticamente
un'iniziativa al mese sul bando affitti nell'anno scorso, il bando
del 2021 non si è aperto fino a gennaio 2022; le persone che
aspettavano di avere il contributo del bando affitti nell'anno
2021, hanno dovuto aspettare il 10 gennaio 2022. Questo bando si è
chiuso peraltro un mese dopo, l'11 febbraio 2022.
Partendo dal presupposto che quest'anno in qualche maniera si è
salvato, in parte, cioè partendo dal presupposto che coloro i quali
avevano già fatto domanda nel 2020 per avere un sostegno, era
sufficiente che aggiornassero la propria anagrafica, il proprio
ISEE, presso l'ufficio che si occupa del bando affitti e si
vedevano riconosciuto il diritto del 2021, rimanevano tutta una
serie di persone che invece nel 2020 non rientravano nei requisiti
o non avevano fatto richiesta e nel 2021 hanno deciso di poter fare
questa richiesta. Hanno dovuto aspettare chiaramente un anno e poi
a gennaio 2022 hanno potuto fare domanda per il 2021. Con un
problema, che è quello che non avere certezze su quando uscirà il
bando, non ha permesso alle persone di prepararsi su quando sarebbe
stata l'uscita di questo bando, quindi di farsi trovare con L'ISEE
pronto. Ora, capirete che quando l'annuncio del bando arriva il 30
dicembre e io mi devo preparare di lì a dieci giorni, con le feste
di Natale di mezzo e con l'inizio dell'anno, con i CAF e i
sindacati chiaramente pieni, si produce l'effetto di fare in modo
che difficilmente si riesca a fare domanda, difficilmente si possa
avere l'ISEE pronto, quindi in questo mese poche persone hanno
potuto fare domanda.
Ma, e qui veniamo alla criticità principale che appunto viene
presentata da quest'interpellanza, il problema è che tutte le
persone che invece hanno fatto domanda nel 2020, hanno fatto
domanda nel 2021 e vorrebbero vedersi riconosciuto il sostegno nel
2022, a oggi non sanno quando si aprirà il bando del 2022. Perché,
lo ricordo ancora una volta, coloro i quali non avevano fatto la
domanda nel 2021 perché non c'era il bando, hanno potuto accedere
con grande ritardo e con le limitazioni che vi ho detto prima,
soltanto per il bando 2021 al 10 gennaio 2022, ma quelli che
vogliono avere un sostegno per l'affitto nel 2022, a oggi non hanno
alcuna certezza. E quando telefonano, ed è più di una persona che
mi ha riferito questo, gli viene detto che non si sa la data o,
nella peggiore delle ipotesi, viene detto che forse si aprirà a
luglio.
Prendiamo l'ipotesi che il bando affitti 2022 si apra a luglio,
questo significa che una persona che attualmente è in difficoltà
per tutta una serie di motivazioni, tra cui la chiusura, la
pandemia e tutto quello che ben sappiamo, e quindi non riesce a
oggi a pagare l'affitto, si deve pagare sette mesi di affitto pieno
con un ISEE - ve lo ricordo perché si sappia - di massimo 12.500
euro, e poi forse vedersi riconosciuti i sette mesi precedenti,
forse, se si apre a luglio. Questa io ritengo sia una condizione
inaccettabile, perché evidentemente incide pesantemente sulla vita
di queste persone. Chi non può pagare l'affitto, ha un ISEE di
12.500 euro e si rivolge al bando fitti per avere un sostegno, non
può aspettare sette mesi per poter avere un sostegno all'affitto,
perché altrimenti significa che i soldi ce li ha, ma se ha un ISEE
di 12.500 euro massimi, evidentemente tutti questi soldi a
disposizione non li ha. Allora, a questo punto il bando affitti
diventa inutile, perché daremo questo contributo quando arriverà a
persone che avranno forse ricevuto lo sfratto se non hanno le
sostanze per pagare, o che forse non avranno avuto i soldi per
mangiare o per vestirsi per sette mesi.
Oltre a questo, credo di aver argomentato in maniera importante
nello scorso Consiglio quelle che sono le caratteristiche dei bandi
che il nord Italia ha riportato. Le caratteristiche dei bandi che
tutto il nord Italia ha riportato sono quelle relative all'accesso
a questo contributo. E l'accesso a questo contributo - l'ho detto
allora e lo ripeto oggi - viene chiaramente filtrato da tutte le
amministrazioni del nord Italia, tutte tranne la nostra, che nel
2021 - quindi sempre il bando 2021 che si è aperto nel 2022 - è
invece stato predisposto senza alcuna barriera all'ingresso.
Significa che non ci sono criteri di residenza: per esempio, la
Lombardia prevede sei mesi di residenza sul territorio; per
esempio, il Veneto prevede che vi siano l'assenza di condanne per
delitti non colposi puniti con sentenza passata in giudicato; per
esempio, la Provincia autonoma di Bolzano prevede che vi siano
cinque anni di dimora stabile e interrotta nella Provincia di
Bolzano. La Provincia autonoma di Trento, alla faccia delle
sentenze dei Tribunali del Piemonte, ci dice che bisogna avere una
residenza decennale in Italia, di cui gli ultimi due anni in via
continuativa. A fronte di tutti questi criteri, banalmente il
Comune di Genova, per esempio, chiede almeno ventiquattro mesi
consecutivi precedenti la data di emanazione del bando, non si
capisce come mai si faccia la richiesta opposta e si dica: fate
domanda tutti quanti. Perché allora lei ci dovrebbe spiegare,
Assessore, se effettivamente ci sono i soldi per coprire le
richieste di tutti, poiché se mancheranno i soldi per coprire anche
soltanto una famiglia, perché non abbiamo dato un criterio e perché
hanno fatto domanda tutti, anche chi arriva domani, prende la
residenza neanche domani e può fare la domanda, allora lì si creerà
un problema.
Con quest'interpellanza, Assessore, come lei avrà potuto
leggere, le chiediamo se sia intenzione dell'Amministrazione
pubblicare a breve il bando 2022, se sia intenzione
dell'Amministrazione inserire nuovi criteri di residenza sulla
scorta di quanto applicato da altre Regioni, quale sia la data
stimata per la pubblicazione del nuovo bando e quali siano le
tempistiche per la liquidazione dei beneficiari delle ultime
mensilità del bando 2021 che sono in ritardo e che, mi auguro,
possa arrivare quanto prima.
Presidente -
Per la risposta l'assessore Barmasse.
Barmasse (UV) -
L'erogazione del sostegno alla locazione
in modalità anticipata si è concluso, come anche lei giustamente ha
specificato, con la delibera di Giunta regionale n. 1734/2021 in
data 31 dicembre 2021. Tale modalità potrà essere mantenuta come
accompagnamento per gli utenti che escono dalla condizione di
emergenza abitativa e su proposta della Commissione per le
politiche abitative, al fine di offrire loro un aiuto immediato per
far fronte al pagamento dei canoni di locazione.
Infatti, il contributo sarà pagato mensilmente al proprietario
di casa e l'utente quindi integrerà la somma per la quota mancante.
Per i cittadini che non rientrano nella casistica di cui sopra, il
sostegno alla locazione tornerà a essere erogato, come è avvenuto
sino all'anno 2018, direttamente ai locatari sulla base delle
mensilità pagate nel corso dell'anno; in caso di morosità,
comunque, l'erogazione sarà effettuata a parziale o totale
sanatoria della stessa al proprietario di casa.
Il bando di sostegno all'allocazione per l'anno 2022 sarà
pubblicato nel secondo semestre dell'anno in corso. Tenuto conto
dell'ingente numero di domande che potranno essere presentate, è
intenzione dell'Assessorato agevolare gli utenti nella
presentazione delle domande attraverso una piattaforma informatica
in corso di progettazione, che permetta loro di presentare la
domanda
on-line
e di ricevere immediato riscontro in merito
all'esito dell'istruttoria. Per le persone che non sono in grado di
trasmettere i documenti richiesti o di accedere in autonomia alla
piattaforma, presso gli uffici delle politiche abitative saranno
comunque allestiti due sportelli con operatore per i richiedenti
muniti di SPID. Si chiederà inoltre la collaborazione dei patronati
per la suddetta presentazione. Il motivo della previsione
dell'adozione del bando nel secondo semestre dell'anno è dovuta
anche alla predisposizione della piattaforma.
Con riferimento al secondo quesito, ovvero se si intenda
inserire nel bando nuovi criteri di residenza, sulla scorta di
quanto applicato da altre Regioni, i criteri in riferimento al
periodo di residenza nel territorio regionale tengono in
considerazione quanto stabilito con ordinanza del Tribunale di
Torino del 21 giugno 2021, nella quale è stata ordinata alla
Regione l'eliminazione di condizioni collegate alla residenza
protratta nella regione. Nell'ordinanza, infatti, è chiaramente
esplicitato che non vi è alcuna ragionevole correlazione tra la
durata prolungata della residenza e le situazioni di bisogno o di
disagio riferibili direttamente alla persona in quanto tale.
Infine, con riferimento all'ultimo quesito riguardante le
tempistiche di liquidazione ai beneficiari delle ultime mensilità
del bando 2021, per chi aveva già aderito nel 2020, informo che con
i provvedimenti dirigenziali n. 7900, 7901, 7902, 7903, 7904 del 17
dicembre 2021, sono state impegnate per gli aventi diritto a quella
data le somme per il pagamento del sostegno alla locazione inerente
ai mesi di novembre e dicembre 2021. Le liquidazioni sono state
effettuate nel mese di gennaio 2022.
Il contributo, invece, non è ancora stato liquidato agli utenti
che non hanno rispettato il termine per la presentazione
dell'autocertificazione comprovante il mantenimento dei requisiti
fissato al 15 ottobre 2021 e, di conseguenza, il contributo
relativo alle ultime due mensilità è stato sospeso. Al fine di non
creare un'importante disagio economico ai nuclei beneficiari del
contributo, è stato comunque deciso di accettare le
autocertificazioni anche successivamente a tale data. Gli uffici,
al momento, stanno raccogliendo ancora le autocertificazioni e,
successivamente alla verifica delle stesse, procederanno con
l'impegno della spesa per il pagamento delle due mensilità rimaste
in sospeso. Da una verifica degli uffici, risulta che al momento
sono circa seicento gli utenti che non hanno presentato
l'autocertificazione comprovante il mantenimento dei requisiti e
nelle prossime settimane agli stessi sarà inviato un sollecito per
la presentazione della documentazione mancante, con indicazione di
un nuovo termine per la presentazione oltre il quale non sarà
riconosciuto il pagamento delle mensilità sospese.
Presidente -
Per la replica il consigliere Manfrin.
Manfrin (LEGA VDA) -
Vede Assessore, io lo dico per lei,
io non so chi stia gestendo effettivamente tutto questo; mi dicono
peraltro che ci siano delle visite notturne: nottetempo, la sera,
qualche assessore si reca presso l'ufficio che si occupa di queste
cose, e l'assessore non è lei. Ma al di là di questo, quello che le
posso dire è che chi si sta occupando di gestire questa questione,
le sta enormemente complicando la vita. Io le preannuncio già che
arriverà parecchia gente abbastanza arrabbiata, se quello che lei
mi ha detto verrà posto in essere, cioè una sorta di erogazione
mista. Chi esce dall'emergenza abitativa può avere il pagamento
immediato al proprietario di casa che lo sostiene, chi non esce
dall'emergenza abitativa invece ce l'ha direttamente alla persona.
Lei veramente pensa che questa sia una semplificazione? Io glielo
dico: non è così! Perché lei deve andare a vedere su centinaia e
migliaia di persone, caso per caso, chi si trovi in una condizione
e chi si trovi in un'altra. Io non so se lei sappia che cosa
significa questo, di fronte a una struttura che evidentemente ad
oggi non è ancora preparata per accogliere delle domande.  Lei
mi dice oggi, nel 2022, che non c'è una piattaforma informatica per
raccogliere le domande, quindi si fa tutto con penna e calamaio. È
un problema quando ci si trova ad avere a che fare con migliaia di
persone, è un grosso problema! Io vedo una valanga all'orizzonte.
Secondo me, converrebbe ripristinare nel bando 2022 le condizioni
che c'erano nel bando 2020, che sono nette, sono chiare, fanno
arrivare direttamente il contributo al proprietario di casa e
permettono, a questo punto, di gestire il tutto in maniera molto
più lineare: tutto uguale per tutti.
Detto questo, lei però non mi ha risposto, perché lei ha detto
che siccome deve preparare la piattaforma informatica e anche gli
sportelli con operatore, lo SPID, i sindacati, eccetera, si prevede
la pubblicazione - io le ho scritto la data stimata - lei ha detto
il secondo semestre. Il secondo semestre va dal primo luglio 2022
al 31 dicembre 2022. Ora, siccome quest'anno siete arrivati alla
pubblicazione al 31 dicembre 2021, come pensa che le persone che
hanno un disagio abitativo possano riuscire a sopravvivere, anche
soltanto essendo ottimisti, alla data della pubblicazione del primo
luglio? Io vedo una criticità. Se i soldi ci sono e se il bando può
essere costruito, avete fatto un bando nel 2021, si può prendere e
rifare uguale, non capisco quali siano le criticità se tanto il
sistema è questo, a mezzo SPID, a mezzo piattaforma informatica,
sindacato, patronato e CAF.
Dopodiché lei mi ha detto che recepite la sentenza sui requisiti
di residenza. Io lo capisco, però lei mi deve spiegare allora a
questo punto come mai tutte queste altre Regioni sono fuori legge.
Tutte queste altre Regioni: Lombardia, Veneto, Provincia autonoma
di Bolzano, Provincia autonoma di Trento, Liguria, l'Emilia
Romagna, la rossa Emilia Romagna, prevedono un requisito di
residenza. Queste Regioni sono tutte fuori legge? Sono tutti
pericolosi stati canaglia? No, non lo sono! Allora questo significa
una cosa:
in primis
che si poteva resistere in giudizio ed
evitare tutta una serie di problemi, la riapertura del bando e
quant'altro. In secondo luogo, è che si preferisce cedere. Glielo
dico banalmente, Assessore: se questi sono i requisiti, io domani
faccio un bel ricorso e dico che, siccome qui c'è un limite di
reddito, ritengo violato l'articolo 3 della Costituzione, perché
siamo tutti uguali a prescindere dalla condizione sociale. Se io ho
un ISEE di 100 milioni di euro, voglio poter aderire al bando
affitti; è giusto, è violato anche qui l'articolo 3 della
Costituzione. Si mettono i requisiti perché? Perché ci sono fondi
che non sono infiniti, che non sono illimitati, e soprattutto
perché si deve portare avanti e si devono tutelare le persone che
risiedono sul nostro territorio; questi sono i requisiti, questa è
la scelta che hanno fatto le altre Regioni e questa è la scelta che
voi non volete fare. Un po' di coraggio, Assessore.
