Classificazione
INDUSTRIA


Resoconto integrale del dibattito dell'aula
Oggetto del Consiglio n. 2185 del 23 ottobre 1996 - Resoconto
SEDUTA ANTIMERIDIANA DEL 23 OTTOBRE 1996
OGGETTO N. 2185/X Assetto societario della società Zincocelere
in relazione all'attività produttiva da insediare in
Pont-Saint-Martin. (Interrogazione)
Interrogazione Premesso che l'Amministrazione regionale ha
recentemente stipulato una convenzione con la società Zincocelere
per la produzione di circuiti stampati nell'insediamento produttivo
ex-Conner di Pont-Saint-Martin, mettendo a disposizione della
medesima lo stabilimento e, in varie forme, più di trenta miliardi
di liquidità;
che risulta che la Caine S.p.A. incorporerà per fusione la
Zincocelere S.r.l.;
tutto ciò premesso il sottoscritto Consigliere regionale
Interroga
l'Assessore competente per sapere:
1) chi sono i soci e gli amministratori di Caine S.p.A. e a
quale gruppo fa riferimento la medesima società;
2) quali conseguenze economiche, finanziarie e occupazionali
comporterà questo mutamento societario per la Zincocelere S.r.l.,
la quale ha assunto precisi impegni nei confronti
dell'Amministrazione regionale;
3) se tale mutamento societario è stato tempestivamente
comunicato alla Regione;
4) se la Nord Elettronica S.r.l., totalmente partecipata dalla
Zincocelere S.r.l., ha provveduto a trasferire la sede legale e
fiscale in Valle d'Aosta nei termini stabili dalla convenzione.
F.to: Tibaldi
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Rispondo alle domande presentate
nell'interrogazione. Se il senso dell'interrogazione era quello di
qualche novità rilevante nei rapporti fra Regione e Zincocelere,
devo dire che non c'è nulla; comunque rispondo alle singole
domande.
Il Consigliere chiede nell'interrogazione chi sono i soci e gli
amministratori di Caine S.p.A.: nel corso della riunione della IV
Commissione, in cui era stato illustrato il progetto Zincocelere,
era stato detto in modo chiaro che si trattava di un'operazione di
management buy out, vale a dire di un'attività industriale gestita
dai manager con l'intervento di banche di investimento. La Caine
S.p.A. è costituita dal team di manager e da una società che si
chiama European Circuis, che è a sua volta formata dalle due banche
di investimento. Con c'è nessun altro gruppo industriale, la Caine
S.p.A. ha infatti per amministratori Bellazzini Aldino, Presidente,
Pacetti Piero, Silva Giancarlo, Luigi Lanari, che sono quattro dei
cinque manager, e un rappresentante delle banche, Selkiep Roderik,
quindi il Consiglio di amministrazione con presidente, che a sua
volta è il responsabile della Zincocelere, e altri tre dei cinque
manager che hanno costituito il management.
Quali conseguenze ha la fusione? La fusione per incorporazione
della Zincocelere nella Caine continuerà a mantenere poi la
denominazione di Zincocelere S.p.A. e non comporterà modifiche di
strategia né sotto il profilo economico, né sotto quello
finanziario, né sotto quello occupazionale per ciò che riguarda la
convenzione.
Si chiede se tale mutamento societario è stato comunicato alla
Regione: la Regione era stata informata fin dall'inizio della
trattativa che si sarebbe dato corso a questa fusione tra
Zincocelere e quella che in realtà è la cassaforte del gruppo.
Infine, si chiede se la Nord Elettronica S.r.l., totalmente
partecipata dalla Zincocelere S.r.l., ha provveduto a trasferire la
sede legale e fiscale in Valle d'Aosta nei termini stabili dalla
convenzione: la Nord Elettronica ha trasferito la sede legale a
Pont-Saint-Martin con un'assemblea straordinaria del 23 luglio di
quest'anno, omologata in data 13 agosto di quest'anno, ottemperando
quindi al termine previsto dalla convenzione, che era il 31
agosto.
Si tratta di un'operazione che non modifica il quadro operativo
e che riguarda solo i rapporti fra la società controllante e la
controllata.
Presidente Ha chiesto la parola il Consigliere Tibaldi.
Tibaldi (Ind) Ringrazio l'Assessore delle informazioni che mi ha
fornito. L'interrogazione era volta a conoscere questa evoluzione
societaria, che sì era stata citata in IV Commissione ma che
personalmente avevo capito in altri termini, tant'è che la
convenzione esplicitamente fa riferimento ad una società A), che si
chiama Zincocelere, e ad una società B), che si chiama Nord
Elettronica. L'operazione di management buy out personalmente
l'avevo compresa nella Zincocelere, adesso invece vengo ad
apprendere che in realtà si tratta della Caine S.p.A., che per
fusione ed incorporazione ha assorbito la Zincocelere, e se ho
capito bene la Zincocelere rimarrà solo un marchio, mentre la Caine
rimarrà la vera e propria società.
Si dà atto che, dalle ore 12,43, presiede il Vicepresidente
Marco Viérin.
