Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 658 del 1° dicembre 1982 - Resoconto
OGGETTO N. 658/VII - PROSECUZIONE E CHIUSURA DELLA
DISCUSSIONE GENERALE SUI DISEGNI DI LEGGE N. 446 E N. 447
CONCERNENTI IL BILANCIO Dl PREVISIONE DELLA REGIONE.
PRESIDENTE
: Ha chiesto di parlare il Consigliere TONINO,
ne ha facoltà.
Ore 9,53: Presidenza del Vicepresidente FAVAL.
TONINO - (P.C.I.):
Come è già stato messo in rilievo in
altri interventi di Consiglieri che mi hanno preceduto, vorrei
ribadire che secondo noi le caratteristiche principali di questo
bilancio sono essenzialmente tre: la prima, le entrate sono
volutamente sottostimate; la seconda, le uscite possono essere
definite come autorizzazione ad una spesa non controllata e sono la
riproposizione delle uscite del bilancio del 1982; la terza, c'è
una rinuncia potremmo dire ormai assunta a teoria, da parte di
questa Giunta, alla necessità della programmazione.
Le prime due caratteristiche - le entrate sottostimate e la
libera spesa - sono a mio avviso conseguenza ed anche funzione
della rinuncia a programmare. A questo proposito credo che sarebbe
molto più corretto da parte della Giunta regionale avere il
coraggio di affermare che si è contrari al metodo della
programmazione, anziché sbilanciarsi in argomentazioni puerili che
cercano maldestramente delle giustificazioni.
E' già stato sottolineato come nella relazione alcune di queste
giustificazioni sono davvero degne di nota per la loro
strumentalità; ad esempio si dice che, essendo alla scadenza della
legislatura, non si è ritenuto opportuno impegnare oltre una
normale logica di interventi il bilancio regionale con delle spese
pluriennali che avrebbero condizionato le scelte future della
prossima legislatura e che il piano di sviluppo, certamente utile,
dovrebbe essere predisposto per un periodo ben più ampio di quello
a disposizione della vigente legislatura. Ma se sono oltre quattro
anni che questa Giunta è al governo senza programmare, malgrado vi
siano leggi che prima non esistevano! Ogni anno, in occasione
dell'approvazione del bilancio, questa Giunta prende in giro il
Consiglio e i Consiglieri affermando che il piano di sviluppo è
cosa di pochi mesi, mentre ora ci viene a dire che questo tipo di
scelte non possono essere fatte perché si teme di condizionare le
decisioni del prossimo Consiglio regionale. Questa è, a nostro
avviso, pura e semplice ipocrisia.
Si dice ancora che è inutile predisporre un piano di
investimenti ben programmato quando la realizzazione viene ad
essere mortificata dal mancato trasferimento dei fondi necessari da
parte dello Stato. Anche questa ci sembra una giustificazione
pretenziosa, perché cosa c'entra il fatto che lo Stato trasferisca
o no i fondi che ci spettano, con le scelte che dobbiamo fare noi?
Voglio usare una frase che è molto cara al Presidente Andrione: noi
presentiamoci con le carte in regola. Bene, la nostra opinione è
che dobbiamo fare una programmazione, stabilire concretamente quali
sono le cose che si possono fare con i fondi che ci spettano e poi
condurre unitariamente l'azione nei confronti dello Stato, se
questo non rispetta gli impegni assunti. Ma per cortesia, non
tentiamo di cercare scuse altrove per deficienze che sono
nostre.
Per quanto riguarda la programmazione, riprendo delle
affermazioni che abbiamo fatto più volte: mi rendo conto che sono
ripetizioni, ma secondo noi è utile riproporle.
Non ci stancheremo mai di ripetere che questa Giunta se ne
infischia di leggi regionali esistenti che le impongono delle
scadenze, degli impegni per quanto riguarda altre leggi da emanare.
E' il caso, per esempio, della legge n. 12 del maggio 1978, che
prevedeva l'emanazione di leggi per la disciplina delle procedure
di formazione, attuazione e verifica del piano regionale di
sviluppo; si doveva disciplinare con legge la procedura per la
formazione ed attuazione dei piani delle Comunità Montane e della
interconnessione fra la programmazione regionale e quella delle
Comunità Montane. La legge stabiliva termini precisi, poi prorogati
e scaduti, per la formazione di un piano regionale di sviluppo.
Questa volontà del Consiglio è stata vanificata da una Giunta
regionale che si preoccupa di altre cose anziché di applicare le
leggi varate da questo Consiglio.
Si è parlato di entrate sottostimate: noi crediamo che esista
una ragione per questa prudenza che ha per obiettivo principale
quello di scegliere il meno possibile con questo bilancio, di fare
in modo che altri impegni siano spostati con variazioni di
bilancio, le quali andranno, come è sempre successo, a rimpinguare
soprattutto dei capitoli in cui si sarà speso tutto, anziché
pensare oggi ad investimenti produttivi. Pertanto l'impostazione
resta quella, tanto più importante in vista delle elezioni
regionali, di una spesa il più possibile incontrollata, affidata
alla libera iniziativa dei singoli Assessorati. Questa è la ragione
per cui noi definiamo questo dell'83 un bilancio elettoralistico.
Questo modo di procedere, ammesso che paghi elettoralmente e noi
speriamo di no, ha delle conseguenze che non esito a definire
gravissime per lo sviluppo dell'economia regionale.
I dati che si riferiscono alle spese del settore dello sviluppo
economico sono significativi: sono stati ricordati ieri. Si passa
da più di cento miliardi del bilancio 1983, con una riduzione,
rispetto alle spese complessive, dal 23,40% al 20,51%; in sostanza,
solo il 20% delle somme a disposizione di un bilancio, che si
presenta in questi anni quanto mai favorevole per la Regione, è
destinato al settore dello sviluppo economico. Una percentuale che
è sicuramente destinata a diminuire con le successive variazioni di
bilancio, se la logica è quella che ho indicato precedentemente. E'
stato detto ieri, durante il dibattito, che dopotutto non è stato
precisato quali sono le leggi da cambiare, quali i tagli da
effettuare o le modifiche da apportare.
Noi rispondiamo che oggi c'è soprattutto la necessità di passare
da una concezione assistenziale alla promozione dello sviluppo. Non
ci sembra di vedere, neanche nelle affermazioni fatte dalle
relazioni introduttive, che questa sia l'intenzione della Giunta
regionale. C'è la necessità, avvertita particolarmente in questo
momento, di passare da leggi di assistenza a leggi che propongono
il nuovo per quanto riguarda gli investimenti.
Noi abbiamo bisogno soprattutto di progetti di sviluppo
finalizzati ad un rafforzamento ed un aumento dell'occupazione
nella Regione, per cui non si tratta di prendere delle leggi a
caso, ma di presentare dei progetti-obiettivo nei settori dello
sviluppo economico, che prevedono tagli alle spese improduttive. A
questo punto pongo un interrogativo: quand'è che faremo un'analisi
seria sulle leggi che producono delle spese improduttive? Dalle
risposte che abbiamo già avuto nella giornata di ieri, abbiamo
capito che su questo terreno la Giunta non si è mossa
assolutamente, nemmeno nel riordino di quelle leggi per
l'agricoltura rispetto alle quali si era preso un impegno solenne
in quest'aula, per cui vengono ad essere ribaltati i termini della
questione: proponete al Consiglio regionale dei tagli nei settori
improduttivi e progetti-obiettivo nei settori dello sviluppo
economico e li approverà - siamo sicuri - il Consiglio regionale
nel suo complesso.
Alcuni esempi, perché queste affermazioni non restino nel vago:
il settore della cooperazione è, secondo noi, un settore importante
in cui sono possibili aumenti occupazionali, in cui è possibile una
partecipazione dei locali e della comunità locale alla gestione di
imprese autogestite.
Per la cooperazione abbiamo due interventi: un intervento
limitatissimo di cento milioni - fra l'altro vi era anche un
impegno dell'Assessore Chabod ad aumentare questa quota ma non vedo
nelle cifre di bilancio nessun adeguamento - e la possibilità di
interventi per credito agevolato.
Noi diciamo che in questo settore, come in molti altri, la
Regione si comporta con un atteggiamento di attesa, con interventi
livellati, con la mancanza assoluta di qualsiasi progetto pilota
per promuovere invece lo sviluppo della cooperazione nella nostra
Regione.
Il passaggio da un atteggiamento di attesa ad un atteggiamento
propositivo è in sostanza la volontà di fare alcune scelte, che mai
vengono espresse dai banchi della Giunta regionale.
Si parla da un po' di tempo nella nostra Regione della necessità
di fare entrare le cooperative nella gestione del turismo, alcune
iniziative sono in corso, non ci sono però né attività promozionali
né interventi legislativi della Regione verso questo settore
importante.
Lo stesso si può dire per l'artigianato: interventi diffusi,
livellanti, a pioggia, importanti fin che si vuole, di sostegno al
credito, ma nessun progetto per fornire servizi reali
all'artigianato, programmando ad esempio nella Regione una serie di
aree attrezzate per favorire un aumento dell'occupazione
nell'artigianato.
Un altro esempio può riguardare il turismo: ribadiamo in questa
sede che in questo settore occorre uscire da una logica di
interventi che è, malgrado gli sforzi fatti recentemente, ancora
una logica del giorno per giorno e del correre dietro alle
iniziative che nascono. E' necessaria invece una programmazione
generale che tenda al riequilibrio territoriale dello sviluppo
turistico e alla diffusione del turismo nella Regione, e per
raggiungere questo obiettivo sono necessari dei progetti che
puntino ad interventi differenziati per le strutture ricettive -
dagli alberghi alle case albergo, agli ostelli per quanto riguarda
ad esempio la città di Aosta - progetti che riguardino
l'organizzazione turistica della Regione, progetti di apertura, di
coinvolgimento delle Comunità Montane per fare in modo che tutta la
Regione diventi territorio turistico; progetti finalizzati alla
creazione di servizi reali per l'associazionismo degli operatori -
ed in questo caso parlo di strutture reali che servano alle
attività - progetti che guardino alla diffusione programmata degli
impianti di risalita, con privilegi per le zone in via di sviluppo
e che hanno potenzialità; progetti che promuovano l'istituzione
nella nostra Regione di parchi intesi come momenti di salvaguardia
della natura, ma anche come momenti importanti di convogliamento di
flussi turistici nuovi verso zone oggi non frequentate della nostra
Regione.
In questo bilancio, per i parchi, tolte le spese che si fanno
per il parco del Gran Paradiso, ci sono trenta milioni che vanno in
segnaletica e pubblicazioni varie, mentre il parco deve essere
inteso come uno strumento nuovo di promozione turistica. Occorre
quindi uno sforzo di coinvolgimento delle Comunità Montane e dei
Comuni affinché si promuova nella Regione una serie di parchi
concepiti come momenti importanti di turismo diverso, e perciò
parchi attrezzati, finanziati con strutture all'interno per la
fruizione del parco.
Credo che in quanto ad esempi si potrebbe continuare in altri
settori; cito velocemente il settore delle infrastrutture e dei
trasporti, dove si va con una lentezza esasperante ad applicare con
ritardo le leggi dello Stato senza nessuna posizione originale
della Regione.
Siamo dell'avviso, l'ha detto già ieri il Consigliere Mafrica,
che ci dobbiamo sostituire allo Stato nella progettazione, affinché
ci siano progetti provenienti dalla Comunità Valdostana su come si
devono sviluppare nella nostra Regione i mezzi di trasporto, salvo
poi, evidentemente, chiedere allo Stato i finanziamenti per avere
la possibilità di realizzare questi nostri obiettivi.
Nel settore della casa, la Giunta non ha, a nostro avviso, una
visione complessiva del problema: i provvedimenti che si prendono
sono casuali e da tre anni a questa parte non c'è più stato un solo
mutuo regionale a favore di chi costruisca, ristrutturi o acquisti
la sua prima casa.
La Giunta si limita, con ritardo, a spendere i fondi dello Stato
ed in questo bilancio ancora una volta non è stata finanziata la
legge n. 73, conosciuta come legge Nebbia, per l'acquisizione del
patrimonio edilizio, per fare in modo che i Comuni abbiano gli
strumenti per promuovere investimenti nel settore della casa.
Per concludere e per non tediare i colleghi, voglio ribadire che
non si tratta di arrampicarsi sugli specchi, come diceva ieri il
Consigliere Tamone, per vedere che cosa non va delle cifre di
bilancio; qui si tratta di una proposta nostra che è complessiva,
che è anche alternativa a quello che noi definiamo, senza paura,
malgoverno, perché tale è quando si spende senza visioni
programmate.
Per programmazione intendiamo un processo in cui siano chiari
gli obiettivi e che su questi obiettivi ci sia una partecipazione
reale della Comunità Valdostana nel suo complesso, ai suoi vari
livelli, in modo che si possa dire - cosa che a mio avviso non si
può dire oggi - che tutti non dico decidono, ma almeno partecipano
alle scelte della Regione.
In sostanza, le scelte non devono essere solo funzionali agli
interessi di alcuni gruppi di potere, ma devono diventare
soprattutto il frutto di una discussione che avviene in tutti gli
strati della Società valdostana.
PRESIDENTE
: Ha chiesto di parlare il Consigliere
Lustrissy, ne ha facoltà.
LUSTRISSY - (D.P.):
Certo che l'Assessore Chabod
meriterebbe proprio un premio per il modo con cui ha presentato il
bilancio, senza ricorrere - è un complimento non una presa in giro
- al solito modello stereotipato di relazione, limitandosi alle
cose essenziali.
L'unico rimprovero è che come Assessore all'Industria forse
avrebbe potuto integrare il discorso in modo da renderlo più
chiaro, fornendoci quei dati essenziali di giudizio produttivi ed
occupazionali; ma se è vero quello che dice, che la nostra Regione
pullula di economisti, io dico che è un peccato se l'Assessore
Chabod, dopo aver fatto questa considerazione, non riconosca che
sarebbe stato forse utile avere uno di questi in Giunta regionale.
Ma vedendo la fine che fanno gli economisti a livello nazionale,
che vengono falcidiati uno dopo l'altro, credo che sia per loro un
vantaggio di non partecipare all'attività politica, pena il
disonore o l'abbandono per sempre dell'agone politico.
Abbiamo visto come rapidamente si siano bruciati Reviglio e
Andreatta; probabilmente la stessa fine farà Forte, pur essendo
l'uomo del momento, come stamattina la "Gazzetta del Popolo" ha
l'aria di definirlo, se si ritroverà nella situazione dei suoi
colleghi predecessori.
Abbinando quanto detto dall'Assessore Chabod a quanto detto da
altri, potremmo concludere che l'unica cosa che è cambiata nel
bilancio di quest'anno è il colore della copertina, perché qua gira
e rigira mi pare che il discorso si sia incentrato attorno a questa
considerazione. E in realtà la soluzione al dilemma ce l'ha fornita
il Consigliere Carlassare, il quale ha affermato che il bilancio
del 1983 è la fotocopia del bilancio del 1982, per cui lavorando
per sillogismo, chi ha votato lo scorso anno il bilancio, non può
esimersi quest'anno dall'esprimere un voto favorevole.
Ma qualcuno dice che qualcosa è cambiato e che il bilancio di
quest'anno non sarebbe esattamente la fotocopia di quello dell'anno
scorso, in quanto tratterebbesi di bilancio prettamente elettorale
o elettoralistico, con una sintesi di vuoto politico, o un
documento grigio di spesa con contorni elettorali. Ma secondo noi
il bilancio del 1983, pur seguendo la falsariga del bilancio
dell'anno precedente, è qualcosa di diverso, non significando
questo necessariamente che è meglio o è il migliore possibile.
Dobbiamo richiamarci innanzitutto ad un'osservazione non nuova
per noi perché già la facemmo lo scorso anno, non nuova dicevo per
un movimento come il nostro che pone a base della sua attività
politica la partecipazione: quello che noi lamentiamo in questo
bilancio soprattutto è il metodo con il quale si è formato, in
quanto, forse per mancanza di tempo, è mancato - e questo è stato
riconosciuto da tutti quanti - il confronto politico non solo
all'interno della maggioranza, e questo è molto più lamentevole per
coloro che della maggioranza non hanno radici nell'esecutivo, ma è
mancata forse una possibilità di confronto più costruttivo anche
con l'opposizione o la minoranza.
Quello che conta, se si vuole parlare di partecipazione - e qui
sono d'accordo con quanto diceva il Consigliere Tonino che ha fatto
un discorso estremamente serio - è sentire le istanze anche delle
parti sociali che operano nella nostra Regione, per tenerle nella
debita considerazione all'atto della stesura del programma
definitivo di bilancio.
Ma credo che questa sia in definitiva una situazione un po'
strutturale della nostra attività amministrativa, in quanto il
nostro regolamento interno non prevede un'organizzazione diversa
dei lavori del Consiglio, cioè mancano quelle figure di relatori di
maggioranza o di minoranza per cui questo sistema che ci siamo dati
non favorisce certo questo confronto, anzi tende ad evitarlo per
quanto possibile, perché la nostra organizzazione interna si
richiama né più né meno a quella di un qualsiasi Consiglio
Comunale.
Non abbiamo fatto nessuno sforzo di fantasia né di altro genere
in questi anni per adeguare le nostre strutture a questa esigenza,
che è sempre più viva, di avere la possibilità di giocare le
situazioni in modo diverso, per far sì che i confronti divengano
più stringati, più utili, anche perché avendo le figure del
relatore di maggiorana e di minoranza il Governo per conto suo
potrebbe accettare o meno le proposte modificative che in quella
sede potrebbero essere fatte.
Con questo sistema difficilmente, o almeno mai credo, si è
arrivati a modificare in questo Consiglio quella che è
l'impostazione generale del bilancio di previsione, né tantomeno a
riorganizzare la spesa in modo diverso da quello che l'esecutivo,
come è suo dovere primario, presenta all'esame del Consiglio.
Credo che in definitiva sia un po' questo uno dei malesseri di
cui soffre il Consiglio regionale. Il risultato è che trattandosi
di un bilancio prettamente di Governo, di esecutivo, non mediato,
diventa né più né meno la risultanza delle varie esigenze degli
Assessori, e questo non l'abbiamo scoperto all'ultima ora, in
quanto la stampa l'ha largamente pubblicizzato, e poi ce l'ha
confermato anche il nostro Assessore alle Finanze, affermando nella
sua relazione introduttiva che "la funzione particolare
dell'Assessore, in definitiva, è stata quella di convogliare le
esigenze degli Assessori competenti".
Mi richiamo a quanto ho detto in precedenza sulla struttura
della nostra organizzazione, che è più vicina a quella di un
Consiglio comunale che a quella di un organo legislativo di tipo
parlamentare, perché vorrei sottolineare come questa mancanza di
confronto fra le parti produca l'effetto di avere un'azione
scoordinata di governo che non è volta o diretta alla realizzazione
di un programma concordato, ma al soddisfacimento delle singole
esigenze assessorili, realizzando con questo quell'equilibrio di
potere che viene sempre pretermesso all'azione di governo vera e
propria.
In questa logica, è chiaro, vincono le parti politiche che sono
riuscite a meglio utilizzare il proprio condizionamento all'interno
della maggioranza.
Rousseau nel "Contratto sociale" diceva che il patto sociale è
infranto quando i membri del governo usurpano separatamente il
potere che non devono esercitare se non in corpo, producendo ciò un
disordine più grande che l'infrazione alle leggi; credo che il
pensiero del Rousseau sia ancora attuale se badiamo ai risultati:
un corpo che non governa, un corpo che governa per singoli
esponenti. Colbert, tre secoli or sono, preoccupato delle lamentele
dei mercanti di Parigi, chiese al loro rappresentante, un tale
Legendre "que faut-il faire pour vous aider?" - Lui rispose: "Nous
laisser faire". E di qui nacque la relativa teoria economica del
non interventismo pubblico. Oggi a tre secoli di distanza, anche
perché l'interventismo pubblico è massiccio in tutti i settori
dell'attività, mi pare che il gioco delle parti di Colbert-Legendre
si sia rovesciato, in quanto la Giunta sovente alle proposte
collaborative degli altri Gruppi risponde "laissez-nous faire".
Certo che oggi il sempre maggiore intervento pubblico nel
privato a sostegno non solo delle singole attività economiche, ma a
livello anche di singoli, fa sì che si realizzi quella forma di
oligarchia pubblica paventata da Einaudi, il quale sosteneva che
l'oligarchia pubblica, governata da uomini politici e difesa da
giornali cosiddetti indipendenti, appare assai più pericolosa delle
oligarchie private, per cui se un partito riesce a trincerarsi nei
fortilizi di qualche impresa pubblica disponendo dei fondi e della
clientela, chi potrà mai liberarsene? Questo diceva Einaudi più di
un ventennio fa, nel suo libro "Il Mercato ed il buon Governo" e
sebbene il pensiero di Einaudi non possa essere condiviso appieno
almeno per quanto ci riguarda, dobbiamo riconoscere che aveva visto
giusto in quello che sarebbe poi successo nel nostro Paese o nel
Paese in cui si era già verificata questa massiccia presenza
dell'interventismo pubblico a sostegno dell'iniziativa privata.,
tanto da sostituirsi alla stessa iniziativa privata.
Di questi tempi va molto di moda parlare di governabilità, e
qualcuno ha l'aria di misurare la governabilità con il fatto
d'avere un governo stabile e ciò è errato come principio. Se fosse
per questo la Regione Valle d'Aosta sarebbe il paese più felice di
questo mondo perché, lo ricordava prima il Consigliere Tamone, non
da cinque né da quattro, ma da oltre sette anni ha un governo e non
soffre di instabilità governativa, per cui secondo coloro che
pensano che la governabilità sia riconducibile alla stabilità di
governo, le cose dovrebbero andare benissimo.
Perché ciò è errato? Perché governabilità significa controllo
politico ed istituzionale del mutamento sociale. Significa
orientare processi, prevederne entro larghi limiti i risultati,
programmare le scelte, garantire coerenza interna al sistema
sociale nel corso della sua trasformazione. Si ha invece
ingovernabilità quando le scelte decisive si sottraggono al Governo
e le conseguenze non volute prevalgono sugli obiettivi dichiarati e
quando non è possibile intervenire efficacemente su tali
conseguenze. Per cui credo che dovremmo essere molto attenti a
questa situazione, che anche nella nostra Regione ha degli aspetti
di pericolosità per quanto riguarda il mutamento sociale e la crisi
strutturale nella quale stiamo vivendo.
Dobbiamo essere in grado di pilotare questo mutamento sociale,
di governare questa trasformazione che in tanti anni ha sradicato
la popolazione dall'agricoltura e l'ha inurbata, con la crisi che
poi ci siamo ritrovati a vivere a qualche anno di distanza
nell'intero settore industriale e che stiamo vivendo ancora.
Il nostro caso è molto vicino a quanto ha detto l'Assessore
Chabod, quando denuncia la crisi profonda del nostro tessuto
industriale con gravi conseguente sul piano occupazionale; però,
fatta questa constatazione, mi spiace che l'Assessore Chabod non
abbia completato la sua relazione.
Il Consigliere De Grandis lamentava che l'Assessore Chabod non è
l'erede diretto di Ramera, il quale forse non gli ha dato le
consegne; però se ben ricordo, questa primavera durante la
discussione del bilancio Ramera aveva accolto certe proposte e si
era impegnato a presentare entro la fine dell'anno una relazione
programmatica, sulla quale poi incentrare gli obiettivi di bilancio
con una proposta di revisione, alla quale accennava il Consigliere
de Grandis, di alcune - non diciamo neanche di tutte - leggi di
spesa in un settore.
Questo perché, in concomitanza con la legge finanziaria dei
bilanci, certi provvedimenti di spesa potevano benissimo essere
abrogati e certi finanziamenti canalizzati secondo quelle finalità
e quegli obiettivi che ci si doveva prefiggere. Ma probabilmente
questo discorso, soffrendo un pochino di una visione generale della
problematica, è rimasto nelle pieghe del bilancio del quale
dobbiamo accettare anche quello che di positivo c'è, sia pure non
finalizzato a degli obiettivi.
A mio avviso, il nucleo del bilancio è quello che direttamente
va a sostegno delle attività produttive, della formazione
professionale e di certe grosse infrastrutture di cui da anni si
parla, che però non sono ancora in fase di realizzazione.
Non è un discorso nuovo di quest'anno; perché nell'82, mutatis
mutandis, il discorso era lo stesso.
Abbiamo ancora bisogno di mantenere per alcuni anni questi
impegni finanziari per sostenere, per quanto possibile, le attività
produttive presenti nella nostra Regione, curando la formazione
professionale. Però tutto questo dovrebbe essere contenuto in un
disegno preciso, per quantificare le cose da fare, prevedendo anche
i risultati possibili, mentre con questa limitatezza di previsione
generale è probabile che i risultati, se ci saranno, saranno dei
risultati abbastanza aleatori, in quanto non sappiamo esattamente
cosa potrà succedere, anche perché, facendo poi dei disegni più
precisi, la situazione economica li potrebbe sconvolgere in
qualsiasi momento.
Credo che questo rappresenti l'aspetto positivo del bilancio,
anche se non supportato, come dicevo, da un piano di sviluppo e da
quello che ritengo più importante ancora, che si potrebbe definire
- e l'abbiamo definito tante volte, ma pensiamo che un passo avanti
debba essere fatto - la riorganizzazione dell'apparato regionale in
modo che i servizi vengano erogati in modo più puntuale e coerente
con quelli che sono gli obiettivi perseguiti dall'Amministrazione.
Soprattutto dopo l'erogazione di fondi agli Enti locali in modo
massiccio, ci dovrebbe essere una certa qual ristrutturazione degli
apparati regionali, almeno di quelli che direttamente erano
interessati al decentramento finanziario, per poter pian piano
organizzare tutto il discorso, che è poi lo stesso che si fa oggi a
livello nazionale e che è stato oggetto dell'ultimo convegno
svoltosi a Roma: lo Stato e le Regioni.
Insomma qua si è decentrato, si è costruito questo nuovo
tessuto, questo nuovo disegno costituzionale, però l'apparato
statale cerca di risucchiarsi tutto quanto perché manca un disegno
di riorganizzazione di tutto l'apparato statale in rapporto alle
nuove situazioni.
Un altro problema è quello di migliorare l'efficienza del
governo regionale attraverso la verifica regolare dell'andamento
della gestione della spesa, che deve costituire - qualcuno l'ha
detto o l'hanno detto in molti - il primo obiettivo da raggiungere
a mezzo di un organo consiliare permanente, più che con quel
piccolo strumento che abbiamo oggi, della revisione del conto, che
proprio non ci dà nessun elemento di giudizio da come è
organizzato, da come si svolge.
Sarebbe necessario a livello politico-istituzionale, un organo
che seguisse più da vicino e che verificasse la congruenza della
spesa con quelle che sono le attività da svolgere, perché lo scopo
in definitiva è quello di diminuire le spese superflue e di
identificare i servizi che meglio possono essere forniti dal
settore privato.
Se ci sono dei servizi che assolve l'Amministrazione, che non
possono essere soddisfatti in un modo dignitoso, perché allora non
affidarli ai privati? Oggi leggevo sulla "Repubblica" una proposta,
che non è peregrina, di fornire agli studenti, agli allievi, dalla
scuola dell'obbligo in poi, un ticket da spendersi o nella scuola
pubblica o in quella privata, secondo la propensione delle famiglie
e quella degli allievi.
Ad un certo punto ci siamo caricati di servizi e di strutture
con elefantiasi unica, tanto che rischiamo di non far più
funzionare niente, e credo che la validità di questa proposta
consista proprio nell'andare a verificare quali sono le esigenze di
servizi in rapporto ai bisogni della popolazione e dei cittadini,
per decidere quale fra questi è meglio fare direttamente e quale è
meglio appaltare a dei privati, perché il servizio sia idoneo ai
compiti cui viene preposto.
Oggi si tende a fare della retorica ed a badare poco alle cose
concrete, tant'è che anche la politica di governo è una specie di
partita a poker. Si riesce a bluffare sovente, anticipando anche i
giochi dei colleghi o dell'opposizione e bisognerebbe avere il
coraggio di fare un salto di qualità per arrivare a valutare meglio
la funzionalità dell'Amministrazione regionale, della quale si
parla da molti anni, senza avere fatto ancora un passo avanti in
quella direzione, smettendola anche di parlare di progetti, di
intenzioni e di metodologie per incominciare invece a lavorare
seriamente per un nuovo progetto politico, che veda al centro di
questo esigenza di efficienza in rapporto ad una spesa pubblica che
sta aumentando in modo spaventoso. Ne deriva anche la necessità di
elaborare dei criteri di misurazione della produttività del settore
pubblico: si tratta probabilmente di una conseguenza dell'enorme
sviluppo del settore che impiega oggi - dai dati che ci sono stati
forniti - oltre una unità su dieci dell'intera forza lavoro.
Di qui la preoccupazione costante dell'opinione pubblica per i
costi spaventosi, sempre in aumento, della finanza pubblica.
Il problema probabilmente sarà quello dell'individuazione dei
parametri: ci sono dei servizi per i quali è facile quantificare i
parametri, per altri invece risulterà più difficile.
Per finire il quadro politico, a cui è stato fatto riferimento
nei vari interventi soprattutto dell'opposizione, oggi è quello che
è. Quali alternative politiche sono emerse in questo Consiglio, in
questa legislatura? Adesso ci troviamo ad una scadenza elettorale
che potrà impegnarci in quel progetto politico, con delle proposte
agli elettori su quella che può essere e può rappresentare
un'alternativa politica a questa maggioranza; dove però il discorso
del consigliere Mafrica da dialettico diventa un po' luogo comune è
quando denuncia la mancanza di coraggio dei Democratici Popolari e
dell'Union Valdôtaine Progressiste, da poco federati, nei confronti
di partners di maggioranza, Union Valdôtaine e Democrazia
Cristiana, che con i loro sette posti di governo condizionano la
vita di questo Consiglio e ne pretenderebbero in qualche modo
l'uscita dalla maggioranza. Ma a ben guardare le cose questo
Consiglio non è tanto in blocco per la cosiddetta mancanza di
coraggio dei due federati, ma molte volte - questo lo dico
schiettamente - per l'ambiguità con cui il P.C.I. svolge il suo
ruolo di opposizione, compromesso anche dalla Presidenza del
Consiglio e dalla Presidenza di due Commissioni consiliari.
Ho apprezzato le osservazioni del Consigliere Mafrica, perché
sono stimolanti, ma quando leggo il rozzo comunicato - lo chiamo
tale - fatto dal P.C.I. sul patto federativo dei Democratici
Popolari e Union Valdôtaine Progressiste, non posso esimermi dal
fare certe constatazioni. Balzac soleva dire che la coscienza è uno
di quei bastoni che si impugnano per picchiare il vicino ma mai se
stessi e questo mi pare proprio il vostro caso; una piccola
riflessione la dovreste fare anche voi. E poi come si può lavorare
seriamente per costruire un'alternativa in siffatta posizione di
ambiguità e come può essere credibile tale alternativa? Né i
democratici popolari né tanto meno l'Union Valdôtaine Progressiste
si sono atteggiati a Balilla della maggioranza, tant'è che ci sono
state delle uscite e delle entrate indipendenti dalla nostra
volontà. Abbiamo sempre portato il nostro contributo costruttivo,
alle volte critico, ma mai certamente in posizione subalterna di
utili idioti.
PRESIDENTE:
Ha chiesto di parlare il Consigliere Ricco,
ne ha facoltà.
RICCO - (D.C.):
Amici, nella discussione di un bilancio
preventivo è inevitabile che ci siano pareri favorevoli e pareri
contrari.
Non solo per il gioco delle parti, ma anche per i differenti
punti di vista delle parti nel risolvere i problemi economici,
sociali, politici.
Spesso le richieste degli oppositori rappresentano delle vere
necessità che però la maggioranza, dopo averle esaminate, è
costretta a rimandare per non sufficienza di fondi.
Il Consigliere Mafrica ha definito il bilancio un grigio
documento di spesa che non sceglie. Avevo pregato l'Assessore
Chabod di rilegare il bilancio con un cartoncino rosso, non mi ha
ascoltato. Ha definito il documento - come altri oppositori - un
bilancio elettorale.
Altri hanno detto che il bilancio 1983 è la fotocopia esatta di
quelli precedenti, da che, contrasti a parte, devo arguire che i
bilanci sono perennemente elettorali e cioè destinati a favorire
gli interessi degli elettori. Ritengo che salvaguardando gli
interessi degli elettori si facciano gli interessi dei cittadini,
dal momento che tutti o quasi votano.
Amici, in materia di
bilancio, eccezion fatta per il
programma politico che viene enucleato in essi, non è facile
inventare molto, perciò per accontentare l'opposizione posso anche
dire "nihil novi sub sole" nel redigere numericamente il bilancio
di previsione. Alcuni oppositori hanno ripreso il tema
dell'anticipazione di cassa, attribuendo la disfunzione di cassa al
cattivo modo di governare.
Non riesco a capire questa gratuita affermazione, quando a tutti
gli uomini di buona volontà è evidente che il vero motivo del
deficit nazionale deriva dal supero delle spese nei confronti delle
entrate, conseguenza diretta della mancata capacità produttiva
nazionale dovuta ai fattori cui ho fatto cenno ieri nel mio primo
intervento. Quasi tutti i paesi del mondo si trovano nelle nostre
condizioni, anzi molti stanno peggio.
Non avete mai pensato che le sommosse polacche derivino da una
grave crisi economica più che politica. Non avete mai approfondito
i motivi della crisi economica polacca che deriva anche dal fatto
che la Polonia è costretta a vendere alla Nazione madre (Russia) i
prodotti a prezzi inferiori di quelli di produzione? In economia
politica questo si chiamerebbe dumping ed io aggiungo forzato.
Per quanto riguarda l'elevata quantità dei residui attivi, essa
deriva principalmente dalla suddetta deficienza di liquidità
nazionale. Non avendo ottenuto il denaro spettanteci, non è stato
possibile pagare i debiti già contratti, e ciò spiega in massima
parte la sostenuta consistenza dei residui passivi. Quindi non
ritengo esista incapacità della maggioranza a dare piena
applicazione al suo programma degli anni precedenti. E' stato detto
che la maggioranza non si è impegnata a fondo e fattivamente per
ottenere il versamento delle somme spettanti del riparto:
tralasciando il fatto che proprio in questi giorni l'Intendenza di
Finanza ha versato nelle casse regionali altri 26 miliardi, vorrei
chiedere se è pensabile che l'Assessore Chabod o il Presidente
Andrione, possano ottenere il loro credito verso il Governo
centrale andando a battere i pugni sul tavolo del Ministro del
Tesoro; quando il forziere è vuoto il denaro manca per tutti, ivi
compresa la Val d'Aosta. Comunque per l'anno in corso, il nostro
credito penso possa essere calcolato ancora sui 70 miliardi. Ma i
conti si chiuderanno al 31 dicembre prossimo e quindi prima che gli
uffici competenti abbiano tutti i dati in loro possesso, passeranno
diversi mesi.
E' poi tornato a galla il problema della mancata nomina
dell'Assessore alle finanze, e da questo problema politico si fa
discendere ancora una non perfetta funzionalità dell'Assessorato.
Invece il responsabile; anche se ad interim, grazie anche alla
collaborazione collegiale, sta riorganizzando i servizi finanziari
regionali che sono carenti di personale, per adempiere ai necessari
controlli che scaturiscono dall'art. 6 della legge n. 690/81, che
recita: "Fra le entrate devolute alla Regione Valle d'Aosta, ai
sensi della lettera c) art. 2 della presente legge, è compresa
anche la quota dei 9/10 del gettito di ritenute alla fonte, di cui
all'art. 23 del DPR n. 600 del 1973, comprese quelle effettuate
dalle Amministrazioni indicate all'art. 29 dello stesso decreto
sugli emolumenti corrisposti a soggetti che prestano la loro
attività presso stabilimenti o uffici ubicati nell'ambito del
territorio regionale, nonché le ritenute effettuate sui trattamenti
pensionistici corrisposti in Valle d'Aosta ancorché affluiti fuori
della Regione". E così segue, ma questo è il punto che ritenevo più
importante. Controlli, come dicevo, che faranno entrare nelle casse
della Regione una decina di miliardi.
Colgo l'occasione per invitare la Giunta tutta ad accelerare i
tempi per attuare il perfetto funzionamento dei servizi finanziari
regionali, in modo che anche questi miliardi possano essere
acquisiti e quindi spesi a favore della collettività
valdostana.
Inoltre vi cito l'art. 12 sempre della legge 690/81 che serve a
combattere l'eventuale evasione fiscale: "La Regione Valle d'Aosta
collabora all'accertamento delle imposte erariali sui redditi dei
soggetti con domicilio fiscale nel suo territorio. A tal fine la
Giunta regionale ha facoltà di segnalare entro il 31/12 dell'anno
precedente a quello in cui scade il termine per l'accertamento agli
uffici finanziari dello Stato nella Regione Valle d'Aosta, dati,
fatti, elementi rilevanti per la determinazione di un maggior
imponibile fornendo un'idonea documentazione atta a
comprovarla".
Questi suggerimenti o se volete queste critiche costruttive io
mi sarei aspettato da attenti amministratori di opposizione e non
le consuete critiche faziose o solo di bandiera; per esempio per il
problema dei mancati aiuti economici ai paesi del Terzo Mondo,
com'è pensabile che la piccola Valle d'Aosta - come dimensione sia
ben chiaro - con il suo bilancio possa risolvere questo dramma
umano? Fra le altre critiche mosse, il Consigliere Mafrica dice che
le entrate sono sottostimate, mentre il Consigliere Nebbia dice che
sono soprastimate. Mettetevi un po' d'accordo; come ho accennato
nella prima parte del mio intervento, nessuno può essere in
possesso della verità perché nessuno di noi è indovino.
Il Consigliere Mafrica dice che il calcolo previsionale è basato
su un semestre del 1982 e manca della relativa stima per il
versamento dell'acconto di imposte versato entro novembre dai
contribuenti.
In parte è vero, perché non possiamo affermare se le altre
imposte e tasse abbiano avuto lo stesso andamento del 1º semestre
nel semestre successivo. Cito ad esempio l'imposta di successione:
non posso sapere quanti possidenti siano deceduti negli ultimi
mesi.
Non dobbiamo trascurare il problema poi che tutti gli uffici
finanziari sono andati in tilt per colpa del complicatissimo
condono fiscale la cui circolare esplicativa è di oltre cento
pagine.
Riprendo il problema del Consigliere Nebbia che afferma esserci
stata una stima superiore delle entrate. L'unico dato che gli
darebbe forse ragione, potrebbe essere quello della voce IVA
all'importazione, riscossa all'Autoporto.
Ma noi non abbiamo prove concrete: a maggior cautela, come ieri
ho accennato, dobbiamo seguire più attentamente gli sdoganamenti
delle merci in transito e fare in modo che l'Autoporto offra agli
operatori economici dei servizi sempre più completi e veloci.
Una richiesta vorrei fare agli Assessori competenti e cioè
quella di affrontare ed eseguire presto il progetto per la
costruzione di un nuovo edificio da destinare a sede del liceo
scientifico, che dalla sua nascita occupa la sede del liceo
classico, non solo senza pagare alcun canone di affitto al Comune
di Aosta, proprietario, ma causando anche dei continui litigi fra
Comune e Regione. Come sapete, spetta ai Comuni la costruzione e
manutenzione degli edifici da destinare a sede di licei
scientifici. E' quindi dovere della Regione provvedere a risolvere
questo caso di conflitto fra Comune e Regione.
Ultima richiesta, già fatta forse il primo giorno dell'entrata
mia in questo Consiglio, è quella di modificare a breve termine la
L.R. n. 11 dell'82 a favore dei Comuni più popolosi.
Spero di essere stato quasi completo in questa mia replica in
difesa del bilancio di previsione, e invito la maggioranza a votare
il documento presentatoci dalla Giunta regionale.
Mi dichiaro d'accordo con il Consigliere Nebbia quando dice che
analoga e proficua discussione dovrebbe avvenire in sede di
approvazione del consuntivo, in quanto tale documento è la prova
del nove riguardante la corretta applicazione del bilancio di
previsione, che una volta approvato diviene, come abbiamo detto, la
regola da seguire per la Giunta.
Grazie.
PRESIDENTE
: Ha chiesto di parlare il Consigliere Voyat,
ne ha facoltà.
VOYAT - (U.V.):
Encore une fois je présente avec sincère
satisfaction mes félicitations tant au Gouvernement régional qu'aux
fonctionnaires qui ont très bien oeuvré pour la préparation de ce
budget.
Je dois me répéter aussi, comme les années précédentes
d'ailleurs, en ce qui concerne les caractéristiques de ce budget,
qui est extrêmement sérieux et honnête qui ne cache rien ni dans
les recettes ni dans les dépenses. Dans la relation de hier matin,
l'Assesseur Chabod nous disait: "essere prudenti, salvaguardare il
denaro pubblico da interessi privati penso sia un principio che
vada sempre rispettato".
Je crois que ce principe doit être aussi accepté par les
autres.
Je suis convaincu que ce principe a aujourd'hui et toujours
inspiré ce gouvernement dans la préparation des différents actes
administratifs, mais également dans leur application.
Je me demande encore si le Président de la Junte M. Andrione et
les Assesseurs auraient pu faire mieux: peut-être dans quelques
détails, mais certainement pas dans l'ensemble. Comme vient de dire
M. Lustrissy, chacun de nous de la majorité aurait préféré dans
certains chapitres quelque chose en plus ou en moins, mais dans
l'ensemble nous sommes satisfaits.
Ce n'est pas mon intention de faire un examen de la situation de
crise, industrielle et économique, dans laquelle se trouve l'Italie
et le monde entier, pour arriver ensuite à mieux expliquer celle
qui est ou qui pourrait être demain la situation de notre Région:
d'un examen plus approfondi de ces faits pourrait nous dériver
qu'un programme à très longue échéance non seulement nous
résulterait difficile, mais complètement faux et inutile.
Dans la situation actuelle c'est presque impossible de prévoir
le domaine, qui d'ici à quelques mois, sera en crise, ou bien
entrera en crise. Sera-t-il l'industrie, le tourisme ou bien
l'agriculture? Nous disons qu'un programme à moyenne échéance
existe: il existe dans l'accord qui s'est donné à cette majorité et
qui est prévu dans le budget de l'année 1983 et dans ceux des
années 1983/85. C'est pour cela qu'à notre avis est fausse
l'accusation faite de ne pas avoir un programme.
L'Union Valdôtaine, je répète, juge ce budget extrêmement
valide. Le manque de critique sérieuse de la part des autres forces
politiques, surtout de l'opposition, nous aide à le croire. Puis
encore, je dirais que de la part du Parti Communiste non seulement
n'ont pas été faites des critiques justes et substantielles, mais
aussi contradictoires, quand on dit que la majorité présente un
budget "clientelare" en le déclarant en même temps
"sottostimato".
Il nous semble qu'il fait des affirmations assez drôles, vu que
"sottostimato" devrait exclure "clientelare".
L'accusation de "clientelare" évidemment nous la rejetons et en
ce qui concerne la déclaration faite par le Conseiller Mafrica "di
bilancio con entrate sottostimate", je me souhaite qu'il ait
raison; mais en considération de la situation financière
désastreuse dans laquelle se trouve l'Etat italien, j'ai peur que
malheureusement encore une fois les Administrations locales en
porteront les conséquences.
Je crois que l'inconsistence des accusations à ce budget soit
aussi une naturelle conséquence des gaffes que le parti communiste
a faites lors de la discussion du budget 1982, quand il a dit que
"tra le proposte di nuovi investimenti le più rilevanti sono degli
oggetti misteriosi. Si destinano ad esempio venti miliardi ad una
Finanziaria regionale di cui non si sa assolutamente nulla ed a cui
sono contrarie alcune forze della maggioranza".
Le Parti Communiste a pu constater ensuite qu'il ne s'agissait
pas de "oggetti misteriosi" mais de propositions très
concrètes.
Nous de l'Union Valdôtaine, nous voyons dans ce budget la
continuation des lignes annoncées et souscrites par toutes les
forces politiques composant cette majorité.
A confirmation de ce que je dis, il suffit de lire la pièce
annexée n° 8 et de repenser à ce que nous a dit hier l'Assesseur
Chabod: "nella ricostruzione del bilancio il governo regionale ha
proseguito il programma già approvato in sede di bilancio 1982":
non fotocopia ma proseguito.
Il suffirait aussi d'analyser "la soluzione della viabilità
stradale da Aosta a Courmayeur" et également "un nutrito programma
di opere pubbliche da realizzare direttamente o erogando i relativi
fondi ai Comuni".
Je termine mon intervention, qui sert peut-être déjà comme
déclaration de vote, en faisant tous mes souhaits au gouvernement
régional, afin qu'il puisse réaliser complètement et le plus tôt
possible tout ce qui est prévu dans ce budget que nous allons
voter.
PRESIDENTE:
Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Vorrei soffermarmi ad esaminare due
settori di questo bilancio: il settore dell'agricoltura e quello
della sanità. Alcuni Consiglieri che mi hanno preceduto, hanno
sottolineato come questo bilancio non presenti delle grosse novità
ed io credo che questo avvenga anche per quanto riguarda il settore
dell'agricoltura.
Mi pare proprio che questo bilancio tenda a mantenere la
situazione così com'è piuttosto che cercare nuove strade e
promuovere iniziative più qualificanti e redditizie per
l'agricoltura valdostana.
La politica perseguita in tutti questi anni dall'Amministrazione
regionale ha portato ad un forte calo di agricoltori nella nostra
Valle e ad un progressivo invecchiamento della popolazione che
opera in agricoltura.
Ha portato inoltre gli agricoltori valdostani ad assumere un
atteggiamento di assistiti anziché sviluppare in essi una mentalità
di forza attiva. Credo che l'agricoltura sia uno dei settori vitali
per lo sviluppo della società valdostana ed è dunque in questa
direzione che bisogna concentrare parte dei nostri sforzi. Il
rilancio in questo settore deve significare una distribuzione più
giusta del reddito per ridare dignità ad un tipo di attività che
impegna un gran numero di valdostani. E' per questo che bisogna
avere una ferma volontà di cambiamento del modo di agire per
evitare di disperdere ingenti somme di denaro pubblico senza
riuscire a risolvere alcun problema.
La situazione attuale è ancora peggiore di quella che esisteva
negli anni addietro; il potere legislativo regionale copre una
vasta gamma di settori in agricoltura. Comunque, per poter
intervenire adeguatamente è indispensabile, oltre che disporre di
uno studio del territorio, avere ben chiara la situazione agricola
in riferimento alle caratteristiche delle dimensioni della
proprietà.
L'atteggiamento tenuto dalla Giunta regionale in questi anni ci
sembra un atteggiamento rinunciatario, che non va in questa
direzione, anche quando si parla ad esempio del risanamento del
bestiame, problema che non viene affrontato da parte
dell'Assessorato all'Agricoltura nel modo giusto. Infatti, anche
ieri in occasione di un intervento fatto dal consigliere
Carlassare, questi è stato invitato a rivolgersi ad altro Assessore
- è evidente all'Assessore alla Sanità - come se tutti i soldi
spesi per il risanamento del bestiame fossero soldi che
appartengono ad altre parrocchie e non all'Amministrazione
regionale nel suo insieme.
Il problema dell'abbattimento degli animali infetti non è solo
un problema Sanitario, ma ha anche gravi conseguenze economiche sul
patrimonio zootecnico della nostra Regione perché non dobbiamo
dimenticarci che in Valle d'Aosta la zootecnia è sempre stata
considerata l'asse portante dell'agricoltura.
Altri settori diventano poi sempre più importanti, anche in
relazione alla crisi energetica che stiamo attraversando, con costi
sempre maggiori per l'approvvigionamento di petrolio, e ci pare che
non sufficiente attenzione venga messa nello sfruttamento e
miglioramento del patrimonio boschivo nella nostra Regione.
Manca dunque a nostro avviso una visione generale delle esigenze
dell'agricoltura in Valle e di conseguenza la capacità di
intervenire adeguatamente: manca lo strumento fondamentale che
dovrebbe essere un piano agricolo regionale. Al di là delle cifre
che vengono stanziate in bilancio, è necessario discutere ed avere
dei chiarimenti su quelle che sono le intenzioni e le possibilità
che la Giunta regionale ha per intraprendere una nuova strada, per
dare all'agricoltura valdostana quel ruolo che credo le competa
naturalmente.
Per quanto riguarda il secondo settore che volevo affrontare, e
cioè il settore della Sanità, ci pare che siano poche le
considerazioni che si possono fare sul bilancio, tranne
eventualmente soffermarsi su cifre rilevanti che figurano nei fondi
globali, ma rimandiamo alla discussione capitolo per capitolo.
E' necessario invece fare un bilancio della situazione esistente
nella nostra Regione in questo campo: anche se passi avanti ne sono
stati fatti, almeno per quanto riguarda la legislazione, verso la
realizzazione sul territorio di alcune strutture - proprio in
questi giorni avremo occasione di discutere in Commissione proposte
in questo senso - dobbiamo però rilevare che i grossi problemi sono
rimasti insoluti. Qualcuno ieri aveva accennato ai problemi del
Mauriziano: tutto sembrava che dovesse risolversi due anni fa con
una convenzione fra Regione e Mauriziano, ma da allora notizie in
merito non se ne sono più avute. Nella nostra Regione non hanno più
funzionato ultimamente i consultori familiari, e qui rileviamo sul
bilancio delle forti cifre a residuo. Ci sono difficoltà di
personale, di funzionamento.
Credo che per verificare se sarà possibile spendere bene le
cifre che ci vengono proposte con il bilancio, sia necessario
innanzitutto accertare che gli organismi preposti al funzionamento
della Sanità ed Assistenza in Valle funzionino bene: a tale
proposito deve essere fatta una riflessione sul funzionamento
dell'Unità Sanitaria Locale, dei distretti. Non funzionano bene
altri servizi quali il pronto soccorso, l'assistenza psichiatrica,
l'inserimento lavorativo degli handicappati; i tossicodipendenti
non dispongono di servizi in grado di soddisfare le loro
esigenze.
Abbiamo saputo dall'Assessore Pollicini nell'ultimo Consiglio,
della prossima apertura delle Terme di Pré-Saint-Didier, ma stiamo
ancora aspettando il progetto per un rilancio a livello regionale
del termalismo, affidato a suo tempo ad un ufficio di Porretta
Terme.
Non sappiamo se tutto questo avverrà o meno; dalle ultime
notizie, che risalgono a più di un anno fa, si aspettava questo
studio per intervenire.
Una delle leggi importanti per l'assistenza e l'intervento verso
le persone anziane ed inabili, previsti dalla legge n. 47, prevede
che venga portato in Consiglio regionale, entro la fine di ottobre,
il piano di riparto.
Questo Consiglio non ha ancora avuto la possibilità di
esaminarlo, mi chiedo inoltre quali saranno le conseguenze per i
Comuni che aspettano di sapere qual è la quota delle loro spettanze
e quali sono i motivi che hanno portato ad un ritardo da parte
della Giunta della presentazione al Consiglio di questo piano. In
conclusione, per poter valutare bene gli interventi previsti nel
bilancio, credo sia necessario sapere se vi sarà la necessaria
capacità di spesa.
Abbiamo avuto ultimamente la copia del piano sanitario
regionale: è questo sicuramente lo strumento indispensabile per una
corretta programmazione, però crediamo di poter dire che questo
bilancio forse non dipende da quanto previsto nel piano.
Vorrei rivolgere delle domande precise alla Giunta,
all'Assessore: se ritiene che l'U.S.L. funzioni bene nella nostra
Valle, che sia all'altezza della situazione, che risponda alle
necessità della gente? Si ritiene che i distretti, così come oggi
sono distribuiti sul territorio, siano in grado di interpretare le
necessità della gente, che nascano da essi delle proposte valide o
si rivelino invece come dei momenti burocratici inutili? Per
l'eterno problema del personale, in quali tempi si può pensare di
avere il personale adeguato, sufficientemente preparato, per far
fronte alle esigenze della popolazione? Anche in questo settore,
per dare una valutazione giusta delle cifre che ci vengono
proposte, credo sia necessario verificare se vi è la capacità e la
possibilità di spesa, nel modo più corretto possibile
naturalmente.
PRESIDENTE
: Ha chiesto di parlare il Consigliere Pedrini,
ne ha facoltà.
PEDRINI - (Ind.P.L.I.):
Signor Presidente, a parte il
fatto che mi riservo nella dichiarazione di voto di esprimere per
esteso alcuni concetti, vorrei anzitutto richiamarmi a quanto detto
dal Presidente della Giunta nella sua risposta, molto chiara, alla
presentazione del passato bilancio 1981/82.
Egli disse che chi approvava quel bilancio, si sarebbe trovato
poi nella situazione di far parte di una maggioranza, che in realtà
non si è amalgamata perché sia ufficialmente che ufficiosamente,
che sotto banco, si è cercato di tutto per far sì che il P.L.I. ed
il gruppo indipendente non vi fossero presenti.
La cosa non ci ha interessato, noi abbiamo dato una chiara
indicazione di quello che era il nostro pensiero così come lo diamo
oggi, indipendentemente dai giochetti politici, che in questo campo
lasciano il tempo che trovano, di fronte alla realtà ed alla
consistenza dei fatti. Con questo non intendiamo approvare tout
court quello che è stato fatto; l'avevamo detto d'altronde nella
nostra dichiarazione di allora e lo ripetiamo anche oggi.
Purtuttavia non si può sottacere che da parte nostra c'è sempre
stato un rigoroso adattamento alla situazione, nel senso di critica
ed eventualmente di collaborazione. Una critica costruttiva che
oggi ritorniamo a presentare quando la Giunta ed il suo Presidente
ci sottopongono un bilancio di tal fatta. Direi che è la prima
volta che ci troviamo di fronte ad una situazione del genere e se
abbiamo qualche remora - e questo lo spiegherò meglio nella
dichiarazione di voto - per certe spese che non sono state inserite
limpidamente, seppure in buona fede (perché solo nel caso che
questa manchi noi saremo pronti a dire la nostra parola sul caso)
bisogna però dare atto che qualcosa è stato fatto ed è un qualcosa
che torna a beneficio di tutta la Regione. Richiamandomi a quello
che dicevo prima, è proprio l'esistenza di queste cose non troppo
chiare che ci conduce ancora una volta a dire che così come daremo
il nostro voto favorevole a questo bilancio, altrettanto manterremo
quella posizione di collaborazione costruttiva che va
nell'interesse della Regione e non deve assolutamente andare per
gli interessi di chicchessia in campo elettorale. Ho sentito dei
magnifici discorsi, mi sono letto quelli di ieri, che purtroppo non
ho potuto sentire perché mi trovavo fuori Valle, e su questi ci
sarebbe parecchio da dire, però dicendolo mi creerei delle
inimicizie che, essendo proprio alla fine della legislatura, non
ritengo siano opportune. Quindi sorvolo. Desidererei solo che il
Presidente della Giunta e tutta la Giunta prendessero atto che i
liberali, coerentemente con quanto che fanno ormai da anni, quando
si trovano su una strada, su questa continuano dicendo la verità,
assolvendo il loro compito che è quello di aiutare nei limiti del
possibile e nell'interesse di tutta la Comunità.
Ritorniamo a ripetere che nel momento in cui ci dovessimo
accorgere che così non è, indubbiamente siamo qua a rivendicare la
nostra libertà di posizione politica, perché solamente in quel
momento potremmo dire qual è il nostro pensiero e eventualmente
proporlo alla popolazione valdostana. Di fronte ai pareri aulici ed
alle grosse impostazioni che abbiamo sentito qui in Consiglio,
diciamo solo che l'Amministrazione deve essere innanzitutto onesta,
pulita, alla luce del sole così come a me pare sia stato fatto nel
passato. Non vorrei fare un "escamotage" proprio all'ultimo minuto
che rovinerebbe eventualmente una certa impostazione. Su queste
basi ci asteniamo; ci siamo astenuti nel passato, ci asteniamo,
adesso; ci asterremo nella dichiarazione di voto, ci asterremo nel
futuro.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo convenga ritornare su una serie
di punti per chiarire ulteriormente le nostre critiche.
Il primo, che mi sembra sia stato richiamato anche molto bene
dal Consigliere Lustrissy, è il fatto della mancata consultazione.
Non sono stati sentiti i Sindacati e questo è un segno del modo di
lavorare della Giunta, che probabilmente ritiene di poter pensare
per tutti, di non aver bisogno dei suggerimenti di nessuno.
La sensazione che avevo avuta, che alcune forze di maggioranza
non fossero state consultate sul bilancio, è poi risultata chiara
da dichiarazioni di esponenti di questa. Ma questi sono affari
della maggioranza, mentre il sentire i Sindacati è, per il giudizio
che noi possiamo dare, un'esigenza di partecipazione che va
rispettata, altrimenti non si dà spazio a quella che è la società e
si continua - come di
fatto avviene - con schemi che non
sono in grado di dare risposte ai problemi della Valle d'Aosta
oggi. Certo, si è detto che c'era la fretta di presentarsi con le
carte in regola al Governo; ma anche noi siamo d'accordo che il
bilancio venga approvato su 9/10 di impostazione per la quota di
riparto fiscale, non crediamo però che otto giorni di tempo
avrebbero provocato qualche guaio, avrebbero invece permesso di
sentire le organizzazioni sindacali.
Non ha bisogno di sentire nessuno chi ritiene di poter decidere
senza troppi condizionamenti ed ha come obiettivo quello di
soddisfare richieste anche contraddittorie che poi di fatto, messe
insieme, frenano lo sviluppo della nostra Regione perché disperdono
risorse, impediscono di raggiungere obiettivi di sviluppo e in
ultimo non contribuiscono alla soluzione dei problemi che abbiamo
per ciò che riguarda l'occupazione e tutti i principali settori
economici.
La seconda critica che ribadiamo è che trattasi di
bilancio elettorale. Faceva notare il Consigliere Voyat
prima, che le spese non sono state gonfiate, che addirittura si
sostiene che sono sottostimate.
Ebbene, vi sono due
modi di fare un bilancio elettorale:
il primo è il modo dei poveri, con il quale si prevedono opere che
non si potranno realizzare e, solo per acquistare prestigio, si
mettono in cantiere programmi che non potranno essere realizzati
per mancanza di denaro. Non è questa la strada scelta, ed in questo
senso non è un bilancio elettorale. Questo è un bilancio elettorale
in senso differente; è un bilancio elettorale di potere, di
mantenimento e rafforzamento di legami di tipo clientelare. Ed
anche la mancata previsione, la sottostima delle entrate, tende
proprio con variazioni successive di bilancio a destinare fondi a
capitoli generici che danno contributi a pioggia. Poi farò degli
esempi per documentare quello che dico. Cosa possiamo dire rispetto
alle entrate? Sono sbagliate le previsioni mie o quelle della
Giunta? Il bilancio 1981 era stato presentato con un deficit, a
consuntivo c'è stato un avanzo di amministrazione di 15 miliardi,
che stato ridistribuito. Il bilancio 1982 è stato presentato con un
deficit presunto di 25 miliardi, a consuntivo sono sicuro, ci
saranno delle somme da recuperare. Il bilancio 1983, secondo quanto
ho cercato di chiarire ieri, è sottostimato: potranno essere
successivamente, con variazioni o con assestamenti di bilancio,
recuperate delle somme da destinare nuovamente in questo senso. La
dispersione delle spese è documentata dal calcolatore del C.E.D.,
che ci dice che questa Regione in un anno - 1981 - ha messo 43.136
mandati, di cui 31.545 - cioè il 73,1% - inferiori al milione.
Le paghe dei dipendenti sono fuori, c'è qui il Ragioniere Capo,
a dire che non c'entrano in questo discorso: questi sono mandati di
pagamento a privati.
In questi 31 mila mandati, che hanno una media di 278.776 lire,
ve ne sono 25.406 addirittura inferiori al mezzo milione e 9195 -
il 21,3%, più di 1/5 dei mandati - inferiore alle centomila lire.
Questa per noi è dispersione della spesa. Vediamo degli esempi
concreti, si stia ben attenti a non prendere questo intervento e a
deformarlo nel senso propagandistico di contrarietà a contributi
quando sono necessari. I contributi necessari vanno bene. Prendiamo
un capitolo importante quale quello dei fabbricati rurali, i quali
devono essere restaurati per essere poi messi al servizio
dell'agricoltura. E' il capitolo 32100, il quale dal consuntivo del
1981 ha utilizzato 469 milioni. Questa cifra è andata a 132 ditte;
dei mandati però solo 122 sono inferiori ai dieci milioni ed
assorbono solo 269 dei 469 milioni. Per questi 122 mandati la media
è di 2.211.000 milioni, ed io non credo che con questa cifra si
possa fare un intervento significativo per ristrutturare un
fabbricato rurale e per renderlo funzionale all'attività agricola.
Questo è il senso della mia critica. Anche in questo caso, almeno
dai numeri, appare una dispersione, anziché una finalizzazione del
contributo.
Capitolo delle macchine agricole: è molto importante avere delle
macchine agricole, se queste sono costose richiedono ovviamente un
intervento da parte dell'Amministrazione regionale, però su quel
capitolo delle macchine agricole che è passato da 870 milioni nel
1981 ad un miliardo e 200 mila nel 1982, ad un miliardo e 400
milioni nel 1983, si sono fatti 2774 mandati per 940 milioni.
Di questi 2774 mandati, 2569 - pari al 92,6% - sono inferiori al
milione. Il 7,4% soltanto lo supera. La media dei mandati inferiori
al milione è di 338 mila lire per essere chiari.
Ce ne sono 841 inferiori alle 100.000 lire, con una media di £.
58.000. Io sto solo dicendo che non si interviene per sostenere
l'agricoltura in modo sostanzioso, ma c'è una dispersione che di
fatto poi non aiuta.
Noi riteniamo quindi che il bilancio sia elettorale in questo
senso; siamo invece perché il denaro venga convogliato in obiettivi
e interventi di tipo significativo; su questo punto si potrebbe
discutere, ma riprendo proposte che abbiamo già fatto ieri.
Noi presentiamo degli emendamenti al bilancio, prevedendo
aumenti alle entrate sui capitoli della Casa da gioco e sui
capitoli del riparto fiscale e prevediamo i seguenti interventi in
uscita da inserire nel Fondo Globale.
Fra gli interventi a carattere generale, crediamo che sia
opportuno nel Fondo globale per funzioni normali - parte spese
correnti - inserire 3 miliardi per interventi a favore di cittadini
bisognosi per pagamento di tickets sanitari. Questa proposta non
credo sia stata inventata da noi, perché di questo si era già
parlato, lo stesso Assessore aveva preso in esame la possibilità di
fare qualcosa del genere. Interventi per anticipi della Cassa
Integrazione Guadagni: due miliardi. E' un fatto significativo dal
punto di vista sociale. Rifinanziamento della legge per le Comunità
Montane - parte Gestione - 800 milioni in più. Crediamo che si
debba tener conto qui dell'inflazione perché ormai da due anni le
cifre per questa voce sono sempre le stesse, per cui prevediamo che
si aumenti questa parte sino ad un miliardo. Vogliamo che si tenga
conto anche dell'esistenza dell'8^ Comunità Walser che non può
essere dimenticata. Crediamo che si debba tener fede a
quell'impegno votato con o.d.g. durante la discussione del
Presidente del Consiglio per i Paesi del Terzo Mondo. Non
intendiamo, come diceva il Consigliere Ricco, risolvere tutti i
problemi, crediamo però che una Regione come la Valle d'Aosta possa
costruire una scuola, un centro culturale, possa intervenire in
qualche modo e ne esistono anche dei progetti precisi, quindi
pensiamo che destinare due miliardi a questo fondo non sia una cosa
impossibile su 446 miliardi di previsione. Fra le spese di
investimento del Fondo Globale per funzioni normali prevediamo nei
nostri emendamenti i seguenti interventi: rifinanziamento della
legge sulle Comunità Montane per le spese di investimento: un
miliardo in più. Finanziamento della legge 73 per l'acquisto di
edifici da utilizzare da parte dei Comuni sia per attività diverse
sia per risolvere il problema della casa: 2 miliardi. Nel Fondo
Globale per ulteriori programmi di sviluppo, tra gli interventi a
carattere generale, noi chiediamo che vengano inseriti 9 miliardi
in più per l'acquisto del quartiere Cogne. Nell'Assetto del
Territorio crediamo che debbano essere fatti degli interventi
urgenti sulla statale 26; ne ha parlato anche l'Assessore Borbey
nel corso di un convegno, però non ci sono cifre stanziate in
bilancio in questo senso. A parte il collegamento per la
superstrada, interventi sulla statale 26 non sono previsti.
Sviluppo economico: crediamo che perlomeno il progetto delle
ferrovie debba essere fatto perché il Ministero dei Trasporti
prenda in esame la concessione di fondi quando sono supportati su
progetti: quindi prevediamo che vengano progettati l'ammodernamento
della linea ferroviaria Pont-Saint-Martin-Pré-Saint-Didier, e venga
fatto un progetto di massima per il tunnel Aosta-Martigny.
Crediamo che per ciò che riguarda lo sviluppo di Cogne non basti
solo dare in appalto-concorso la progettazione dei vagoncini, ma
che si debbano prevedere anche degli interventi che in bilancio non
ci sono, sia per il trenino (4 miliardi) sia per la funivia (15
miliardi). Il totale di questi emendamenti assomma a 46 miliardi
892 milioni che sono quanto è possibile aumentare nelle entrate
secondo la nostra visione, partendo da calcoli fatti dai dati
fornitici dall'Assessorato alle Finanze, perché riteniamo che per
il Casinò le entrate siano molto inferiori e anche partendo dai
dati reali che ieri sera il Ragioniere Capo mi ha fornito, si
possono giustamente, seguendo i criteri scritti in relazione,
ottenere queste cifre.
Questa è la nostra proposta. Ci rendiamo conto che - il
Consigliere Tamone osservava prima - la Regione per molte cose
tende a sostituirsi ad interventi che dovrebbero esserci da parte
dello Stato, ma poiché il riparto fiscale per noi è a 9/10 e dal
momento che crediamo che questa quota debba essere utilizzata per
risolvere i problemi della Valle d'Aosta, riteniamo che pur facendo
tutte le battaglie necessarie con le altre Regioni per avere le
quote identiche e non avere di meno, occorra anche utilizzare i
nostri fondi in modo da risolvere i nostri problemi.
Rispetto ad alcune considerazioni di carattere politico più
generale, è vero che alcune nostre osservazioni fatte in merito al
rapporto fra le forze di maggioranza e le forze di opposizione sono
ancora relative ad un problema aperto. Credo però che la necessità
di un'alterativa non sia un'esigenza sentita solo dalle forze di
opposizione, perché sono emerse da parte di numerose forze, anche
nel corso di questo dibattito, critiche oltre che all'impostazione
del bilancio, all'impostazione stessa dell'attività
dell'esecutivo.
Per quello che possiamo giudicare, questa è una necessità se si
vuole cambiare impostazione e metodi di governo. Alternativa per
noi significa innanzitutto avere una politica di sviluppo. Qui
invece si fanno dei tamponamenti, non c'è un disegno organico per
uno sviluppo della Regione che sia adeguato alle trasformazioni
sociali in atto.
Aumento del terziario, soprattutto aumento della pubblica
amministrazione, declino dell'agricoltura, crisi molto grave
dell'industria. Quando la parola programmazione diventa per questa
Giunta quasi una parolaccia, allora ciò significa che su questo
punto la discriminazione fra la nostra posizione e quella della
Giunta è notevole.
Secondo elemento che riteniamo necessario per un'alternativa di
governo è quello di procedere attraverso una revisione dei
meccanismi di spesa per evitare quella dispersione a cui facevo
cenno prima. Su questo credo sia possibile prospettare un metodo di
governo completamente diverso rispetto all'attuale Giunta
regionale. Terzo elemento che può caratterizzare un'alternativa ai
metodi di governo della Giunta attuale è quello relativo alla
partecipazione ed al decentramento.
La linea di questa Giunta tende sempre più a confermarsi come
quella in cui l'esecutivo decide tutto e neanche in modo
collegiale, in quanto poi si scopre - com'è avvenuto recentemente
per la decisione di valutare le azioni del Gran San Bernardo - che
una delle forze di maggioranza dice di non saperne niente. Il che
vuol dire che la collegialità della Giunta non esiste e gli
Assessori lavorano a compartimenti stagni; quando l'Assessorato
alle Finanze riesce, può stabilire un collegamento, altrimenti
anche questo collegamento, per lo meno di tipo finanziario, è molto
labile. Crediamo che anche per il decentramento, l'impostazione
della Giunta sia sempre di tipo dirigistico, per evitare tutte le
possibili partecipazioni. Si dovrebbe dare un ruolo alle Comunità
Montane invece di permettere il loro lento deperimento, promuovere
nei Comuni capacità di gestione autonoma senza il ricorso continuo,
anche per lavori da fare, all'Amministrazione regionale. Una ultima
caratteristica che crediamo possa essere elemento importante in
un'alternativa di governo è il modo di atteggiarsi rispetto a
problemi che escono anche dalla nostra Regione. L'insensibilità
dimostrata dalla Giunta per numerosi casi - parlavamo prima dei
fondi di solidarietà per i paesi del terzo mondo - dimostra una
chiusura che è anche politica, troppo concentrata sulle cose giorno
per giorno e che non tiene conto di problemi che interessano l'uomo
in quanto tale e che fanno riferimento a legami che dovrebbero
esulare da ogni altra valutazione di tipo politico o locale. Ci
viene rimproverato di non avere fatto molto per costruire questa
alternativa perché abbiamo una posizione ambigua. Credo di dover
respingere per l'ennesima volta questa osservazione fatta da parte
dei D.P.; noi riteniamo che l'avere il Presidente del Consiglio,
l'avere dei Presidenti in Commissione, non coinvolga in alcun modo
un rapporto con la maggioranza o con la Giunta o con l'esecutivo.
Quindi non riusciamo a comprendere questo tipo di osservazione,
perché al momento in cui questi incarichi sono stati votati dal
Consiglio, abbiamo detto molto chiaramente che questo era il segno
da noi attribuito.
Se anche in futuro ci sarà la possibilità di verificare fra
maggioranza ed opposizione per quello che riguarda i ruoli
istituzionali, con il
coinvolgimento per tutte le forze,
credo che sempre - qualunque siano le forze alla maggioranza ed
all'opposizione - questa sarà la strada giusta. Se invece
automaticamente, una volta che ci sono alcune forze in maggioranza,
solo queste devono avere incarichi di tipo istituzionale, si farà
una chiusura, si agirà con una logica spartitoria che sarà un
ulteriore elemento di contraddizione e di rigidità in questa
Assemblea. Ed è questa visione che prevale oggi e sempre,
indipendentemente dalle forze che si trovano al Governo ed
all'opposizione. Noi per questa alternativa crediamo di dover
lavorare, abbiamo trovato in questo dibattito spunti interessanti,
che ci fanno dire come l'insoddisfazione per il modo di governare
di questa Giunta e per la sua arroganza crescente, possa
contribuire a dare concrete possibilità di sviluppo a
quest'alternativa.
PRESIDENTE:
E' chiusa la discussione generale. Ha chiesto
di parlare per la replica l'Assessore Chabod, ne ha facoltà.
CHABOD - (D.C.):
La critica che si è ripetuta negli
interventi dei Consiglieri è stata quella di definire il bilancio
in esame un documento grigio, senza alcuna novità, una fotocopia di
quello dello scorso anno. Probabilmente si pretende che la Giunta
regionale inventi tutti gli anni qualcosa di nuovo, che tiri fuori
dal cassetto qualche bel progetto di intervento, allo scopo anche
di guarire la nostra Valle da tutti i mali che la travagliano.
Nello scorso mese di marzo la Giunta regionale ha presentato un
bilancio con un nutrito programma di interventi definiti
prioritari. Già in tale data era detto che detti progetti
prioritari necessitavano per la loro realizzazione di uno sviluppo
di spesa pluriennale: con questo bilancio si finanziano per il 1983
quelle spese stesse, per riconfermare l'impegno al programma
assunto dalla Giunta regionale. Non sarà un tipo di programmazione
che piace al P.R.I. o al P.C.I. e questo mi dispiace. Probabilmente
non siamo capaci di elaborare progetti e programmi faraonici, ma
solo preventivare piccole cose da realizzare a piccoli passi. Ma
quei piccoli interventi, uno alla volta, li realizziamo e sarebbe
interessante esaminare quanto ha fatto questa Giunta in cinque anni
di mandato.
Mi chiedo spesso come si sono potuti fare tanti interventi nel
settore delle opere pubbliche fino a quello dello sviluppo
economico, considerato che fino al 1981 - periodo del nuovo riparto
fiscale - le risorse attribuite alla Regione erano di poco
superiori alle spese correnti per il funzionamento della
Regione.
Questo è bene ricordarlo, perché l'essere riusciti a tirare
avanti l'azienda Regione con scarse risorse e senza far troppi
debiti è un giusto merito di questa Giunta. Il Consigliere Mafrica
afferma che nel settore Sviluppo Economico abbiamo falsato una
percentuale tra spese per l'anno 1982 e preventivo 1983. Forse non
ha considerato che la percentuale per il 1982 tiene conto,
trattandosi di spesa assestata, di tutte le variazioni in aumento
intervenute fino al 30.9.1982. Vedrà che al 30.9.1983 ciò che
abbiamo affermato si realizzerà abbondantemente. Molte aziende
industriali sono in crisi; questo dato l'ho ben presente e mi
preoccupa, ma l'imputare a questa Giunta la responsabilità di
questo stato di cose mi sembra grave ed ingiusto. In effetti, tutto
il settore della media e piccola industria è in crisi, altrimenti
non mi spiegherei come mai tutte le aziende del modenese o
dell'Emilia Romagna attraversano anche esse un periodo molto duro,
pur essendo collocate in una Regione gestita dal P.C.I. che la
programmazione la sa fare e le crisi sa prevederle. Parecchi
Consiglieri hanno chiesto quale logica ha questo bilancio. Solo
quella di rispettare gli impegni prioritari assunti con il bilancio
1982, di sostenere quei settori di attività economica e produttiva
che attraversano un periodo di crisi ed altri che vanno
incentivati. E' una logica che per alcuni è troppo incolore, senza
grosse novità, con chiari interventi elettoralistici: potrà anche
esserlo, però se saranno capaci di realizzarli, come riteniamo,
siamo sicuri di essere riusciti in due intenti: quello di
salvaguardare gli interessi della Regione, dei suoi abitanti, di
amministrare giustamente con l'approvazione del nostro
elettorato.
Ore 11,54: Presidenza del Presidente Giulio DOLCHI.
PRESIDENTE
: Ha chiesto di parlare per la replica il
Presidente della Giunta, ne ha facoltà.
ANDRIONE - (U.V.):
L'alternativa è un fatto insito per
natura in ogni forma democratica; alternativa nei governi, nelle
assemblee, negli uomini e di conseguenza siamo favorevoli alle
dovute alternative. Ma non ci sembra, salvo mozione di sfiducia o
messa in minoranza di questa Giunta, che sia questa la sede, questo
il momento di aprire una campagna elettorale, perché non è ai
Consiglieri regionali che bisogna chiedere quali orientamenti
abbiano, perché evidentemente essi li hanno e da cinque anni a
questa parte li hanno espressi in Consiglio. Di conseguenza mi sarà
permesso non vagare in difficili discorsi che forse non sarei
neanche capace di fare, ma di rimanere aderente ai temi proposti,
che sono la legge finanziaria ed il bilancio di previsione della
Regione per l'83.
La situazione da molti mesi è talmente grave in Italia che non
possiamo dire di essere vicini all'insolvenza, perché ci siamo già
dentro in pieno, al punto che per esempio sul bilancio al 31
dicembre 1981 dell'Istituto Statale per le Opere Pubbliche, il
Tesoro italiano - cioè lo Stato - figura ufficialmente e
sfrontatamente fra i debitori morosi per una cifra di ca. 900
miliardi; mentre la SAC, società parastatale, che garantisce il
rischio politico delle nostre esportazioni nei paesi terzi (leggasi
Châtillon) presenta pure un'insolvenza enorme a danno delle nostre
imprese industriali. Ho citato due sommi eventi, per non parlare
delle grandi imprese statali come IRI, ENI e tante altre che si
trovano con il sedere per terra ed i debiti e le perdite alla
gola.
L'articolo in questione, firmato Cesare Merzagora, già
Presidente del Senato, è apparso sul Corriere della Sera domenica
14 novembre 1982. Non avevamo aspettato certo questa data per
accorgerci che lo Stato italiano è insolvente, di conseguenza,
essendo responsabili di questa Amministrazione, abbiamo adeguato le
nostre strategie a quella che è una realtà di fatto innegabile.
E' vero che il 3.12.1981 il Presidente della Repubblica ha
firmato la legge con il nuovo riparto fiscale per la Regione
Autonoma Valle d'Aosta, che prevedeva per i primi due anni i 7/10
ed a partire dall'83 i 9/10.
Ma poiché io non vorrei fare a nessuno, in particolare a dei
professori di matematica, l'affronto di dire che non conoscono le
frazioni, devo evidentemente immaginare che non sappiano cosa sono
i meccanismi inflazionistici. Infatti i 7/10 del 1981 - imposte
pagate dai valdostani nel 1980 - si sono ridotte in realtà del 45%
rispetto a quello che è stato versato come potere di acquisto in
beni e servizi. I 7/10 del 1982 si stanno riducendo rapidamente,
con revisione dei prezzi che arriva al 26% con tariffe in continuo
aumento, il che spiega certi fondi di riserva perché tra spese
postali, telefoniche, elettriche, ecc., le nostre spese aumentano
con una rapidità che non è certamente coperta dal fatto, sempre in
materia di decimi, che si siano rastrellati altre decine di
miliardi in Valle d'Aosta con un condono fiscale che non entra nel
riparto, neanche per un centesimo. Credo che sia opportuno
sottolinearlo. Di conseguenza in materia di autonomismo noi
chiediamo di essere responsabili, di avere la certezza delle
entrate, non di avere sulla carta delle percentuali che non contano
niente. Ed è qui che il nostro autonomismo è serio, e che ci trova
qualche volta concordi con le rivendicazioni del P.C.I. o di altri
partiti, ma che ci trova discordi quando quelle linee politiche
hanno visioni nazionali magari anche più vaste, ma che non tengono
conto di quella che è la nostra realtà e la nostra volontà
autonomistica nel senso vero della parola.
Dobbiamo considerare che è indispensabile giungere ai
contemperamenti previsti da una situazione che è esplosiva, ed a
questo proposito vorrei citare il discorso del Prof. Giovanni
Spadolini al momento delle sue dimissioni da Presidente del
Consiglio. Nel suo elenco puntiglioso e terrorizzante il professore
ha reso ancora una volta onore alla verità. E' la cartella clinica
del malato Italia, è un referto che dà i brividi. Un disavanzo di
oltre duemila miliardi per il solo mese di settembre nel bilancio
commerciale con l'estero; le riserve valutarie sottoposte a forti e
continue pressioni, causa la forza del dollaro, discese di oltre il
37% in due mesi; l'inflazione che risale oltre, checché se ne dica,
il 20% ed infatti si forma il paniere delle derrate necessarie per
calcolare l'indice di inflazione con dei piccoli trucchi (per
esempio il pacchetto delle "Nazionali" è introvabile perché non è
sufficientemente caro, cosicché l'inflazione, quella ufficiale, non
è poi quella che effettivamente paghiamo); oscurità totale
sull'accordo per il costo del lavoro; la produzione ridotta in un
anno del 4,5%; la disoccupazione in aumento è già al 9,2%; la Cassa
Integrazione a livelli record: 449 milioni di ore nei primi 9 mesi
dell'anno. E noi in questa situazione dovremmo reagire come se
niente avvenisse, come se tutto fosse placido e tranquillo e di
conseguenza prevedere piani, progetti, investimenti, forme nuove,
quando sappiamo benissimo che in una situazione di questo genere
potremo - se sappiamo lavorare e mantenere certi rapporti -
attenuare la crisi; non potremo evitarla, anche perché quando
mancano i soldi si prendono dove ci sono e continueremo ad essere
spremuti come dei limoni che hanno ancora qualche piccola goccia di
sugo. Ed è da qui che viene fuori la seconda parte del discorso:
siamo favorevoli ad una finanza rigorosa che colpisca anche le
entrate della Regione Autonoma Valle d'Aosta, così come colpirà i
privati valdostani, ma che queste batoste non devono andare
sprecate o a tamponare per un anno dei buchi che poi
strutturalmente riproducono esattamente le stese perdite, qualche
volta aggravate (leggasi INPS, Cassa Integrazione, Trasporti,
Sanità e via di seguito). E' lì che esiste l'enorme differenza fra
quanto proponiamo, che è semplicemente un calcolo realistico e
prudenziale, e quanto invece ci viene proposto, che è faraonica
ambizione di presentarsi con delle idee non realizzabili sul
mercato e - questo sì, mi sia permesso dire - mercato
elettorale.
Allora perché vogliamo che l'avanzo di amministrazione sia zero?
Perché chi ha avanzi, vuol dire che ha ancora delle risorse e
formalmente sarebbe errore gravissimo quello di avere avanzi di
amministrazione.
Noi non lo vogliamo e d'altra parte, anche se le due cose sono
nettamente separate, abbiamo un deficit di cassa, e quello reale.
Con questo, siamo decisi a pagare comunque, a non fare come lo
Stato italiano che non paga le imprese. Noi paghiamo e per fare ciò
abbiamo bisogno di avere un'apertura di credito che sia
proporzionata e credibile rispetto alle spese normali, ordinarie,
della Regione.
Il mese di dicembre è per tradizione un mese nel quale i
pagamenti sono molto alti perché si concludono gli stati di
avanzamento di molti lavori e quindi la Cassa regionale sarà
sottoposta a forti pressioni. Questi soldi usciranno e quale che
sia l'avventura del Governo, quella che sia temporalmente,
cronologicamente, la sorte della legge finanziaria e del bilancio
dello Stato, sappiamo che per almeno due mesi e mezzo non
riceveremo soldi.
Questo perché anche se il taglio alla spesa degli Enti locali -
messi tutti in un fascio, sia ben chiaro - può avvenire subito,
l'erogazione da parte del Tesoro italiano, per necessità
inderogabili di cassa, avviene con il contagocce ed addirittura con
depositi infruttiferi presso la Banca d'Italia.
Soltanto dopo due mesi e mezzo di corse e di fatiche i famosi 26
miliardi sono pervenuti alle casse della Regione. Quindi bisogna
avere un'elasticità tale da far fronte a quelle che sono le
esigenze della Regione, ma esigenze reali, che salvano l'immagine
dell'Istituto Regione perché altrimenti affondiamo tutti insieme in
questa bancarotta.
La formazione del bilancio ha tenuto conto di quei pochi
obiettivi che ci eravamo dati al momento del passaggio da un tipo
di riparto fiscale all'altro, e della non completa possibile
realizzazione di questi obiettivi - non per colpa della Regione -
ed il loro non ancora inizio in quest'anno, per cui non abbiamo
aspettato che i soldi stanziati nel 1982 si svalutassero, ma li
abbiamo impegnati nel 1982 e riportiamo queste somme che
probabilmente necessiteranno di ritocchi in aumento, nel fermo
proposito di realizzare quest'anno quelle infrastrutture
indispensabili perché ogni altro discorso possa prendere inizio.
Qui purtroppo è indispensabile allargare il quadro per dire che
oltre alle colpe specifiche, e direi pesanti dello Stato italiano,
bisogna risalire alla situazione mondiale che penalizza soprattutto
i più deboli. Per quanto possa essere triste la crisi dell'acciaio
per l'United Steel, è certamente molto meno triste che per l'IRI.
Per quanto i giapponesi patiscano certe questioni, le patiranno
meno della Finsider e attraverso la Finsider, meno della Nuova Sias
perché sono i piccoli, quelli che già erano quasi marginali sul
mercato, che di fronte ad una crisi di questa violenza vengono
espulsi violentemente, trovandosi alla fine fuori mercato. Perché
non si dice che la Cogne continua a vivere perché pagata dai
contribuenti? E perché non si dice che una programmazione
industriale, che noi dovremmo fare, dovrebbe tenere conto del
disastro Montefibre, del disastro Nuova Sias ed adesso della messa
in ginocchio dell'Ilssa-Viola?
Proporrò un ordine del giorno dove presenteremo delle piccole
variazioni alla legge sulla Finanziaria, per vedere se è possibile
per la Giunta regionale predisporre già gli adempimenti per il
Salvataggio dell'Ilssa-Viola, altrimenti questa chiude. C'è
qualcuno che ha il coraggio di dire che dobbiamo lasciare che
l'Ilssa-Viola chiuda? E' una scelta, che però non ci sentiamo di
fare, e quindi per forza di cose dobbiamo tenere conto di una
realtà che non è una realtà teorica, ma è fatta di cifre e di fatti
concreti, di questioni che bisogna affrontare in termini
brevissimi. Questi sono i motivi per cui il bilancio non è mutato
rispetto allo scorso anno, e direi che probabilmente avrebbe dovuto
mutare ancora in peggio se avessimo tenuto più conto delle
previsioni che si debbono fare, perché da settembre ad oggi la
crisi in Italia si sta accelerando ad un ritmo veramente
preoccupante. Nel mese di febbraio assisteremo ad uno scontro, di
cui non si sa la portata, sulla scala mobile, disdettata da una
parte e non accettata dall'altra. Assisteremo con ogni probabilità
al tracollo dell'INPS, perché non vedendo nei progetti di bilancio
dello Stato una somma che sia lontanamente vicina a quello che è il
suo passivo, come si può pretendere che questo Istituto continui a
pagare la cassa integrazione che sta aumentando con una rapidità
tre volte superiore a quelle che sono le entrate?
Ritornando al discorso che facevo con il Consigliere Minuzzo,
perché siamo obbligati ad intervenire? Perché non c'è più una lira
di risparmio privato disponibile sul mercato; perché fra BOT e CCT
è tutto rastrellato a dei tassi di interesse tali che ne fanno in
pratica l'unico rifugio contro l'inflazione.
Di conseguenza, sta avvenendo, e non solo in Valle d'Aosta, che
da un lato si registra un aumento dell'inflazione, e dall'altro un
aumento dell'intervento pubblico con la diminuzione delle risorse
per l'investimento. Tenendo conto di questa serie di fattori e del
fatto che non sappiamo se le elezioni legislative saranno
contemporanee o posteriori alle nostre, per cui rischiamo di
trovarci al mese di marzo con una nuova paralisi del governo per le
elezioni e quindi in difficoltà ben poco immaginabili oggi, abbiamo
optato per la prudenza, mettendo solo quello che è fattibile. Al
tempo stesso questo documento è stato impostato in maniera da
favorire la discussione che certamente dovremo avere con gli organi
centrali dello Stato per arrivare al contemperamento della spesa
pubblica in materia di Enti locali. Queste sono le chiavi di
lettura, non misteriose, che sono alla base di questo documento ed
è in questa prospettiva - prospettiva di duri mesi che ci aspettano
- che la Giunta regionale chiede il voto su questo bilancio.
