Classificazione
BILANCIO E CONTABILITA' REGIONALE



Oggetto del Consiglio n. 181 del 18 ottobre 2018 - Resoconto
OGGETTO N. 181/XV - Interpellanza: "Eventuale utilizzo delle
disposizioni contenute nel decreto legislativo di raccordo tra la
finanza statale e regionale per la predisposizione del prossimo
bilancio".
Fosson (Presidente)
- Punto 18 all'ordine del giorno. La
parola al consigliere Bertin per l'illustrazione.
Bertin (IC) -
Sarò estremamente breve nell'illustrare
questa interpellanza. Nella tarda primavera scorsa il Consiglio
regionale aveva approvato una bozza di norme di attuazione
riguardanti la manovrabilità fiscale, un argomento molto importante
del quale ci siamo occupati anche come Consiglio in diverse
occasioni e che poi ha avuto la conclusione dell'iter in questo
Consiglio con l'approvazione della bozza avvenuta all'unanimità e
con la successiva approvazione del Consiglio dei Ministri
nell'autunno scorso. Con questa norma di attuazione si è data alla
Valle d'Aosta un'ampia manovrabilità fiscale e la possibilità di
intervenire su diverse imposte in grado di dare l'opportunità alla
Regione di esercitare una sorta di programmazione economica, una
piccola politica economica regionale. Altri interventi avrebbero
potuto già avvenire nella formazione del passato bilancio. Oltre
all'aspetto strettamente finanziario, questa norma ha anche dei
risvolti sulle questioni burocratiche, potendo intervenire e
rendendo magari anche dal punto di vista pratico più leggero il
carico burocratico che a volte queste imposte hanno rispetto ai
cittadini.
È uno strumento molto importante che, oltre ad attribuire questa
facoltà, dà anche maggiore responsabilità alla Regione, poiché è un
gioco a somma zero nel senso che, se si aumentano le tasse o si
diminuiscono, comunque non vi sono oneri per lo Stato ed è soltanto
una questione riguardante il bilancio regionale. È uno strumento
importante che va utilizzato, anche per una questione di autonomia
responsabile. Mi chiedevo pertanto se ci fosse stata l'intenzione
del Governo regionale di utilizzare questo nuovo strumento -
relativamente nuovo, perché ormai è un anno e più che lo abbiamo -
e se sono state fatte delle valutazioni sull'impatto eventualmente
che questo potrebbe avere nei diversi scenari di utilizzo.
Presidente
- La parola all'assessore Aggravi per la
risposta.
Aggravi (LEGA VDA) -
La norma di attuazione dello Statuto
speciale della Regione in materia di coordinamento e di raccordo
tra la finanza statale e regionale è stata oggetto di analisi e
sono già stati avviati degli studi sulle possibili manovre sui
tributi, sulle eventuali ricadute economiche finanziarie. È stato
costituito un gruppo di lavoro composto da membri della Struttura
finanze e tributi degli affari europei, in particolare per quanto
concerne le valutazioni in termini di aiuti di Stato, dall'Ufficio
legislativo e dai rappresentanti del Dipartimento industria e
commercio. Sono state delineate possibili manovre ed effettuate
delle simulazioni, in particolare riguardanti IRAP e IRPEF, le cui
azioni decise saranno confrontate e inserite, con ogni probabilità,
nella legge finanziaria di accompagnamento al bilancio di
previsione.
La ringrazio anche per aver dato la possibilità di esprimere
quanto è stato fatto sino adesso dagli uffici.
Presidente
- La parola al consigliere Bertin per la
replica.
Bertin (IC) -
Sarà importante che vengano messi a
disposizione di tutti questi studi che sono stati realizzati o che
sono in corso di realizzazione. È un tema estremamente rilevante
nel quale dobbiamo avere comunque un ruolo tutti quanti ed è anche
un momento di responsabilità di questa Regione rispetto alla
finanza pubblica.
Tra l'altro, da questo punto di vista bisognerà anche valutare
quale sarà l'impatto della nuova finanziaria statale sul bilancio
della nostra Regione, con le varie ipotesi di
flat tax
che
ovviamente avranno delle ricadute dirette sul nostro bilancio
regionale, avendo noi i dieci decimi di quasi tutte le imposte.
Pertanto ci troveremo anche qui a dover molto rapidamente avere uno
studio, un quadro generale per capire quali saranno poi gli impatti
della futura manovra statale. Quindi, se magari vi sono già studi o
comunque analisi in questo campo, sarà interessante da parte di
tutti averle e invito il Governo regionale a fornirci la
documentazione a disposizione.
