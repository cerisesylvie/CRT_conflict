Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 838 del 4 novembre 2009 - Resoconto
OGGETTO N. 838/XIII - Interpellanza: "Predisposizione di una
Carta dei servizi da parte dell'Azienda USL della Valle
d'Aosta".
Interpellanza
Nel periodico della Regione Piemonte - Notizie n. 4 del 2009
- abbiamo appreso che il 9 luglio di quest'anno, a Torino, è stata
presentata la "Guida pratica per il cittadino ai servizi sanitari
della Asl e delle aziende ospedaliere di Torino";
L'iniziativa ha l'obiettivo di "far arrivare direttamente a
casa delle famiglie uno strumento che contiene tutte le
informazioni indispensabili per conoscere ciò che il sistema
sanitario regionale offre sul territorio, con la descrizione delle
prestazioni, delle modalità di accesso e dei recapiti. L'opuscolo
offre un percorso ragionato ai servizi delle aziende sanitarie a
partire dalla medicina di famiglia, che rappresenta il primo
riferimento per i cittadini";
Anche la Regione Toscana, nello stesso periodo, ha inviato, a
più di un milione di famiglie, "La guida della salute 2009"
realizzata grazie all'impegno delle Aziende sanitarie e
ospedaliere, che contiene le informazioni essenziali sui servizi
sanitari della regione;
La Giunta regionale della Valle d'Aosta, con deliberazione n.
1451 del 19 maggio 2006, ha approvato il testo dell'Accordo
regionale per i medici di assistenza primaria, in attuazione
dell'Accordo Collettivo Nazionale di lavoro del 23 marzo 2005 per
la disciplina dei rapporti con i medici di medicina
generale;
L'Accordo regionale, all'articolo 12, prevede la
realizzazione di una Carta dei Servizi, predisposta dall'Azienda
USL della Valle d'Aosta, per la illustrazione delle principali
informazioni sull'attività del medico di famiglia;
Nel sottolineare che una delle lamentele più frequenti da
parte dei cittadini riguarda non tanto la qualità delle cure quanto
il deficit di comunicazione
i sottoscritti Consiglieri regionali
Interpellano
l'Assessore regionale competente per sapere:
1) le ragioni del ritardo nella predisposizione di questo
opuscolo;
2) se è intenzione dell'Amministrazione regionale sollecitare
l'Azienda USL a dare corso alla corretta applicazione
dell'Accordo.
F.to: Rigo - Donzel
Président
- La parole au Conseiller Rigo.
Rigo (PD)
- Grazie, Presidente. Sfogliando - come sono
solito fare - il periodico di informazione della Regione Piemonte,
un'interessante rivista curata dagli uffici del Consiglio
regionale, ho appreso che è iniziata a fine gennaio e si è conclusa
a maggio di quest'anno la distribuzione, in allegato con le pagine
gialle, della guida pratica per il cittadino ai servizi sanitari
delle diverse ASL e aziende ospedaliere del vicino Piemonte.
L'obiettivo era quello di far avere direttamente a casa delle
famiglie uno strumento che contenga tutte le informazioni
indispensabili per conoscere ciò che il sistema sanitario del
Piemonte offre sul territorio, con la descrizione delle
prestazioni, delle modalità di accesso e dei recapiti.
"Una pubblica amministrazione
- leggo dalla rivista ciò
che la Presidente Bresso ha scritto -
ha il dovere di tutelare
la salute della collettività non solo assicurando un affidabile e
sicuro sistema di prevenzione, di cura e di riabilitazione, ma
anche garantendo a tutti la possibilità di usufruire pienamente
delle opportunità e dei servizi disponibili
.
Per questo fra
le altre iniziative la Regione ha ritenuto opportuno realizzare in
tutte le aziende una guida pratica che aiuti i piemontesi a
orientarsi meglio, ad essere consapevoli dei propri diritti ed a
trovare rapidamente una prima risposta ai loro bisogni di
salute".
Gli opuscoli offrono un percorso ragionato ai servizi
a partire dalla medicina di famiglia, che rappresenta il primo
punto di riferimento per i cittadini. Navigando su Internet ho poi
appreso che anche la Regione Toscana ha inviato, a più di un
milione di famiglie, la guida della salute 2009 con lo scopo di far
conoscere il sistema sanitario e le sue strutture.
La nostra interpellanza è partita proprio da qui: dalla
considerazione che la sanità pubblica è un patrimonio prezioso ed i
suoi servizi sono una risorsa e un'opportunità per tutti e che
tutti devono conoscere al meglio. Quando c'è di mezzo la salute
però abbiamo bisogno di informazioni certe, corrette, tempestive,
lo vediamo in questi giorni nella vicenda dell'influenza; tuttavia,
orientarsi nei numerosissimi servizi disponibili sul territorio e
all'ospedale può essere difficile. A nostro avviso comunicazione e
partecipazione dei pazienti alle cure e all'organizzazione del
sistema sanitario costituiscono presupposti fondamentali per
garantire un accesso equo, consapevole e corretto alle prestazioni
sanitarie. Una recente indagine ha rilevato che quello della
comunicazione fra organizzazioni e utenti è uno dei punti critici
nel funzionamento dei sistemi sanitari e che una delle lamentele
più frequenti da parte dei cittadini riguarda non tanto la qualità
delle cure, quanto il deficit di comunicazione.
Come ho già detto, i rapporti con il medico di famiglia, sono
molte volte, la chiave per un approccio completo e corretto al
sistema di cure. Per questa ragione ci siamo chiesti perché non si
è raggiunto uno degli obiettivi contenuti nell'accordo regionale
dei medici di assistenza primaria, accordo approvato con la
deliberazione della Giunta regionale il 19 maggio 2006. Il
documento, all'articolo 12, Carta dei servizi, stabilisce che
"per garantire il rispetto e la fiducia fra medico e assistito,
che si fonda sulla reciproca conoscenza e sulla trasparenza dei
rapporti, ogni assistito deve essere messo a conoscenza
dell'attività del medico di famiglia tramite una Carta dei servizi,
predisposta dall'azienda USL in un unico modello condiviso, che
comprende in particolare l'organizzazione, l'accessibilità, le
modalità, le forme di aggregazione e quant'altro è
organizzato"
... non mi sembra un impegno oneroso e complicato
la predisposizione di questa Carta! Certamente non è un documento
complesso come quello della guida a cui avevo fatto cenno prima;
ecco perché vogliamo conoscere dall'Assessore Lanièce le ragioni
che hanno finora impedito all'Azienda USL di procedere nella
realizzazione della Carta stessa. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Giustamente è stata
messa in luce l'importanza della comunicazione e dell'informazione
ai cittadini sui servizi sanitari e in particolare su ciò che
concerne i servizi che sono erogati sul territorio: questo è uno
dei punti che mi sta particolarmente a cuore.
Per quanto riguarda le iniziative fatte dall'Azienda e le
attività che vengono portate avanti dalla stessa per comunicare con
la popolazione, ricordo i seguenti punti. Si prende atto
dell'articolo 12 dell'accordo che è stato citato per i medici di
assistenza primaria, dove è prevista la guida pratica per il
cittadino ai servizi sanitari, ossia in questa carta dei servizi
viene data un'informazione chiara su come sono e come si devono
muovere i cittadini nel momento in cui hanno bisogno del servizio
sanitario.
L'Azienda in questi anni ha messo in atto tutta una serie di
iniziative in questo senso per quanto riguarda l'informazione.
Abbiamo il Newsletter che è il trimestrale denominato: News Informa
Famiglie, che si configura come vademecum e come strumento
informativo a diffusione capillare. Il giornale viene attualmente
stampato in 80.000 copie e recapitato nelle buche delle lettere di
tutti i cittadini della Valle d'Aosta. In particolare, nel numero 1
del suddetto periodico, realizzato nel giugno 2007, vi era un lungo
articolo
"Il medico di famiglia è sempre più vicino ai bisogni
della popolazione"
; in esso venivano illustrate le novità
contenute nell'accordo, associazione dei medici, disponibilità
telefonica, istituzione del medico di struttura. Il giornale
continua ad essere inviato con periodicità stabilita; il prossimo
numero sarà nelle case dei cittadini prima delle feste
natalizie.
Guida ai servizi. All'inizio del 2006 l'USL ha realizzato tre
diverse guide dei servizi:
- la guida dei servizi ospedalieri, contenente tutte le
informazioni necessarie agli utenti che accedono alla struttura
ospedaliera, servizi presenti, elenco dei reparti con ubicazione e
numeri telefonici, ricoveri in day hospital, dimissioni,
riconoscimento degli operatori sanitari in base ai colori delle
divise, modalità di segnalazione dei problemi (viene consegnata
all'utente all'atto dell'accesso in reparto ed è disponibile nelle
zone di attesa);
- la guida ai servizi del dipartimento di prevenzione con tutte
le informazioni relative allo sportello unico della prevenzione,
alle attività svolte dalle singole strutture afferenti al
dipartimento e alla modalità di accesso. La guida è stata
recentemente aggiornata, ristampata ed inviata a tutte le realtà
produttive presenti in regione in allegato a pagine gialle, lavoro,
mese di luglio 2009;
- guida ai servizi territoriali distrettuali, contenente
dettagliate informazioni sui servizi erogati dai distretti
sociosanitari sulle modalità di accesso e anche sulle attività
svolte dai medici di famiglia e dai pediatri di libera scelta. Per
l'importanza attribuita al volumetto, trattando di servizi
decentrati e quindi fisicamente più vicini agli utenti, lo stesso è
stato inviato al domicilio di tutti i cittadini valdostani nel
corso del 2006.
Le guide ai servizi ospedalieri e ai servizi territoriali sono
in fase di aggiornamento, in attesa di essere ristampate e
nuovamente diffuse.
Ricordo anche il sito aziendale, costantemente aggiornato a
differenza delle guide cartacee, che necessitano di periodici
aggiornamenti e ristampe, che si configura come una vera e propria
carta dei servizi elettronica. Nella fattispecie, oltre a contenere
le tre guide sopraccitate in formato PDF, illustra i servizi ai
cittadini, le modalità di accesso per ogni struttura, la
modulistica, i contatti con l'URP on-line e, per quanto riguarda la
medicina di base, sotto la voce "servizi in rete" riporta le
informazioni utili al riguardo: elenco dei medici di famiglia per
nome, sede, giorni, orari di apertura degli ambulatori, numero di
telefono cellulare per la reperibilità telefonica. L'elenco delle
pubblicazioni informative realizzate dall'Azienda potrebbe ancora
proseguire, a partire dalla guida ai servizi sanitari per i
cittadini stranieri, tradotta in ben cinque lingue e diffusa
capillarmente sul territorio regionale.
Sottolineo infine che gli organi aziendali, in particolare, non
hanno mai ricevuto grosse segnalazioni o lamentele da parte dei
cittadini per la carenza di informazione. Comunque, la Carta dei
servizi è pronta, io ne ho una copia che ho fatto definire. L'unica
cosa che... è questa la copia che era stata preparata a metà
2008... ci sono già delle modifiche da apportare, perché vedendo le
novità presenti nell'ultimo contratto collettivo nazionale della
medicina generale, abbiamo la previsione della nascita delle unità
complesse delle cure primarie, le cosiddette "medicine di gruppo",
associazioni mediche. Questo va, non dico a stravolgere, ma a
cambiare alcune parti di questa guida; ciò significa anche una
diversa integrazione della guardia medica sul territorio, dove si
pensa di integrare la presenza di questa figura nella medicina di
gruppo quando è presente. Situazione diversa è invece la presenza
del medico di struttura che, dopo un anno e mezzo o due di nascita,
deve essere ritarata e modificata, perché abbiamo visto come in
microcomunità non sia stata ben funzionale, sia per gli utenti che
per i parenti.
La Carta dei servizi è quindi già stata abbozzata, adesso ciò
che mi preme sottolineare è che, nel momento in cui ci sono delle
modifiche, bisogna rifare tutto il documento. Sicuramente questo
documento, che è previsto da un accordo che è stato citato prima, è
alla nostra attenzione, quindi oltre a tutto quello che si sta
facendo già adesso per la comunicazione, si sta valutando
attentamente di fare le modifiche necessarie in base anche alle
novità del contratto collettivo. Naturalmente contratto che noi
dovremo discutere con le associazioni dei medici di famiglia e dei
pediatri di libera scelta, per vedere quali siano le aggiuntive che
possiamo fare nella nostra regione. In questo senso ci sono delle
cose che mi stanno a cuore e che proporrò. Questa Carta dei servizi
potrà poi essere sicuramente realizzata.
Président
- La parole au Conseiller Rigo.
Rigo (PD)
- Grazie, Presidente. Sicuramente l'ufficio
competente dell'Azienda USL della Valle d'Aosta è un ufficio molto
presente nel settore della comunicazione, a contatto con gli organi
di stampa, con gli organi di informazione e questo è corretto e
giusto, così come è presente nel panorama editoriale della nostra
regione, come ha ben ricordato l'Assessore. Io, il periodico, lo
leggo con molto interesse, è molto bello, molto ricco, ci sono le
fotografie ed è molto interessante, così come il sito Internet.
L'ufficio comunicazioni dell'USL è presente a convegni, come
giustamente deve fare, è presente per far veicolare non solo in
Valle le nostre iniziative. È un ufficio che riesce con capacità a
realizzare le conferenze stampa per illustrare le novità in campo
medico e della salute, sia ospedaliera che territoriale.
Mi pongo però due domande. La prima: se noi, come pubblica
amministrazione, abbiamo visto la necessità di inserire
quell'articolo specifico rispetto a quella guida con quelle
determinate necessità, ci sarà stato un motivo, non lo avranno
messo così tanto per metterlo, c'era qualche ragione. Quindi
occorre dare corso alle cose che si sono dette. Mi chiedo anche: è
giusta la comunicazione che facciamo come pubblica amministrazione,
è corretta? Il rapporto fra la comunicazione e l'attenzione alla
comunicazione stessa è quello giusto?
Abbiamo una fetta di popolazione che è difficile raggiungere
attraverso i siti Internet oppure opuscoli molto belli; mi
preoccupo di quella parte di popolazione che è difficile
raggiungere con messaggi molto annunciati. Dobbiamo preoccuparci di
quelle persone che hanno difficoltà ad avere informazioni basilari,
elementari, che a noi sembrano non necessarie; credo che la Carta
dei servizi in particolare dedicata al rapporto con il medico di
famiglia debba essere - sono contento che sia fatta - molto
discorsiva e facile, perché la sua facile lettura deve in
particolare servire a quelle persone che nell'attività di tutti i
giorni non hanno le competenze, la capacità che pensiamo che tutti
abbiano raggiunto.
