Classificazione
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 578 del 6 aprile 1994 - Resoconto
OGGETTO N. 578/X - Crediti vantati da aziende valdostane nei
confronti di imprese impegnate nella costruzione dell'autostrada
Aosta - Monte Bianco. (Interpellanza)
Interpellanza - É di questi giorni la notizia che una quindicina
di aziende val­dostane, da oltre un anno vantano crediti per circa
15 miliardi da alcune imprese impegnate nella costruzione
dell'autostrada Aosta?Monte Bianco;
Preoccupati che alcuni dei creditori rischiano il fallimento se
al più presto non saranno liquidate le fatture;
Preso atto che la R.A.V., per quanto riguarda detti crediti,
sca­rica le responsabilità sulle ditte TORNO e ITALSTRADE
ag­giudicatarie dell'appalto;
Considerato che la R.A.V. ha comunque espresso il gradimento per
le Ditte subappaltatrici;
Tenuto conto che la Regione è azionista della R.A.V.;
i sottoscritti consiglieri regionali
Interpellano
l'Assessore ai Lavori Pubblici per conoscere le esatte
dimensioni del problema ed in particolare:
1) Come e quando intende intervenire perché le aziende
valdo­stane abbiano liquidati i crediti;
2) Cosa intende fare per consentire ai creditori valdostani di
far fronte all'immediata necessità di liquidità;
3) Se risulta vero che, nonostante gli impegni più volte
annun­ciati, sono sempre più numerose le aziende di fuori Valle che
si aggiudicano gli appalti della Regione;
4) Come intende evitare il ripetersi di tale assurda situazione
alla luce del fatto che per ogni appalto da un miliardo, vinto da
un'impresa da fuori Valle, sono otto occupati in meno in Valle
d'Aosta.
F.to: Aloisi? Bich?Lavoyer?Piccolo?Lanièce.
Presidente -
Ha chiesto la parola il Consigliere
Lavoyer.
Lavoyer (ADP-PRI-Ind)
- Penso che l'interpellanza
sia suffi­cientemente chiara. Nasce prevalentemente dalla
preoccupa­zione per una crisi che ha colpito in maniera abbastanza
grave il settore edile, con particolare riferimento a notizie anche
ap­parse su organi di stampa, relative al comportamento di alcune
grandi imprese che hanno vinto appalti legati soprattutto al tronco
autostradale, comportamenti scorretti nei confronti delle imprese
locali subappaltatrici.
Con questa interpellanza si coglie anche l'occasione per
chiede­re notizie all'assessore ai lavori pubblici relative ai
provvedi­menti che la Giunta sta mettendo in atto per rilanciare il
setto­re stesso.
Presidente -
Ha chiesto la parola l'Assessore ai
Lavori Pubblici Ferrero.
Ferrero (Ass.tec.) -
Temo che non sarò proprio
telegrafico nel dare risposta a que­sta interpellanza, che - come
ha sottolineato il consigliere La­voyer - pone due gruppi di
problemi: da un lato, il problema dei crediti vantati da alcune
imprese valdostane subappaltatrici di imprese aggiudicatarie di
appalti RAV per la costruzione dell'autostrada del Monte Bianco,
nonché la situazione di soffe­renza grave riguardo in particolare
la Torno e la Italstrade; dall'altro, la situazione degli appalti
della regione che vedrebbe penalizzate le imprese della Valle
rispetto a quelle di fuori Valle.
Credo che convenga tenere separati i due problemi. Sul primo
punto non sono in grado di valutare la fondatezza della cifra che
viene indicata, i 15 miliardi di lire circa di fatture non
sal­date, in quanto non ho dati ufficiali sulla dimensione del
pro­blema; ho solo anch'io notizie di stampa ed alcune segnalazioni
dirette. Voglio soltanto notare che a questa somma di 15 mi­liardi
contribuiscono in modo determinante situazioni di soffe­renza che
sono ascrivibili alle procedure concorsuali della Freydoz che è
fallita e di Eurovie, che è in amministrazione controllata da oltre
un anno, che sono due imprese della Valle d'Aosta.
In ogni caso il problema esiste ed è preoccupante non fosse
altro che per gli immediati, possibili effetti sul piano
oc­cupazionale. Per questo ci siamo fatti carico come Regione,
nelle ultime settimane, di esercitare un'azione in particolare in
direzione della RAV, anche se deve essere chiaro che la Regione in
quanto tale c'entra poco perché non ha delle possibilità diret­te
di intervento, dovendosi muovere sulla base di precisi limiti, fra
paletti piuttosto stretti.
Voglio insistere su questo punto, perché in una materia come
questa e in tempi come questi è bene essere precisi riguardo ai
fatti e alle responsabilità, ed essere chiari ed espliciti riguardo
a ciò che la regione può fare, perché credo che ne vada
dell'effi­cacia degli interventi che si intende operare, oltre che
della credibilità di chi li opera.
Gli interpellanti affermano che la RAV scarica le proprie
re­sponsabilità sulle ditte Torno e Italstrade; evidentemente
avranno buone ragioni per affermarlo, anche se non riesco a vedere
quale responsabilità avrebbe questa società circa le ina­dempienze
dei propri appaltatori nei confronti dei rispettivi subfornitori,
dal momento che per legge la committente è estranea ai loro
rapporti reciproci.
Vediamo meglio: a quanto risulta, la RAV ha provveduto a
cor­rispondere fino all'ultima lira i pagamenti maturati dalle
im­prese appaltatrici in base ai contratti stipulati; va precisato
che le pretese delle imprese riguarderebbero, a quanto risulta,
sol­tanto importi extracontrattuali, cioè le cosiddette riserve,
per le quali occorre esperire tutta una procedura ben precisa.
Per quanto riguarda la questione specifica dei mancati
paga­menti delle imprese appaltatrici alle imprese valdostane, va
rilevato che almeno nei casi degli appalti dei lavori affidati alle
ditte citate (Torno e Italstrade) la legislazione vigente inibisce
alla RAV qualsiasi forma di riscontro sulla canalizzazione dei
pagamenti a favore dei subcontraenti. Infatti, c'è sì l'obbligo,
previsto dal decreto legislativo 406/91, di fornire al committen­te
copia delle fatture quietanzate dei subappaltatori, ma questo
obbligo riguarda esclusivamente gli appalti aggiudicati dopo il
primo gennaio 1993, data di entrata in vigore di questo
decreto.
Ora, gli appalti in oggetto per Torno e Italstrade sono
antece­denti a questa data.
Infine, non mi sembra del tutto esatta l'affermazione fatta in
premessa all'interpellanza che la RAV avrebbe espresso il
gra­dimento per le ditte subappaltatrici, da cui deriverebbe una
re­sponsabilità sua e della regione, in quanto spesso e volentieri
i subcontraenti delle imprese appaltatrici citate sono semplici
fornitori di materiali e rientrano perciò nei casi in cui non
com­pete per legge alla committente alcuna funzione autorizzatoria.
D'altra parte la stessa autorizzazione alla subfornitura, in altri
casi prevista dalla legge, non discende da una valutazione
di­screzionale della committente, ma è un atto dovuto.
Essendo questo, sotto il profilo giuridico, il contesto in
qualche maniera obbligato entro cui muoversi, la regione si è
attivata già dalla fine di gennaio attraverso opportuni contatti
sia con la RAV ed anche con la SAV, sia con l'AVI e le principali
imprese valdostane interessate. In particolare, il 23 febbraio è
stata convocata una riunione con la presenza delle diverse parti:
in quella sede, con i buoni uffici della regione, la RAV e la SAV
hanno manifestato la propria disponibilità a contribuire, pur in
presenza dei vincoli di legge contrattuali che ho ricordato, a
sbloccare la situazione con misure e soluzioni praticabili e
con­crete. In particolare hanno assunto l'impegno di contattare le
imprese aggiudicatarie per conoscere l'elenco delle ditte
subap­paltanti e soprattutto di segnalare tempestivamente all'AVI
l'emissione di pagamenti in presenza degli stati di avanzamen­to
presentati dalle ditte appaltanti.
Voglio inoltre ricordare che il problema è stato sollevato anche
in occasione della recente assemblea della RAV, e infine da
in­formazioni pervenute in questi giorni risulterebbe che qualcosa
sta muovendosi positivamente, in particolare la Torno avrebbe
ottenuto i fidi bancari richiesti e potrebbe fare più agevolmente
fronte ai propri impegni.
Vengo ora al secondo ordine di problemi sollevati con
l'interpel­lanza. Si chiede se risulta vero che sono sempre più
numerose le aziende di fuori Valle che si aggiudicano gli appalti
della Regione, e come si intende evitare il ripetersi di tale
assurda situazione. La questione è di quelle grosse, anche se
certamen­te non di quelle nuove ed inedite. É inutile dire che
avrei molto da dire, soprattutto dopo il varo della nuova legge
quadro sulle opere pubbliche, sulla Merloni, per i processi che è
destinata a mettere in moto in una realtà come quella valdostana
per le ve­re e proprie sfide a cui vengono chiamati
l'amministrazione pubblica, i professionisti, le imprese. Occorrerà
parlarne in modo approfondito in una sede appropriata, per agire
nel modo migliore, per porre mano a quella legge regionale che in
40 anni di autonomia non si è fatta e di cui oggi si sente forte la
mancanza.
Torno all'interpellanza. Penalizzazione delle imprese locali
negli appalti della regione: dovrebbero essere fra breve
dispo­nibili dei dati completi sull'andamento degli appalti in
Valle d'Aosta negli ultimi anni; è in cantiere una vasta ricerca su
questo argomento. Tuttavia posso dire che alcune prime, par­ziali
elaborazioni portano ad attenuare l'impressione diffusa di un netto
squilibrio a sfavore delle imprese valdostane, che
ca­ratterizzerebbe l'andamento degli ultimi anni.
L'importo dei lavori appaltati all'esterno è stato in termini
per­centuali per quanto riguarda soltanto l'assessorato ai lavori
pubblici il 25-26 percento nel 1991 (prendendo solo gli ultimi 3
anni) rispetto a quasi 200 miliardi di lavori appaltati, su una
cifra inferiore la stessa percentuale la ritroviamo per il 1992,
mentre nel 1993 questa proporzione passerebbe ben al 75 per­cento.
Dunque il 1993 mostrerebbe una drastica inversione di tendenza,
difatti i lavori pubblici rimasti in Valle sarebbero passati da
circa 2/3 ad 1/3 nell'ultimo anno. Si tratta però, an­dando a
scavare più a fondo anche su questi dati abbastanza rozzi, di una
inversione di tendenza solo apparente, in quanto va depurata;
occorre cioè tener conto che nella cifra del 1993 su 160 miliardi
di lavori appaltati ben 50 si riferiscono soltanto a due grossi
appalti, entrambi aggiudicati ad imprese non val­dostane. Depurando
di questa cifra, ecco che le proporzioni hanno un altro senso.
In ogni caso al di là di questi dati, resta reale e ben
riconoscibi­le la crisi profonda e strutturale del settore edile in
Valle d'Ao­sta, le caratteristiche di questa crisi, le cause della
debolezza delle imprese valdostane, i rimedi, le trasformazioni da
opera­re. Tutto questo, e non da oggi, è al centro dell'attenzione
dell'amministrazione regionale. Mi sembra inutile ricordare ora il
Centro sviluppo, il piano di ristrutturazione e il settore edile da
esso elaborati.
Con maggior riferimento ai temi dell'interpellanza in oggetto
voglio solo richiamare due iniziative di questa giunta regionale;
la prima, il provvedimento approvato il 17 marzo, venendo in­contro
a sollecitazioni e richieste dell'AVI, delle organizzazioni
sindacali di categoria, con cui vengono definite alcune direttive
precise in materia di appalti di opere pubbliche, dirette ad
ab­breviare l'iter procedurale e a rendere più efficiente ed
efficace l'azione amministrativa, a favorire per quanto compatibile
con la Merloni l'imprenditoria locale. La seconda iniziativa
prevede un intervento finanziario straordinario per il 1994,
intervento collegato all'attuazione del piano di ristrutturazione
del Centro sviluppo. Questo intervento, su cui può riferire meglio
di me l'assessore alle finanze, attualmente è allo studio della
Giunta ed è in via di approvazione.
Vorrei fare un'ultima considerazione, che non intende essere
polemica con nessuno. Gli interroganti definiscono assurdo il fatto
che, nonostante gli impegni più volte annunciati, siano sempre più
numerosi gli appalti vinti da imprese di fuori Valle. Ammesso che
sia così, ed ho già detto che i dati consigliano una maggiore
cautela di giudizio, chiedo: perché assurdo? A nessu­no può certo
sfuggire che l'affidamento dei lavori ad imprese esterne alla Valle
discende da gare di appalto alle quali hanno anche partecipato
imprese della Valle; le imprese della Valle non sono risultate in
molti casi aggiudicatarie in quanto non hanno presentato l'offerta
migliore; ciò forse ha un qualche collegamento con la presenza di
pesanti e diffuse carenze or­ganizzativo-gestionali nel
settore.
E qui è il punto: sono queste carenze che inevitabilmente
pre­giudicano la competitività attuale ed il futuro stesso del
siste­ma delle imprese locali, sono queste carenze che vanno
rimosse con adeguati interventi strutturali. Assurdo sarebbe non
segui­re questa strada e cercare invece scorciatoie che non
esistono, anche perché - e questo sì sembra assurdo doverlo
ricordare - ogni limitazione del principio della libera concorrenza
non è un peccato veniale o mortale di carattere ideologico,
semplicemen­te è contrario sia alla legislazione comunitaria,
direttiva CEE 440/89, sia alla legislazione nazionale e per ultima
la legge 109/94.
Presidente -
Ha chiesto la parola il Consigliere
Lavoyer.
Lavoyer (ADP-PRI-Ind)
- Ringrazio l'assessore per
l'esau­riente illustrazione, gli chiederei se è possibile avere una
copia della risposta.
Condivido l'analisi fatta nella prima parte della risposta;
con­divido meno l'analisi della seconda parte, relativa alla
profes­sionalità delle imprese valdostane. É pur vero che agli
appalti vinti da imprese esterne hanno potuto partecipare anche le
im­prese locali, ma il problema sollevato era legato non solo ai
grossi appalti dell'autostrada, ma anche agli altri appalti a
li­vello regionale.
Ed era volutamente collegato agli interventi che la Giunta
dovrebbe fare per rilanciare il settore, proprio perché vi è un
malcostume diffuso da parte di imprese esterne che vincono questi
appalti con dei ribassi incomprensibili, che da un punto di vista
economico, ad un osservatore attento fan­no capire che è
impossibile realizzare questi lavori corretta­mente, proprio perché
dopo successivamente non pagano le forniture e i subappalti delle
imprese locali che effettivamente svolgono i lavori.
Questo era uno degli scopi principali dell'interpellanza.
Per quanto concerne invece il problema più generale, ringrazio
l'assessore per i chiarimenti forniti e gli chiedo di farmi avere
se possibile una copia della risposta.
