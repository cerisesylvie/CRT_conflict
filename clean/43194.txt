Classificazione
ISTRUZIONE PUBBLICA
Istituzioni scolastiche



Oggetto del Consiglio n. 622 del 26 maggio 2021 - Resoconto
OGGETTO N. 622/XVI - Interpellanza: "Azioni per evitare la
creazione di classi sovraffollate nella scuola secondaria di primo
grado".
Bertin (Presidente)
- Punto all'ordine del giorno n. 33.
Per l'illustrazione, ha chiesto la parola il consigliere
Sammaritani, ne ha facoltà.
Sammaritani (LEGA VDA) -
Qui parliamo appunto di questo
tema delle classi sovraffollate o come si usa dire con un termine
un po' meno nobile: "classi pollaio", però è un termine appunto
che, dal punto di vista figurato o metaforico, rende bene l'idea,
che già avevamo affrontato anche nella scorsa legislatura.
Allora abbiamo appreso da genitori di alcuni alunni di scuola
secondaria di primo grado che è in previsione, per il prossimo anno
scolastico, di tornare a formare classi con alto numero di
studenti. Si sa, ad esempio, che nella scuola Saint-Roch di Corso
Ivrea si sarebbe previsto di formare tre sezioni in luogo delle
quattro presenti nell'anno scolastico in corso e formate anche in
funzione delle necessità didattiche generate dalla pandemia.
Ricordato che, com'è noto, un numero di alunni superiori a 22,
inferiori se in classe vi siano alunni con disabilità, impedisce al
personale scolastico di essere efficiente e pregiudica il percorso
di apprendimento degli alunni a causa dello sfavorevole rapporto
insegnanti/allievi ed evidenziata la necessità di sviluppare tutte
le strategie e di rinforzare le misure atte a valorizzare le
risorse personali degli alunni ed evitare il fenomeno della
dispersione dell'abbandono della scuola, soprattutto in un momento
in cui la pandemia in atto e non ancora risolta ha generato
ulteriori difficoltà didattiche e perdita di efficienza del sistema
scolastico, interpelliamo la Giunta regionale per conoscere se
risponde al vero che si prevede di tornare a ridurre il numero
delle sezioni nelle nostre scuole secondarie di primo grado e così
di formare classi con più di 22 studenti e quali siano le azioni
che il Governo intende mettere in campo per evitare la creazione
delle cosiddette "classi pollaio".
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Ormai viviamo in un mondo strano, nel
senso che i genitori, soprattutto le mamme ma anche i papà,
protestano addirittura prima di sapere quali saranno le condizioni
delle loro scolaresche, partono petizioni, "Change.org" ormai non
lo si nega a nessuno e quindi è del tutto evidente che bisogna
riportare la situazione a livelli di normalità.
Io immagino, anche se non si diceva di quale classe fosse, che
siano le classi seconde dell'attuale anno scolastico
dell'istituzione scolastica Saint-Roch, che saranno e diventeranno
le classi terze del prossimo anno scolastico. Occorre premettere
che nell'anno scolastico 2019/2020 alla Saint-Roch erano state
assegnate risorse di organico corrispondenti a tre classi prime in
base agli scritti di pertinenza del Comune di Aosta.
Si rammenta che per l'assegnazione dei posti in organico vige la
regola della pertinenza, quindi gli iscritti di fuori zona non
vanno presi in considerazione e gli stessi possono essere accolti
solo qualora vi sia margine nelle classi determinate in riferimento
agli alunni di pertinenza.
A fronte di tre classi prime il dirigente scolastico ha ritenuto
comunque che sussistessero le condizioni per accogliere diversi
alunni non di pertinenza, una ventina, costituendo così tre classi
più numerose ma sempre nei limiti previsti dalle vigenti
disposizioni. Ricordo all'attenzione dei Consiglieri che questa
scelta di prendere quelli che non sono di zona è una responsabilità
del dirigente scolastico, cioè non è una responsabilità in capo
alla Soprintendenza.
Le classi successive alla prima vanno costituite in numero pari
a quelle di provenienza, quindi in sede di ridefinizione
dell'organico di diritto per l'anno scolastico 2020/2021 sono state
previste tre classi seconde provenienti dalle tre classi prime.
Com'è noto, con la legge di assestamento al bilancio dello
scorso anno sono state introdotte misure urgenti per contrastare
gli effetti dell'emergenza Covid. Fra le varie misure riguardanti
l'istruzione è stato autorizzato il potenziamento dell'organico di
fatto dell'anno scolastico 2020/2021 in deroga ai vigenti criteri
di costituzione per agevolare l'attuazione delle misure derivanti
dall'emergenza sanitaria.
Con delibera regionale del 14 luglio 2020, attuativa
dell'articolo 28 della legge regionale, sono stati individuati i
criteri per i potenziamenti dell'organico 2020/2021. Tra i criteri
previsti vi è quello concernente l'assegnazione per il solo anno
scolastico 2020/2021 di un'ulteriore classe nel caso in cui il
numero di alunni determini la presenza di una classe con un numero
di alunni superiori ai 25 per la quale il dirigente scolastico
abbia evidenziato la necessità di sdoppiamento e ferma restando la
ricostituzione delle classi nel numero previsto in organico
2020/2021 per il 2021/2022.
Lo sdoppiamento delle tre sezioni in quattro sezioni per l'anno
scolastico 2020/2021 quindi è stato disposto in attuazione delle
disposizioni sul potenziamento dell'organico e, sempre in
attuazione della stessa disposizione in sede di definizione
dell'organico di diritto per il 2021/2022, è stato necessario
prevedere la ricostituzione in tre classi terze.
Considerato il protrarsi dell'emergenza sanitaria abbiamo
riproposto la disposizione di legge che autorizzi il potenziamento
anche per l'organico 2021/2022 per tutti i gradi di istruzione.
Tale disposizione sarà oggetto della prossima legge di assestamento
del bilancio.
Pertanto in sede di adeguamento dell'organico di situazione di
fatto sarà possibile prevedere anche per il 2021/2022 quattro
classi terze alla Saint-Roch, cosa che io ho detto appena mi è
arrivata la prima
mail
di una mamma, l'ho detto, ho detto:
"Guardate, state tranquilli, ce ne saranno quattro e non tre",
malgrado questo, sono partite le petizioni. Io non so cosa dire,
io, più che rispondere direttamente tutti i giorni alle mail
che si ricevono direttamente, non so cosa uno deve fare.
Concludo precisando che non c'è nessuna volontà a ridurre il
numero di sezioni nelle nostre scuole secondarie di primo grado e
che non ritengo affatto corretto parlare, come fanno anche i miei
colleghi giornalisti, di "classi pollaio", termine usato per le
classi presenti nel restante territorio nazionale che sono composte
in genere da 30 e più alunni. Questa situazione, per fortuna, nella
nostra realtà non c'è e posso dirvi che la media delle classi in
Valle d'Aosta è: scuola secondaria di secondo grado 19,2, scuola
secondaria di primo grado 20,5, scuola primaria 14,8. Tra l'altro,
ho l'impressione che negli anni a venire la situazione della
riduzione del numero degli alunni per classe sarà determinato dalla
scarsa prolificità di noi Valdostani.
Vorrei quindi rassicurare assolutamente gli interpellanti
dicendo che si fa il possibile e in questo caso la situazione è
risolta, devo dire dal punto di vista pedagogico che mi è stata
aggiunta una nota che leggo da parte di chi si occupa di questa
materia e cioè che non è detto, come sostengono alcuni, che una
classe che ha più di 22 alunni è comunque una classe inefficiente e
che non può funzionare. Non è un caso che la normativa nazionale
prevede 27 alunni elevabili fino a 28, cosa che, per fortuna, nella
nostra scuola non si registra, ma basta attraversare i confini di
Carema per vedere che la situazione è invece differente.
Naturalmente io auspico che le classi non debbano salire fino a dei
tetti impressionanti, però diciamo che nel caso specifico la
situazione è risolta.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Condivido molte delle sue
osservazioni, mi spiace anzi di aver messo il dito nella piaga a
proposito del suo rapporto con le mamme o dei genitori dei bambini,
che sono preoccupati per i loro figli evidentemente, anche se, come
giustamente osservava lei, è vero che in tante altre zone d'Italia
sono messi molto peggio, ma questo, per carità, per certi versi, se
vogliamo rivendicare anche qui la nostra autonomia e qualche
aspetto positivo del nostro tipo di gestione di certi temi, direi
che dobbiamo sempre puntare al meglio e non certo a guardare
indietro a chi sta peggio di noi. Condivido anche il tema molto
delicato sull'aspetto demografico e questo è molto importante ma
vedremo nei prossimi anni le ripercussioni.
Per quanto riguarda il numero, sì, è vero che anche più di 22
può essere comunque un numero non così elevato, in realtà, se si va
a guardare un po' le direttrici, le linee programmatiche delle
proposte anche di legge che sono state fatte, che comunque sono
allo studio già da tempo, già da qualche anno a livello nazionale,
appunto il limite di 22 è abbastanza quello che sarebbe meglio non
superare. Qui poi abbiamo anche degli insegnanti e credo che
possono condividere questa osservazione, perché va bene, per
carità, non vogliamo dire che si debba essere in 15, come magari ai
nostri tempi nelle classi, però è chiaro che un insegnante fa molta
fatica se il numero comincia a salire oltre i 20, anche perché
oggigiorno - sono anche temi anche questi molto importanti - ci
sono tanti piani personalizzati, educativi, ci sono tante questioni
sulla disabilità, questioni che sono perfettamente conosciute, sono
perfettamente condivisibili ma che creano chiaramente dei grossi
problemi anche agli insegnanti.
Cercare quindi di avere una scuola in cui si inizia appunto
riducendo anche soltanto il numero degli allievi credo sia già un
passo molto importante per favorire non solo gli insegnanti
nell'esplicazione delle loro mansioni, ma anche l'apprendimento dei
ragazzi, e, per quanto riguarda questo tema, è evidente che con
quello che è successo nell'ultimo anno e mezzo, con tutte le
problematiche che i ragazzi hanno avuto, sicuramente didattica a
distanza, questioni che hanno ridotto, è evidente, la loro
possibilità di imparare e di partecipare alle attività scolastiche,
la preoccupazione dei genitori in questo senso probabilmente si è
acuita, perché pensare magari a un ragazzino, ad un bambino che
l'anno prossimo dovrà affrontare la terza classe delle secondarie
di primo grado e quindi poi l'esame per passare alle superiori...
immagino che questa preoccupazione sia viva, perché appunto venendo
da un anno e mezzo di una didattica sicuramente ridotta, comunque
condizionata fortemente, purtroppo non certo per colpa degli
insegnanti o del sistema ma per fatti oggettivi... è chiaro che
queste preoccupazioni si possano appunto acuire e quindi possano
rendere più sensibili e quindi scoprire quel nervo, che poi si
traduce nella persecuzione verso l'Assessore, che, purtroppo, deve
farsi carico anche di questo. Speriamo appunto che si possa andare
in questa direzione, che queste misure straordinarie che sono di
lotta alla pandemia e quindi di potenziamento dell'organico
diventino un sistema invece integrato e costante, che la nostra
scuola possa diventare un'eccellenza in modo che le nostre
generazioni, che già appunto soffrono e soffriranno anche soltanto
di una questione numerica, quanto meno dal punto di vista
qualitativo possano giovarsene.
