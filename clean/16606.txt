Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 3023 del 25 marzo 1998 - Resoconto
SEDUTA ANTIMERIDIANA DEL 25 MARZO 1998
OGGETTO N. 3023/X Vendita del patrimonio di edilizia
residenziale pubblica. (Interrogazione)
Interrogazione Tenuto conto che sono ormai trascorsi più di due
anni dall'approvazione della Legge regionale n. 40/95;
Considerato che a tutt'oggi nulla è dato di sapere circa l'iter
per la messa in vendita del patrimonio di Edilizia Residenziale
Pubblica;
Avuto notizia che il Presidente dello IACP avrebbe ventilato
l'ipotesi di una probabile diminuzione del prezzo di vendita degli
alloggi di cui sopra;
i sottoscritti Consiglieri regionali
Interrogano
la Giunta regionale per conoscere:
1) l'elenco degli utenti che hanno manifestato la volontà di
acquisto riferito ad ogni stabile inserito nel piano vendita,
l'importo totale e le condizioni di pagamento di ogni singolo
alloggio;
2) se sono stati applicati interamente i criteri previsti dalla
Legge 40/95 ed in particolare gli articoli n. 3 e 4;
3) se risulta fondata la notizia della probabile diminuzione del
prezzo di vendita degli alloggi poiché nel caso affermativo sarebbe
corretto che ciò venisse portato a conoscenza di tutti gli utenti
interessati all'acquisto.
F.to: Parisi - Lanièce - Aloisi
Presidente Ha chiesto la parola l'Assessore ai lavori pubblici,
infrastrutture e assetto del territorio, Lavoyer.
Lavoyer (FA) Per quanto attiene i primi due punti
dell'interrogazione, l'Assessorato ha trasmesso i quesiti agli enti
gestori, in particolare all'Istituto Autonomo Case Popolari e al
Comune di Aosta, quindi riferirò ai consiglieri le risposte
pervenute.
Per quanto attiene il punto 1, l'Istituto Autonomo Case Popolari
ci ha trasmesso una nota dove dice che, successivamente alla presa
d'atto della deliberazione della Giunta regionale n. 5717 del 13
dicembre 1996, recante approvazione del piano regionale di vendita
e dei programmi di reinvestimento del Comune di Aosta,
dell'Istituto Autonomo Case Popolari, dell'Ente ferrovie dello
Stato e delle Poste, ai sensi della legge regionale n. 40, con
deliberazione n. 32 del 29 aprile 1997 l'Istituto ha provveduto ad
approvare la bozza di convenzione con le banche operanti in Valle
d'Aosta per la concessione di prestiti finanziari agli assegnatari
acquirenti degli alloggi posti in vendita ai sensi della legge n.
40, la bozza di convenzione con il Consiglio notarile dei distretti
riuniti di Ivrea e di Aosta per la vendita degli alloggi di
edilizia residenziale pubblica, l'accordo sottoscritto in data 12
marzo 1997 dal Presidente dell'Istituto, dal Dirigente dell'Ufficio
casa del Comune di Aosta, dal rappresentante Sunia e CGIL.
La convenzione con il Consiglio notarile è stata sottoscritta il
10 giugno 1997, le sottoscrizioni delle convenzioni con le banche,
attualmente in corso, si concluderanno il prossimo 25 marzo. Il
Servizio tecnico dell'Istituto ha quindi provveduto ad espletare
gli adempimenti previsti dalla legge n. 40, la determinazione dei
vani convenzionali, prezzi di vendita eccetera.
Con deliberazione del 28 novembre 1997 è stata formalizzata
l'approvazione della vendita degli alloggi di edilizia residenziale
pubblica, definiti al primo comma dell'articolo 1 della legge
regionale n. 40.
Con deliberazione del 29 dicembre 1997 il Consiglio ha approvato
lo schema tipo di contratto di cessione in proprietà di alloggio e
pertinenza, il regolamento di condominio, il regolamento di
condominio generale di quartiere e i criteri per la redazione delle
tabelle millesimali per la ripartizione delle spese in fabbricati
di edilizia residenziale pubblica.
Nel corso della predisposizione della documentazione tecnica il
competente servizio dell'Istituto ha rilevato problematiche
connesse con il frazionamento delle aree di alcuni quartieri e con
la corretta iscrizione in catasto di alcuni fabbricati. Le
conseguenti operazioni di rilevamento, frazionamento ed iscrizione
catastale sono pressoché ultimate.
Dallo scorso mese di febbraio l'Istituto ha disposto delle
riunioni con tutti gli inquilini degli alloggi inseriti nel piano
di vendita al fine di fornire ogni indicazione utile all'utenza.
Gli interessati hanno formulato le proprie richieste di acquisto
alle quali fanno seguito le formali comunicazioni di vendita. Si
può fondatamente ritenere che i primi atti di vendita saranno
perfezionati nel mese di maggio.
Questa premessa è necessaria per arrivare alla risposta
definitiva al primo quesito. È evidente che, fintanto che non
saranno completate le assemblee, non sarà possibile fornire i dati
relativi richiesti al punto 1 dell'interrogazione.
Per quanto attiene invece il Comune di Aosta, su questo primo
quesito l'Ufficio casa e l'Assessore Piovano comunicano che non si
conosce al momento l'attuale propensione all'acquisto degli alloggi
di loro proprietà inseriti nel piano di vendita essendo appena
terminate le verifiche tecniche costituenti il rilevamento e il
riaccatastamento degli stessi pertanto, il Comune sta contattando
gli inquilini per rilevare la propensione dell'acquisto nonché
l'importo totale e le condizioni di pagamento di ogni singolo
alloggio. Questo anche il Comune di Aosta per sottolineare che non
è in questo momento, finché non sono definite tutte queste
verifiche, in grado di dare con precisione l'elenco richiesto dai
consiglieri.
Vi è l'impegno comunque, sia da parte dell'Istituto Autonomo
Case Popolari che del Comune di Aosta, di fornire ai consiglieri
interroganti questi dati appena li avranno raccolti.
Per quanto attiene il secondo punto, posso sintetizzare le
risposte date dall'Istituto Autonomo Case Popolari e dal Comune di
Aosta che rispondono di avere applicato i criteri previsti dalla
legge 40, in particolare gli articoli 3 e 4. Ambedue gli enti fanno
riferimento a rispettive deliberazioni, approvate dal
CO.RE.CO..
Per quanto attiene invece il punto 3, penso che gli interroganti
facciano riferimento ad una proposta di abrogazione del comma 3
dell'articolo 9 della legge n. 40 che era inserito nelle proposte
fatte dal gruppo di lavoro di modificazione delle leggi n. 39 e n.
40, stesso gruppo di lavoro istituito per la definizione delle
leggi n. 39 e n. 40 e che ha anche elaborato le proposte di
definizione dei due testi di legge.
Se questa proposta veniva approvata dalla Giunta e in seguito
dal Consiglio regionale, scattava per alcuni inquilini un aumento o
una riduzione, a seconda della scelta, del costo dell'alloggio.
Allo stato attuale probabilmente alcuni enti gestori hanno
informato gli inquilini che è in corso di discussione questo
disegno di legge. Nessuno in questo momento è in grado di dire se
ci sarà la diminuzione o meno.
Intanto le modifiche al disegno di legge sono in commissione,
dove ci sarà ampio dibattito sull'argomento dopodiché sarà il
Consiglio regionale che deciderà se apportare o meno questa
modifica alla legge n. 39. Qualora questa modifica venga apportata,
sarà tenuto conto del suggerimento degli interroganti e sarà cura
degli enti gestori di informare tutti gli inquilini
interessati.
Presidente Ha chiesto la parola il Consigliere Parisi.
Parisi (Aut) Ringrazio l'Assessore premettendo che avevo già
preparato la risposta perché sapevo già cosa mi avrebbe risposto
all'interrogazione. Sono chiaroveggente, Assessore: sapevo che lei
sarebbe stato così abile da rispondere come al solito. Dopo cinque
anni ci troviamo ad avere queste risposte, dopo tre anni
dall'approvazione di due leggi, ancora oggi non sappiamo
esattamente cosa è successo. Questa è la conclusione di tutto
quanto, però non vorrei essere così "tranchant" anche perché
l'Assessore non ha detto la verità o almeno chi gli ha fornito la
risposta non ha detto la verità.
Per quanto riguarda il punto 1, evidentemente vi era un motivo
ben preciso nella domanda; quando chiediamo quanti hanno
manifestato la volontà di acquisto, le condizioni di pagamento e
gli importi dei singoli alloggi, è perché volevamo verificare qual
era per ogni immobile la percentuale di richiedenti perché questo
presupponeva il fatto che l'immobile fosse o meno messo in vendita
e poi entriamo nel secondo punto che è quello degli articoli 3 e 4
in quanto vi erano dei criteri applicativi; volevamo verificare le
condizioni di pagamento perché questo voleva appurare se era stato
richiesto il pagamento in contanti o dilazionato in quanto questo
presuppone anche il reinvestimento. Evidentemente, se sul totale
degli inquilini che hanno manifestato l'intenzione di acquistare
gli alloggi, il pagamento è dilazionato, non sappiamo come potrà
essere attuato il piano di reinvestimento perché il denaro che
dovrebbe entrare nelle casse dell'Istituto per essere reinvestito
probabilmente, così come previsto, non avverrà più. Erano queste le
motivazioni. Volevamo sapere gli importi anche per stabilire qual
era la differenza reale fra la legge n. 560 e la legge n. 40 che è
stata approvata da questo Consiglio, legge che il sottoscritto ed
altri non hanno votato.
Assessore, a questo lei non mi ha risposto, dopo due anni ancora
non riusciamo ad avere questa risposta.
Passando al punto 2, articoli 3 e 4, volevo far presente
all'Assessore - perché forse lui affidandosi alle risposte che gli
vengono fornite da altri non è andato a guardare la legge n. 40 -
che l'articolo 3 della legge n. 40 recita: "Le proposte di piano di
vendita predisposte dagli enti proprietari devono contenere: i
criteri di priorità seguiti nell'individuazione del patrimonio da
alienare, l'elenco e l'ubicazione degli immobili ad uso abitativo e
non da cedere, il prezzo di vendita degli immobili ad uso abitativo
e i tempi di cessione". Cosa significa questo Assessore? Significa
che, una volta individuato il patrimonio non cedibile, tutto il
resto del patrimonio andava messo in vendita al 60 percento così
come abbiamo stabilito con la legge n. 40.
Invece l'Istituto e il Comune di Aosta cosa hanno fatto? Hanno
preso l'immobile numero uno, è andato avanti in maniera aritmetica
e ha messo in vendita il 60 percento escludendo dal piano vendita
tutti gli altri immobili che rientravano nelle condizioni di essere
alienati. E questa è, secondo me, un'omissione di atti di ufficio o
un abuso perché l'indagine conoscitiva, per tutta quella parte di
immobili che rientrava in quelli cedibili, non è stata fatta; è
stata fatta soltanto un'indagine conoscitiva a livello aritmetico e
non sull'intero patrimonio cedibile.
L'articolo 4 poi, caro Assessore, stabilisce anche i criteri
prioritari per effettuare il piano vendita. Quest'articolo dice
alla lettera a): "alloggi con assegnatari inclusi nell'area di
decadenza dell'assegnazione per superamento del limite di reddito
ai sensi delle vigenti disposizioni regionali in materia di
assegnazione". Questo significa che nel piano vendita questi
immobili, una volta fatti gli accertamenti, dovevano avere la
priorità rispetto agli altri, cosa che non è stata fatta.
Alla lettera b) si parla di edifici già parzialmente alienati
perché questo significava completare delle operazioni che erano già
state fatte.
Alla lettera c) si parla di edifici nei quali è più elevato il
numero di inquilini che manifestano la volontà di acquistare; le
posso assicurare, Assessore, che ci sono degli immobili dove gli
inquilini nella quasi totalità hanno manifestato l'intenzione di
acquistare. Eppure questo non è avvenuto e ci troviamo oggi a
mettere in vendita degli immobili dove la percentuale di utenti che
hanno espresso la volontà di acquistare è minima, ma molto minima,
e io avrei gradito disporre di questi dati, così il Consiglio
avrebbe saputo che verranno messi in vendita degli immobili dove
magari c'è solo un inquilino che ha espresso la volontà di
acquistare. Mi auguro che questi dati ci pervengano per poter
verificare se questo è vero o non è vero però, ancora adesso non
abbiamo avuto la possibilità di averli.
Sulla politica della casa, Assessore, lei un giorno mi ha fatto
vedere il malloppo e, quando in altre occasioni avevo sollevato
questa problematica, lei mi aveva fatto una cartellina, e io
speravo che finalmente questo malloppo fosse arrivato in Consiglio.
Devo purtroppo esprimere la mia grande delusione perché in
commissione sono arrivati solo il regolamento per quanto riguarda
il fondo sociale che è l'applicazione dell'articolo 51 della legge
e alcuni aggiustamenti alla legge n. 39, che è quella sull'accesso
e sulla permanenza negli alloggi di edilizia residenziale pubblica.
La politica della casa purtroppo è stata un buco nero della Giunta,
una cosa che non si è riusciti a fare anche se poi, enfatizzando in
conferenze stampa e comunicati, si direbbe invece che è stato
attuato tutto il piano della politica della casa. Su questo però ci
sono i dati che sono di senso contrario rispetto a quanto è stato
enfatizzato attraverso i mezzi di informazione, i quali mi auguro
che ogni tanto abbiano la sensibilità di ascoltare anche le voci di
protesta che si levano da questo Consiglio. Sì, Assessore, perché
sono cinque anni e io ho provveduto a mandare un dossier al
Direttore della Stampa proprio perché, dall'enfasi di alcune
conferenze stampa, sembrerebbe che in questo Consiglio mai nessuno
abbia detto alcunché su quello che invece è un problema serio che
riguarda tutta la cittadinanza non solo aostana, ma valdostana. Ci
troviamo ancora adesso a non aver risolto uno di quei problemi che
riguardano la politica della casa, uno soltanto.
Non voglio dilungarmi di più perché avremo modo di parlarne
quando discuteremo degli emendamenti che sono stati portati alla
legge n. 39, però volevo aggiungere un'altra cosa. Avevamo
approvato come Consiglio un piano di interventi di conservazione
del patrimonio di edilizia residenziale pubblica e quello era un
piano di intervento che riguardava tutto il patrimonio di edilizia
residenziale pubblica...
(interruzione dell'Assessore Lavoyer, fuori microfono)
... e quindi è stato realizzato con 4,5 miliardi che erano stati
approvati da questo Consiglio. Adesso pare che l'Istituto, almeno
dai conteggi di coloro che hanno espresso l'intenzione di
acquistare, voglia addebitare loro le spese che sono state
effettuate per l'allacciamento del metano e credo che questo vada
verificato perché a mio avviso quella spesa non è una spesa di
straordinaria manutenzione dell'alloggio, ma è una spesa dettata da
problemi tecnici voluti dall'ente proprietario.
Mi auguro che l'Assessore, a parte quelli che sono tutti gli
altri problemi, intervenga almeno per fare in modo che questa cosa
venga chiarita e che quella maggiorazione di prezzo applicata con
la legge n. 40 non venga ulteriormente aumentata in maniera che
definirei illegittima.
Mi scuso della lunghezza del mio intervento, avrei altre cose da
dire, ma mi riservo di dirle in altra occasione.
