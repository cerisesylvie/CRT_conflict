Classificazione
ISTRUZIONE PUBBLICA
Personale docente e non docente



Oggetto del Consiglio n. 1840 del 22 settembre 2022 - Resoconto
OGGETTO N. 1840/XVI - Interpellanza: "Motivazioni dei ritardi
nelle procedure atte al reclutamento del personale docente delle
scuole valdostane".
Bertin (Presidente -
Punto n. 53. Per l'illustrazione, la
consigliera Erika Guichardaz.
Guichardaz E. (PCP) -
Non è facile intervenire dopo
quest'ultima considerazione ma facciamo finta di nulla, soprattutto
perché adesso invece parliamo di scuola e, a differenza di altri,
io credo che nella scuola ci possa essere magari spazio per
tutti.
Il 30 maggio scorso la Giunta aveva posticipato il calendario
scolastico portandolo al 19 di settembre, questo per permettere
l'avvio dell'anno scolastico in maniera migliore rispetto a quello
che era avvenuto nell'anno precedente.
Il rinvio però non è stato sufficiente e i tempi che lei,
Assessore, aveva ipotizzato in quell'interpellanza di luglio che le
avevo fatto sono slittati di molto, ecco perché non era necessario
un Question Time, ma già noi il 9 settembre avevamo visto che
comunque le procedure si stavano protraendo, tant'è che le
graduatorie regionali avevano come data il 10 di settembre, quindi
era piuttosto evidente, chi conosce l'ambiente della scuola ben
sapeva che quelle cattedre annuali non avrebbero potuto essere
definite già per il 19.
Così il 15 di settembre sono state attribuite la maggior parte
delle supplenze per quello che riguarda il Convitto, la scuola
primaria dell'infanzia, mentre per le scuole medie, inferiori e
superiori, le nomine sono iniziate il 19.
Quindi noi nella nostra interpellanza mettevamo i dati al 19, se
lei vuole darci anche i dati a oggi, magari per chi ci segue può
essere utile.
Quello che noi chiedevamo erano le motivazioni dei ritardi,
l'esplicitazione delle cattedre, cosa si è fatto del riconoscimento
giuridico e del riconoscimento economico di quegli insegnanti e se
per il 19 - ha già risposto - non c'erano gli insegnanti ma se
adesso, invece, forse la situazione si è normalizzata o meno.
Presidente -
Risponde l'assessore Caveri.
Caveri (AV-VdA Unie) -
Devo dire che ancora alcuni giorni
prima, o forse dieci giorni prima, l'obiettivo da parte degli
uffici pareva essere raggiunto; io adesso spiegherò in maniera
dettagliata le ragioni per cui non ci siamo arrivati e le darò in
conclusione anche la situazione puntuale di queste ore, anche se -
come lei sa perché si è occupata di MAD - è probabile che il dato
sia già un po' superato dall'attività delle scuole, anche perché in
alcuni casi con la MAD erano già stati chiamati degli insegnanti
per far fronte all'emergenza.
La mobilità annuale dei docenti assunti a tempo indeterminato
deriva da questo decreto, relativo alla mobilità annuale regionale
che, come è avvenuto a livello nazionale, proroga il contratto
collettivo regionale integrativo ed è stato pubblicato il 27
giugno, questo decreto, e il termine per la presentazione delle
domande era fissato per l'11 luglio, data da cui prende avvio il
procedimento.
Sul ritardo di circa una settimana, rispetto al periodo
ipotizzato per la conclusione del procedimento, ha influito la
tempistica dell'adeguamento degli organici di diritto alla
situazione di fatto la quale, a sua volta, si è prolungata oltre i
tempi normalmente rispettati.
Infatti, presupposto dello svolgimento delle operazioni di
mobilità annuale è la definizione dell'organico di fatto e la
conseguente puntuale rilevazione delle sedi disponibili presso ogni
istituzione scolastica.
Considerata l'assenza del funzionario incaricato del
procedimento, si è introdotta in via sperimentale - al fine di
semplificare la procedura per la definizione del cosiddetto
organico di fatto per i vari gradi d'istruzione - una nuova
modalità di rilevazione degli elementi necessari al procedimento
che ha visto il maggior coinvolgimento delle istituzioni
scolastiche.
Tuttavia le difficoltà incontrate da alcune istituzioni
scolastiche nella predisposizione dei dati da inviare e la
necessità d'interventi correttivi - da parte degli uffici della
struttura personale scolastico che, a loro volta, non avevano mai
gestito direttamente il procedimento degli organici - hanno
rallentato la conclusione dello stesso.
Ci tengo ad aprire una parentesi e devo dire che c'è stato il
massimo impegno di Fulvio Centoz, che è il nuovo dirigente del
settore, che si è speso personalmente in una linea di capacità di
tutti i funzionari di darsi da fare.
Per quanto riguarda la scuola dell'infanzia primaria, gli
organici sono pubblicati il primo agosto e le successive operazioni
di rilevazione delle sedi disponibili e svolgimento dell'operazione
e di utilizzazione e assegnazione provvisoria si sono concluse con
la pubblicazione il 23 agosto.
Per quanto riguarda la scuola secondaria, gli organici di fatto
sono stati pubblicati il 12 agosto per il primo grado e il 22
agosto per il secondo grado e il decreto della mobilità il 26
agosto.
L'individuazione del contingente annuale di posti da destinare
ad assunzioni a tempo indeterminato, individuazione del contingente
annuale di posti da destinare alle assunzioni a tempo indeterminato
dal primo settembre 2022 per i diversi gradi di istruzione e per le
diverse procedure di reclutamento (GAE, infanzia e primaria,
concorso straordinario per 2018 per la scuola secondaria, concorso
straordinario 2018 per la scuola dell'infanzia primaria, concorso
straordinario 2020 per la scuola secondaria, concorso ordinario
2020 per la scuola primaria e secondaria e concorso ordinario STEM
2020-2022 per la scuola secondaria) avviene sulla base dei posti
vacanti e delle percentuali dei posti destinati alle diverse
graduatorie vigenti.
In data 29 agosto sono stati pubblicati i decreti relativi alla
determinazione del numero di posti da destinare alle assunzioni a
tempo indeterminato sulla base delle sopracitate procedure di
reclutamento.
Conseguentemente le assunzioni a tempo indeterminato sono state
effettuate il 31 agosto con regolare decorrenza giuridica dal primo
settembre. In particolare si è proceduto ad assumere
cinquantacinque persone nella scuola secondaria di primo e di
secondo grado.
Per la scuola primaria si è proceduto all'assunzione di un
docente, mentre per la scuola dell'infanzia non si è disposta
nessuna assunzione, perché non c'era disponibilità di posti, anzi,
vi è una situazione di esubero.
Questa procedura si è quindi conclusa in tempo utile per la
regolare assunzione del servizio di neo-assunti in ruolo nella sede
assegnata dal primo settembre, perché c'era anche tutta la bega dei
concorsi.
Le GRS: la procedura di aggiornamento delle graduatorie
provinciali da noi regionali e per graduatorie d'istituto per le
supplenze, è stata disciplinata dall'ordinanza ministeriale del 6
maggio. L'apertura della piattaforma nazionale per la presentazione
delle domande è avvenuta il 12 maggio e si è chiusa il 31 maggio.
Per attivare la nostra procedura, perché il Ministero, nel corso
delle decisioni di cosa scrivere nell'ordinanza, ovviamente parla
con i sistemi informatici; noi non siamo mai riusciti ad avere le
informazioni prima dell'uscita dell'ordinanza.
Per attirare la nostra procedura tramite piattaforma gestita da
Inva, è stato però necessario adattare le indicazioni nazionali
alle nostre specificità, prima fra tutte la certificazione
linguistica del francese, che ha comportato la disamina
dell'ordinanza ministeriale, il confronto con i tecnici Inva e la
necessità di modificare delle parti, infatti lo scorso anno era
previsto il solo inserimento come nuova iscrizione, mentre
quest'anno, oltre alle nuove iscrizioni, è necessario gestire anche
le precedenti inclusioni, cioè coloro che erano già iscritti ma che
desideravano aggiornare il punteggio.
Sebbene una parte del lavoro fosse già stata affrontata sulla
base di anticipazioni circa il possibile contenuto dell'ordinanza,
è solo con la pubblicazione definitiva, che peraltro ha modificato
delle regole ipotizzate in bozza, che si è potuto terminare l'opera
di adattamento della piattaforma regionale.
L'apertura della piattaforma regionale per la presentazione
delle domande è avvenuta il 15 giugno e si è chiusa il primo
luglio; solo a partire da questa data si poteva procedere con la
distribuzione delle domande alle scuole incaricate della loro
valutazione attraverso l'apposita funzionalità della piattaforma
informatica e che, a causa di una molteplicità di problematiche di
gestione, è stata resa disponibile a fine luglio.
In seconda battuta, come già lo scorso anno, la Regione ha
deciso di concedere un termine breve, tre giorni, per segnalare
eventuali errori rispetto alle graduatorie pubblicate con
conseguente correzione in autotutela nei casi di accoglimento.
Pertanto al primo decreto delle GRS pubblicato il 6 settembre
hanno fatto seguito i due successivi 9-13 settembre che hanno dato
conto delle correzioni apportate sulla base delle segnalazioni
pervenute e che hanno ripubblicato le GRS.
Si sarebbe certamente potuto adottare una linea più rigorosa,
siccome le graduatorie pubblicate sono definitive, si sarebbe
potuto non consentire le segnalazioni, in modo da avere graduatorie
utilizzabili fin da subito, e questo è quello che fanno nelle altre
Regioni.
La scelta dell'Amministrazione, a tutela della posizione degli
aspiranti e dell'operato dell'Amministrazione, si ripercuote sulla
lunghezza del procedimento.
La prima graduatoria è stata pubblicata il 6, l'ultima, sulla
base della quale sono state conferite le supplenze, è del 13
settembre, sette giorni che hanno fatto la differenza.
Si aggiunga a completamento della risposta che il personale che
si è occupato di queste procedure ha dovuto anche seguire altri
procedimenti non citati nell'interpellanza: l'aggiornamento delle
graduatorie esaurimento infanzia e primaria, GAE 2022-2024, la
procedura di concessione del part-time o del rientro a tempo pieno
dei docenti assunti a tempo indeterminato, la procedura per la
definizione dell'organico di fatto, la gestione del concorso
ordinario 2020 e concorso STEM 2022, e stringo.
Nella presunzione che la richiesta non voglia limitarsi a
conoscere solo il posto dei vacanti, ma più in generale voglia
conoscere il numero dei posti destinati alle supplenze conferibili
al GRS, le faccio poi avere l'elenco completo.
L'assunzione di supplenti ai quali viene conferita una supplenza
annuale ha decorrenza giuridica dal primo settembre, mentre la
decorrenza economica è dal giorno successivo all'accettazione.
Darei a questo punto i numeri; allo stato attuale, ripeto, sono
probabilmente eccessivi: su 135 posti delle classi di concorso ne
sono stati assegnati 88, quindi ne residuerebbero 47, probabilmente
se le dessi il dato domani sarebbe già diverso. Su 56 posti di
sostegno, parlo sempre delle medie, ne sono stati assegnati 38 e ne
residuano 18.
Sulla scuola secondaria di secondo grado, 192 posti delle classi
di concorso, 118 assegnati, quindi ne residuano 74, però va detto
che questi non sono tutti di 18 ore, perché per esempio c'è
clarinetto, non mi ricordo come si dice esattamente, sono dei
pezzi... e per fortuna i 37 posti di sostegno sono stati tutti
assegnati.
Quindi la situazione in questo momento è in via di
normalizzazione. Credo che per l'ennesima volta - concludo,
Presidente - noi dovremmo smontare la macchina e vedere che cosa ci
ha fatto perdere questa settimana e naturalmente bisognerà il
prossimo anno reagire in maniera ancora più tempestiva ed è
scarsamente consolatorio il confronto con la situazione esterna
alla Valle d'Aosta, dove la piena consapevolezza delle cattedre
avviene, come lei sa, addirittura nel periodo natalizio.
Presidente -
Per replica la consigliera Erika
Guichardaz.
Guichardaz E. (PCP) -
Avevo abbastanza contezza di questi
dati, teniamo poi conto che dopo le assegnazioni delle annuali,
abbiamo tutte le assegnazioni delle temporanee, quindi le varie
maternità, le varie supplenze invece che si danno come istituzioni,
quindi forse quel dato, se poi mi lascia i numeri, sarà
interessante analizzarlo.
Quello che mi premeva sottolineare è che la scuola inizia al
primo settembre ma con una logica, che è quella anche della
programmazione, e soprattutto, rispetto ai docenti di sostegno - lo
dicevo già questa mattina rispetto agli operatori - c'è tutto un
lavoro di programmazione molto importante proprio per adattare i
programmi a quegli alunni in difficoltà che in questo momento
dovranno annaspare ancora di più rispetto agli altri.
Vi è poi un danno economico piuttosto importante per i precari
che all'incirca si perderanno venti giorni di stipendio. Infine un
disagio sia per le famiglie che per gli alunni perché, come
sappiamo, oltre al ritardo dell'inizio delle lezioni che ci
aspettavamo, adesso in alcune istituzioni c'è ancora un orario
ridotto, o comunque non l'orario definitivo, quindi con tutto
quello che questo comporta.
Credo che una riflessione debba essere fatta rispetto alla
piattaforma predisposta da Inva e dai vari algoritmi che ormai
credo che anche lei abbia imparato, perché su quella piattaforma ci
sono state anche molte critiche da parte delle forze sindacali,
perché non erano di facile compilazione, quindi c'è stato anche
tutto un problema di compilazione.
Poi sicuramente, lei lo accennava, con tutta la bontà che uno ci
possa mettere, catapultarsi nel mondo della scuola e non conoscerla
per un qualsiasi dirigente diventa assai difficile.
Idem la questione dell'organico di fatto che io le avevo
sottolineato a luglio, capisco che le carenze non sono solo
dell'istituzione scolastica, ma ci sono anche in Sovrintendenza;
speriamo che in questa riorganizzazione, senza dover scomodare la
Bocconi, credo che si possa comunque pensare a una riorganizzazione
insieme ai dirigenti scolastici perché, come accennavo prima,
rispetto alla questione dell'abbandono, forse anche in quel caso
una rete di scuole potrebbe in qualche modo aiutare nella futura
gestione delle supplenze, perché anche il gruppo di lavoro,
purtroppo, continua a lavorare come lavorava dieci anni fa.
Conosco i colleghi che non hanno preso ferie ad agosto pensando
che le procedure fossero ad agosto, non sono andati in ferie a
settembre, li ho visti tutti piuttosto sclerati in questo periodo,
quindi secondo me una forte riflessione deve essere fatta.
