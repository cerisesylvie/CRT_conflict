Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3464 del 3 giugno 1992 - Resoconto
OGGETTO N. 3464/IX Presa d'atto delle dimissioni del
Presidente della Giunta regionale e della decadenza della Giunta
regionale.
Cout (Presidente)
Ha chiesto la parola il Consigliere
Maquignaz, ne ha facoltà.
Maquignaz (GM)
Anche il movimento Vallée d'Aoste ha preso
atto delle dimissioni della Giunta Bondaz, provocate dai segnali di
dissenso del Partito Democratico della sinistra e più in generale
da una situazione di insofferenza sempre di più insostenibile
venutasi a creare all'interno della maggioranza.
C'è stata nella sostanza una presa di coscienza del fallimento
di un progetto politico che non ha saputo esprimere ed interpretare
compiutamente le esigenze, le volontà e le aspirazioni spirituali e
materiali della comunità valdostana. E in effetti molti problemi
sono rimasti irrisolti come quelli ad esempio che riguardano la
Cogne, la Convenzione con il Casinò, la vicenda della Mercedes, la
legge elettorale, il modo con cui si deve affrontare la tutela
dell'ambiente, il decentramento amministrativo agli Enti locali e
alle comunità montane e via dicendo.
Ma al di là dei problemi amministrativi è indubbio che si era
ormai creata una situazione che aveva messo seriamente in forse la
credibilità della maggioranza, nata nei modi che tutti
sappiamo.
Questa mattina il Consigliere Milanesio ci ha letto
pubblicamente il documento che aveva sancito l'alleanza a cui ha
fatto seguito il famoso "ribaltone". Maggioranza che ha dato vita
ad una coalizione di forze politiche incapace o meglio trovatasi
nell'incapacità o impossibilità di esprime e di realizzare un
progetto politico coerente ed omogeneo.
Questo stato di cose ha creato perplessità e soprattutto
sfiducia che si è manifestata nell'arco di due anni con frequenti
segni di insoddisfazione, ma che è esplosa in modo emblematico in
occasione delle elezioni politiche che hanno fatto registrare la
rilevante e significativa vittoria della lista Vallée d'Aoste.
Noi riteniamo che il successo della lista Vallée d'Aoste sia
dovuto essenzialmente al fatto che questa ha saputo esprimere un
progetto politico chiaro, coerente, omogeneo e soprattutto fondato
sulla forza delle idee, sulla serietà degli intenti e sulla
validità delle persone.
Le indicazioni che sono emerse dall'elettorato valdostano sono
semplici e molto chiare, prima l'uomo e poi il partito. Prima
l'idea e poi l'ideologia, prima la serietà e l'onestà e poi tutto
il discorso che concerne la moralizzazione.
La comunità - più che dai programmi i quali sono importanti e
necessari e su cui ci si deve confrontare - si sente di più
tutelata ed interpretata dalla serietà, capacità e coerenza dei
suoi uomini.
Noi crediamo che la lista Vallée d'Aoste abbia espresso questa
dinamica umana e politica in cui l'uomo si fonde con l'idea, dove
la comunità si identifica con gli uomini che scrivono la
coalizione. E' stata quella - consentitemi di dirlo - quella della
lista Vallée d'Aoste un'esperienza meravigliosa che dobbiamo
continuare a far vivere con decisione e senza mezze misure e per
questi motivi noi crediamo che il punto di partenza per la
costituzione di un nuovo governo regionale debba essere la lista
Vallée d'Aoste, con le sue diverse componenti politiche e con le
sue idee. Di conseguenza non possiamo che concordare pienamente con
le indicazioni del Comité Central dell'Union Valdôtaine che nella
sua risoluzione ha evidenziato in modo chiaro la necessità
dell'accordo con le forze politiche presenti nella lista Vallée
d'Aoste, nelle trattative con i partiti e movimenti.
In questa ottica, ieri sera, il movimento Vallée d'Aoste, ha
sottoscritto un documento al quale oltre alle forze politiche della
lista Vallée d'Aoste, appunto, hanno aderito anche altre forze e
componenti politiche. Questo documento è molto chiaro e riprende
nella sostanza quelle che sono le istanze culturali e
programmatiche della lista Vallée d'Aoste; è un documento di
confronto e come ricordava Riccarand, è un percorso anche di
verifica che potrebbe portare a determinati risultati. Noi quindi
abbiamo votato questo documento perché lo condividiamo
essenzialmente per tre motivi: il primo perché questo documento
sancisce l'esaurimento dell'esperienza politica apertasi il 6
giugno 1990 con il ribaltone, esperienza politica che è terminata
non soltanto con la gioia delle cosiddette "truppe camellate", ma
anche con la soddisfazione della gran parte della comunità
valdostana e credo anche con una presa d'atto della Democrazia
Cristiana che con un suo documento ha dichiarato definitivamente
chiusa questa esperienza politica; seconda cosa il documento segna
l'avvio di una svolta politica che dovrebbe fondarsi sulla
centralità delle istanze autonomistiche e sulla necessità di
affrontare in tempi brevi problemi più gravi ed urgenti,
soprattutto quelli legati ad emergenze occupazionali ed economiche;
terzo, il documento evidenzia la volontà di verificare con
chiarezza, responsabilità e coerenza, la possibilità di costituire
un nuovo governo regionale.
Noi crediamo di avere espresso i nostri limiti e il nostro
pensiero sull'attuale crisi politica, non ci sentiamo per ora di
fare ulteriori valutazioni o proposte, nell'attesa che il panorama
politico attraverso un confronto costruttivo diventi concretamente
più definito. Ci auguriamo comunque che questa crisi possa essere
risolta al più presto, nell'esclusivo interesse della comunità
valdostana. Spetta ora all'Union Valdôtaine in particolare,
movimento di maggioranza relativa, continuare la strada intrapresa
al fine di verificare, in accordo con la lista Vallée d'Aoste, la
possibilità di costituire un nuovo governo regionale con quelle
forze con cui sarà possibile costruire un progetto politico
comune.
Presidente
Ha chiesto la parola il Consigliere Bondaz,
Presidente della Giunta dimissionario, di cui non abbiamo ancora
accettato le dimissioni.
Bondaz (DC)
State tranquilli che non ritiro le
dimissioni.
Cercherò di essere il più breve possibile anche perché questa
mattina qualcuno ha fatto riferimento a ciò che si dovrà fare nel
futuro e non a quello che è stato fatto in passato.
Personalmente non rinnego nulla di quello che è stato fatto. Non
lo rinnego perché, a voler essere i più critici di questo mondo,
questa esperienza, secondo me, non è un fallimento, amico
Maquignaz, ma se qualcosa è fallita è da imputare a valutazioni
politiche diversificate da parte di un partito politico.
Io credo che al Consiglio e soprattutto alla Giunta, che ho
avuto l'onore di presiedere, devo un ringraziamento per il
conforto, l'aiuto e la collaborazione che mi sono stati dati da
tutti i miei Assessori, al di là di quelle che sono le
differenziazioni che sono nate in questo momento.
Per cui, credo, anche a nome di coloro che hanno cambiato
opinione sull'esperienza che si stava facendo, di non poter
accettare quanto ha detto il Consigliere Maquignaz, circa un
fallimento, perché una cosa sicura è stata fatta, sulla quale non
si potrà più discutere; quello che è stato fatto precedentemente
non tornerà più. Mi riferisco non alla mia Giunta, ma a quella che
era la situazione precedente, perché sicuramente in quest'aula,
malgrado le difficoltà e le differenziazioni ideologiche che erano
nate e che c'erano fin dall'inizio e di cui eravamo perfettamente a
conoscenza, una cosa sicuramente c'è stata; cioè una ripresa del
dialogo politico in questo Consiglio. Un confronto che prima era
inesistente.
Non lo dico con critica perché non è mia abitudine, ma devo
accumunare a questo ringraziamento nei confronti degli Assessori e
del Consiglio, se mi permettete, per la pacatezza con cui oggi c'è
stata questa discussione, il Consigliere Bajocco perché è stato
l'unico, e lo dico con tutta serenità d'animo, che ciò che ha detto
oggi in aula lo aveva già detto precedentemente. Analisi critiche,
da altre fonti "Pidiessine", non ne avevo quasi mai ricevute. Oggi
improvvisamente sono nati a nuova vita personaggi che giustamente
ritengono di fare gli interessi del loro partito, ma da cui
purtroppo, forse perché la mentalità e il modo di comportarsi e di
vivere era diverso, non si era mai avuto un segnale di determinate
preoccupazioni. A parte la "Cogne", che è un problema a sé stante e
che deve essere risolto e che cercheremo di risolvere tutti quanti
insieme perché su questo problema ci deve essere a mio giudizio
l'unitarietà di tutto il Consiglio. Anche in questo discorso credo
che con l'Assessore Mafrica, al di là delle difficoltà obiettive
che esistono nel comparto degli acciai, vi è stata una
collaborazione di non poco conto.
Il dibattito su quanto detto da Bajocco, e chiedo scusa se lo
recito, e mi riferisco anche a quanto espresso dal Consigliere
Riccarand, mi auguro veramente di cuore che entrando a far parte di
questa costituenda maggioranza, lui abbia la possibilità, magari
seduto nei banchi degli Assessori, di definire le questioni del
bacino di traffico. Mi auguro che abbia la possibilità di definire
in fretta la questione del difensore civico, che noi abbiamo
approvato su una sua ipotesi e che io ho condiviso, ma che per
ragioni di ordine tecnico, burocratico, non è stato possibile
risolvere. Io mi auguro che si possa trovare la soluzione, anche se
ho dei dubbi in proposito, ma comunque mi farebbe estremamente
felice.
Non guardo al passato, ma al presente. Il mio partito ha preso
una sua posizione chiara e precisa, non abbiamo timori di
lottizzazione o di rapporti prioritari o privilegiati con altri
gruppi politici. Non ci riguarda.
I problemi ci sono e sono tanti ed io mi auguro che chi mi
succederà li sappia risolvere. Ma anche in un altro senso perché il
lavoro che è stato fatto è lì e lo troverà già predisposto, non
dico definito, ma quasi.
Quello che ho detto nella conferenza stampa, quando ho dato le
dimissioni, è che molto del nostro lavoro è stato disatteso forse
per colpa nostra, e per colpa mia in modo particolare, perché,
forse, non ho saputo creare quel
"feeling"
che altri sono
capaci di dare nei confronti della stampa in generale. Ma i lavori
e le leggi ci sono e le troverete. Mi auguro che il vostro lavoro
sia fruttifero e dia un senso ed un significato ad una esperienza
che oggi qualcuno definisce fallimentare.
Mi riferisco molto semplicemente al decentramento, a cui
qualcuno ha fatto cenno, accordo già pronto sia con l'Associazione
Sindaci sia con l'Associazione delle comunità montane (almeno se
non cambieranno idea).
Oggi, inoltre, sono stato sorpreso nel sentire commenti negativi
sull'accordo per la pianta organica.
Noi abbiamo sempre ricevuto richieste da parte dei sindacati su
accordi o meno; esistevano difficoltà sicuramente con i sindacati,
sicuramente il PDS ha avuto rapporti molto stretti con queste
Organizzazioni e, forse, la CGIL è stata come "il formaggio sui
maccheroni" per creare la crisi di questa maggioranza. A parte i
soliti piccoli "topi di fogna" che girano da una parte e
dall'altra.
Circa la pianta organica, caro Mafrica, a parte qualche piccola
differenziazione, non mi è mai stato dato da parte tua il dissenso,
mai, perché è la prima volta che sento dire una cosa di questo
genere. Può darsi che tu non eri d'accordo, come noi non eravamo
d'accordo in altre cose che pure abbiamo dovuto accettare perché lo
volevate voi. Forse questo è stato il disturbo che si è creato
nella maggioranza. Non voglio mettermi a polemizzare perché non ha
nessun senso e significato, l'ho già detto all'inizio. Quello che
serve è che questa nuova maggioranza sappia formarsi e, se
possibile, questo pomeriggio, perché i problemi della Regione non
stanno aspettando le lungaggini burocratiche dei partiti che sono
in netto contrasto con quelli che sono gli interessi di oggi e
domani e di ieri della popolazione della Valle d'Aosta.
Per cui, mi auguro che questo pomeriggio si formi la Giunta. Non
ho notizie diverse, e poi se non sarà così, ognuno si assumerà le
proprie responsabilità perché, e lo dico all'amico Lanivi, dovrà
rimboccarsi le maniche anche perché avremo perso due mesi di tempo
tra la crisi che c'è stata e il tempo tecnico che qualunque
Assessore e qualunque Presidente della Giunta dovrà avere per
potersi mettere in grado di operare. Due mesi sono importanti dal
momento che ci avviciniamo alla fine della legislatura. Fine che
come voi sapete, non è molto distante e per cui i tempi per
lavorare sono estremamente brevi perché chiunque è seduto sui
banchi, fra pochi mesi, incomincierà a fare politica per quanto
riguarda le elezioni future.
Questo è un altro dato negativo, perché, viceversa, si dovrebbe
avere il coraggio e la capacità di portare avanti i problemi ed
evitare di ripetere la triste storia che è avvenuta già in altri
Consigli a cui io ho partecipato alla fine della legislatura, dove
tutti quanti si premuravano di portare acqua alla propria cascina
evitando di fare i generali interessi della Regione.
Delle elezioni che abbiamo perso abbiamo già parlato, non ci
sono remore, quello che mi dispiace è una sola cosa e lo dico con
rimpianto, ed è quello di non essere stato capace, e questa è una
mia grossa responsabilità, di rispondere "picche" a coloro che,
quando io ho offerto le dimissioni, mi hanno detto di rimanere su
questa seggiola. Quando ho visto che la situazione era estremamente
compromessa - qualcuno era contrario, qualcuno era favorevole - ho
dato immediatamente le dimissioni perché credo che questo sia il
modo migliore per onorare e per rispettare le volontà della
maggioranza e della popolazione e della maggioranza che ci
sostiene. Se ciò non fosse stato, credo che dal punto di vista
personale, non mi sarei potuto guardare molto bene allo specchio;
perché ognuno ha il suo stile di far politica, il mio stile è
questo anche se non è sempre capito e non piace, ma quando non
esiste più l'accordo io mi ritiro e lascio il posto ad altri
affinché si diano da fare per gli interessi della Valle
d'Aosta.
Presidente
Ha chiesto la parola il Consigliere
regionale Lanivi, ne ha facoltà.
Lanivi (GM)
Il mio compito è decisamente semplice
perché dovrei dare lettura di un documento sottoscritto da 24
consiglieri regionali e dovrebbe costituire la base per verificare
la possibilità della formazione di un nuovo governo regionale.
Permettemi solo di fare alcune brevi considerazioni per spiegare
ed illustrare la mia personale posizione.
Io credo che mai come in questi tempi questa esigenza sia
avvertita non solo da questo Consiglio regionale e dal tono del
dibattito di oggi, un dibattito che tranne alcune punte polemiche
credo abbia riflettuto ed abbia dato all'opinione pubblica
valdostana, il senso della difficoltà e dei problemi che questo
Consiglio esprime e lo esprime correttamente perché l'intera
comunità valdostana è consapevole di attraversare un momento molto
difficile.
Dovrei fare riferimento ai tanti argomenti trattati da molti
consiglieri, ma mi voglio riferire in modo particolare a quello del
Consigliere Bajocco e cercherò di spiegarne il motivo.
Qualcosa unisce l'esperienza di Bajocco alla mia, se non altro
perché tutti e due veniamo dalle "Case operaie", perché tutti e due
abbiamo fatto un'esperienza al Comune di Aosta, perché le nostre
famiglie che provenivano da altre Regioni qui hanno trovato lavoro
alla Cogne e hanno dato il loro contributo perché questa comunità
potesse crescere. Io capisco la posizione che non è solo quella di
Bajocco, ma di tanti difronte alla situazione di oggi ed allora io
mi permetto di fare alcune considerazioni rassicuranti.
Se noi guardiamo solamente ai nostri interessi ed a quelli dei
partiti a cui apparteniamo le cose ci sembrano difficili e piene di
aculei, e se, invece di considerare solo questi interessi e le
prossime elezioni, guardassimo all'interesse di tutta la comunità e
alle prossime generazioni, allora mi pare che venga fuori chiara e
netta la dignità e la responsabilità di questo Consiglio che è
quella di aiutare a comporre gli interessi di questa comunità ed a
trovare il giusto equilibrio economico, culturale ed etnico.
Forse scopriamo così di avere interessi comuni da difendere,
traguardi comuni da raggiungere. Il senso di dover rispondere non a
delle forze organizzate, ma agli interessi collettivi della nostra
Valle, credo che questa sia la prima domanda che l'opinione
pubblica ci rivolge. La gente è maturata, qualcuno si ricorderà che
nel 1949 all'avvio dell'esperienza di questo Consiglio regionale,
c'erano 7.000 operai alla Cogne, il 60 percento della popolazione
della Valle lavorava in agricoltura, vi erano pochissime opzioni
politiche, i partiti o movimenti rappresentavano il pieno a queste
istanze semplificate. Oggi la comunità è cresciuta ed è cambiata,
il numero dei dipendenti regionali supera il numero dei dipendenti
della Cogne. Gli agricoltori che rappresentavano il 40-60 percento
della popolazione non raggiungono il 10 percento della popolazione
attiva. Le attività imprenditoriali autonome sono cresciute come è
cresciuto il grado di scolarità.
Siamo una comunità maggiormente consapevole e d'altra parte le
forze politiche devono rappresentare questi interessi, i partiti
devono riadattarsi alla Comunità.
Il problema oggi, che non è solo il problema della Valle, è che
i partiti si devono adattare alla realtà, che è una realtà
cresciuta ed è quella che appare oggi.
Verremo meno al nostro ruolo e al nostro mandato se riducessimo
il dibattito di questo Consiglio a una
"querelle"
e ad una
litigiosità tra forze politiche e partiti. Chi verrà dopo di noi e
guarderà questi anni - se lasciassimo traccia di rancori e di
divisioni che non sono costruttive per la nostra comunità - ci
condannerebbe e non ci ricorderebbe neppure. Credo che oggi ci sia
in tutti noi questo senso di responsabilità. Dobbiamo guardare al
futuro avendo fatto una scelta, quella che si sta faticosamente
delineando in questi giorni; non sarà una scelta qualunque e non
sarà certamente perfetta, altre situazioni supereranno questa e
secondo me dobbiamo trovare un modo per confrontarci su un piano
dignitoso.
Che cosa ci chiede oggi la gente? Ci chiede prima di tutto di
essere chiari e di avere un linguaggio semplice e comprensibile e
di parlare dei loro problemi, delle loro attese e delle loro
aspirazioni. Ci chiede di pensare e di posizionarci politicamente
rispetto agli interessi generali, a prescindere poi dalle soluzioni
che ognuno di noi può intravedere, ma pretende che guardiamo agli
interessi comuni, non personali e di gruppo.
E' avvertito in tutti che un certo periodo di opulenza è
passata. Si dovranno affrontare sacrifici, anche l'Amministrazione
regionale dovrà acquistare un abito più sobrio e più efficiente
forse, ma sicuramente più sobrio. Dovremo essere aperti e qui
secondo me sta il vero problema perché aperti vuol dire riuscire a
trovare il metodo di governo e di lavoro che non lasci
l'Amministrazione regionale sopra ad una piramide, ma che trovi il
meccanismo e i metodi per assumere decisioni che coinvolgano non
solo le forze politiche, ma gli interessi delle diverse
organizzazioni che agiscono sul nostro territorio. Solo in questo
modo oggi, possiamo collocare il governo regionale come espressione
popolare di questa comunità, altrimenti potremmo avere dei
comandanti, dei domatori, ma una rappresentanza effettiva con la
nostra comunità la otterremo se riusciremo a fare partecipe dei
problemi, delle difficoltà ma anche nella formulazione delle
soluzioni, l'intera comunità valdostana.
Io credo che questa comunità ci perdonerà tutti gli errori se
questi errori deriveranno da un'incapacità o da una difficoltà di
risoluzione, però se questa comunità si accorge di avere a che fare
con persone che mettono al primo posto i propri interessi anziché
quella collettività, non ci assolverà.
Do lettura del documento che dovrebbe costituire la base per
verificare la possibilità del nuovo governo regionale:
Documento
E' un momento difficile di passaggio fra un vecchio ed un nuovo
modo di concepire la politica e per lo straordinario accumulo di
vitali problemi irrisolti e aggravatisi negli ultimi tempi.
Il senso di responsabilità e di chiarezza sono quindi
assolutamente prioritari.
La logica politica della spartizione del potere è oggi da
escludere.
La complessità delle trasformazioni in atto richiede alla
direzione politica progettualità, rigore ed efficienza ed impone il
rilancio delle istituzioni, eliminando l'invadenza dei partiti
nella pubblica amministrazione.
Occorre che le forze politiche riflettano e trovino il coraggio
di avviare un progetto di governo che abbia veramente al suo centro
gli interessi generali dell'intera comunità valdostana.
La gente della Valle d'Aosta con il voto del 5 e 6 aprile si è
espressa con chiarezza.
A questa chiara indicazione le forze politiche che aderiscono a
questo documento vogliono dare una risposta responsabile e
coerente.
Sono i metodi e i contenuti della politica che vanno
cambiati.
La volontà popolare, non solo nelle ultime consultazioni
elettorali, ha ribadito:
a - la centralità dell'istanza autonomista
b - la domanda di progresso e cambiamento
c - l'esigenza della moralizzazione della vita pubblica
d - la valorizzazione del patrimonio culturale ed ambientale
della Valle.
La gente chiede che le proprie scelte siano rispettate e vuole
partecipare alle decisioni che la interessano.
La carenza di questi presupposti ha determinato l'esaurimento
dell'esperienza politica apertasi nel giugno 1990.
L'avvio di una svolta politica positiva per la Valle d'Aosta che
guardi lontano deve quindi essere fondata su:
a - la centralità degli interessi generali della Valle
b - un metodo di governo che consenta la partecipazione
responsabile della comunità
c - la valorizzazione delle specificità culturali e
linguistiche, della qualità e delle capacità delle energie umane
della Valle.
Su queste basi vogliamo muoverci per superare divisioni e
rancori prodotti da un modello sorpassato di fare politica.
Tra un anno ci saranno le elezioni per il rinnovo del Consiglio
regionale.
Il senso di responsabilità che ci anima ci porta ad affermare
con chiarezza che il limitato tempo a disposizione ci impone di non
illudere la gente con mirabolanti programmi non realizzabili.
Dovremo invece con impegno concentrare la nostra azione
principalmente su questi fronti:
1) affrontare le emergenze occupazionali ed economiche
2) garantire il ruolo attivo della Valle nella prevista fase di
mutamenti istituzionali a livello nazionale ed europeo
3) dare corso ad una progressiva trasformazione del ruolo
dell'Ente Regione per consentire la crescita responsabile degli
Enti locali, delle organizzazioni sociali ed economiche e dei
singoli.
La definizione degli obiettivi programmatici dovrà essere meglio
precisata dopo un'attenta ed approfondita analisi sia della reale
situazione finanziaria regionale sia dello stato e della gravità
dei problemi aperti.
Sin d'ora si possono tuttavia individuare queste priorità
programmatiche:
1 - Maggiore potere alla gente (riforma elettorale, referendum
consultivo, rafforzamento autonomia Enti locali)
2 - Sobrietà ed efficienza dell'azione amministrativa
3 - Investire sulle risorse umane
4 - Qualificare il modello di sviluppo del sistema economico
valdostano
5 - Giustizia sociale e tutela della persona
6 - Valorizzazione dell'ambiente come patrimonio insostituibile
della identità valdostana.
Sulla base di questo documento e nel rispetto del principio
della pari dignità, i sottoscritti consiglieri regionali intendono
verificare la possibilità di costituire un nuovo governo
regionale.
Aosta 3 giugno 1992
Presidente Ha chiesto la parola il Consigliere Milanesio, ne ha
facoltà.
Milanesio (PSI)
Io vorrei solo sapere che cosa avviene
proceduralmente in questa situazione. Mi rendo conto che questo
"preambolo Lanivi" necessita di approfondimenti, di precisazioni e
di atti conseguenti.
Inoltre al secondo punto dell'ordine del giorno vi è l'argomento
"Elezione del Presidente della Giunta". Io chiedo alle forze che
hanno sottoscritto il preambolo, se questa sera avremo il piacere
di eleggere il Presidente della Giunta e la Giunta perché
altrimenti un minimo di discussione sul preambolo la dovremmo fare.
Nel secondo punto dell'ordine del giorno poi, dopo aver preso atto
delle dimissioni, o ci sarà la richiesta di rinviare il Consiglio a
data da destinarsi o vi sarà la proposta dell'elezione del
Presidente della Giunta.
Presidente
Ha chiesto la parola il Consigliere
Andrione, ne ha facoltà.
Andrione (UV)
Je répond aux questions posées en ce
moment par monsieur Milanesio: il me semble que celui qui a été
appelé le "
preambolo Lanivi
" est en même temps une
déclaration de voix de la part, si j'ai bien compris, de 24
conseillers régionaux, qui par ce document politique déclarent qui
voteront et ratifieront la démission de la Junte Bondaz.
Nous demanderons que le Conseil soit renvoyé au mercredi 10 du
mois de juin, afin que cette déclaration des organes
institutionnels, qui, dès maintenant, et alors, seront
démissionnaires. Il me semblerait étrange d'anticiper maintenant la
discussion sur un document qui, surtout puisqu'il a été défini
préambule, est simplement l'annonce d'une recherche politique.
Presidente
E' stata fatta una proposta che chiede
comunque di seguire l'ordine del giorno dei lavori e che prevede al
primo punto la presa d'atto delle dimissioni del Presidente della
Giunta; dopodiché c'è una richiesta per l'elezione del Presidente
della Giunta e per la nomina degli Assessori che sono i punti 2-3
di un prossimo Consiglio che potrebbe essere il 10 di giugno e su
cui il Consiglio verrà chiamato a pronunciarsi.
Su alcune questioni che sono sorte, è stato posto del vuoto di
potere che si verrebbe a creare in seguito alla presa d'atto da
parte del Consiglio delle dimissioni del Presidente e della Giunta
senza che si sia contestualmente proceduto all'elezione del nuovo
Presidente.
Io vorrei solo ricordare a questo proposito - come del resto
viene sostenuto costantemente dalla dottrina e citerei il manuale
di diritto amministrativo del Gizzi dove a pagina 174 dice che:
"nel caso di cessazione della carica del Presidente e di un membro
della Giunta si applica l'istituto della
prorogatio
che in
aderenza al principio della continuità degli organi esecutivi
indipendentemente dalle persone che ivi sono preposte, richiede la
permanenza delle persone stesse fino all'insediamento dei loro
successori".
E' chiaro comunque che ogni qualvolta si verifica una crisi del
governo regionale, la Giunta è prevista delle pienezze delle
proprie attribuzioni e deve limitarsi a svolgere attività di
ordinaria amministrazione.
Questo è quanto volevo precisare. Per il resto ritengo si debba
procedere, se non ci sono proposte diverse, con la prosecuzione
dell'ordine del giorno come previsto.
Presidente
Ha chiesto la parola il Consigliere Gremmo,
ne ha facoltà.
Gremmo (UAP)
Brevemente perché mi pareva opportuno
fare una riflessione ad alta voce, una di metodo e una di merito.
Per quanto riguarda il metodo volevo ricordare che come alla
riunione dei Capigruppo che benevolmente richiamava stamattina il
Presidente nella sua replica nei miei confronti, io ero ben
presente e ricordo come alcuni colleghi tra cui il sottoscritto,
avessero chiesto proprio per principi che ha richiamato anche il
collega Lanivi nel suo intervento, di rispetto dei cittadini di
interesse nei confronti della comunità valdostana che la
convocazione di questo Consiglio non fosse a vuoto.
A me dispiace che la gente debba seguire ore di dibattito e poi
alla fine se ne vada senza avere verificato concretamente la
nascita del nuovo governo che alcuni auspicano. Si era detto che
invece di convocare una seduta che non porterà a niente, sarebbe
stato meglio aspettare qualche giorno e convocare poi il Consiglio
quando ci sarebbe stato un organigramma e una maggioranza, questo
per non correre il rischio di fare chiacchiere in libertà e di
partire con il piede sbagliato.
Io ho sentito il collega Lanivi prospettare un programma di
centralità, della partecipazione della gente e dell'interesse
dell'opinione pubblica e mi permetto sommessamente di dire che il
modo che si è scelto oggi non è il migliore perché l'impressione
che si ha è quella di inconcludenza e comunque di non capacità di
coagulare tutto il nuovo che il collega Lanivi ha espresso. Non
avevamo torto Sig. Presidente, noi Consiglieri, quando durante la
Conferenza dei Capigruppo, dicevamo che sarebbe stato meglio
aspettare due o tre giorni permettendo così maggiore dibattito e
confronto.
Il primo passo di svolta sarebbe stato quello di superare il
metodo del confronto "solo con chi si vuole". Qui il collega Lanivi
ha detto che nasce una fase nuova in cui la partecipazione della
comunità è garantita, ma se già in questo Consiglio il nuovo parte
con il vecchio metodo di consultare solo qualcuno, è evidente che
quanto espresso da Lanivi è una "pia illusione".
Io non mi stancherò di ripetere, nei mesi che rimarrò ancora qui
dentro, di ricordare questo dato, cioè che la nuova maggioranza
nasce discriminando e mancando di confronto. Io qui non ci sono
arrivato di contrabbando e neanche perché mi ha nominato il Padre
Eterno o il re di Prussia, ci sono arrivato perché mi hanno votato
e come ci sono arrivato io ci sono arrivati altri e la vera nuova
Democrazia consisteva in una discussione aperta a tutti.
Volevo ancora fare una osservazione molto modesta su una frase
che ha detto Lanivi e su cui molto parleranno: "l'accumulo dei
problemi irrisolti".
Si dice che c'era una situazione in cui i problemi si erano
accumulati da tempo ed era logico che a questo punto ci dovesse
essere un cambiamento. Io è vero che - come diceva il Presidente
Cout - sono molto assente dalle sedute del Consiglio, ma non devo
rendere conto al Presidente del Consiglio, ma a chi mi ha votato e
che potrà non votarmi e quel poco che sono stato presente è bastato
per farmi accorgere che una forza politica ha ritenuto che fosse
suo diritto cercare di paralizzare il Consiglio regionale.
Se si sono accumulate delle questioni non è per colpa del
destino, ma perché l'UV ha operato la scelta di mettere al primo
piano la propria necessità di ritornare al governo rispetto alla
risoluzione dei problemi della Valle d'Aosta.
Ha ragione invece Lanivi quando dice che la volontà che si è
espressa da parte dei cittadini è ben altra, non è quella della
centralità delle forze politiche.
E' vero che l'opinione pubblica il 5 aprile si è espressa in un
certo modo, condannando un certo sistema politico, ma è anche vero
che mancava una vera prospettiva di rinnovamento che non era, caro
collega Maquignaz, la lista Valle d'Aosta, di cui legittimamente tu
ti metti le medaglie.
La lista Valle d'Aosta non mi pare che abbia raggiunto quel 51
percento che potesse giustificare il fatto che effettivamente la
maggioranza della Valle d'Aosta si era riconosciuta in quella
compagine e oltretutto non solo non ha raggiunto il 51 percento, ma
sul dibattito politico del 5 aprile mancava un'idea che invece era
quella che è andata avanti nel resto delle Regioni del Nord e che
dovrà arrivare anche in Valle d'Aosta.
Io capisco che si esorcizzerà l'idea delle Leghe in Valle
d'Aosta, ma ormai questo tipo di politica prescinde dal tipo di
voto che si è espresso il 5 aprile.
Questa votazione è stata mediata ancora da un partito che ha
avuto la furbizia di mascherare la sua natura partitica dietro una
sigla accattivante come è la sigla Valle d'Aosta; questa è
un'operazione che non può andare oltre.
Io quindi, penso che i problemi siano molto più complessi e
molto più difficilmente risolvibili di quanto abbia ipotizzato il
collega Lanivi. Se ci fosse stato un atteggiamento diverso di
confronto, io non avrei avuto difficoltà ad intravedere le cose in
modo diverso, ma ho la sensazione che il collega Lanivi sia in
qualche maniera utilizzato come una specie di paravento luminoso
per antiche comparse di un antico teatrino.
Non ho sentito - rispetto ai grandi problemi che secondo me
coinvolgeranno la Valle d'Aosta - nel preambolo e negli interventi
dei colleghi che si candidano al governo, grandi voli propositivi e
programmatici. Non li ho sentiti e mi auguro di risentirli quando
ci sarà qualcosa di concreto.
Ho una sensazione però che ci siano due o tre nodi, uno è quello
degli extracomunitari, l'altro è quello dell'ambiente. Come
riuscirete a conciliare gli interessi della gente di Valpelline che
non vuole il Parco, con l'ardore "parchista" di qualche vostro
nuovo partner.
Come riuscirà il collega Cout a conservare i voti degli amici
cacciatori, permettendo a certe posizioni che coerentemente il
collega Riccarand porta avanti; come farete ad andare dal povero
Fosson, voi dell'UV, che avete erto a paladino perché è stato
brutalizzato dal cattivo Assessore, a spiegargli che voi siete
leader della caccia e contemporaneamente spiegare a Riccarand come
stanno effettivamente le cose e raggiungere così un accordo.
Come troverete un accordo quando si tratterà di fare davvero e
sul serio una campagna perché l'ordine pubblico e la sicurezza nei
nostro paesi non sia turbata dall'emigrazione selvaggia che invece
a qualcuno piace; sul dormitorio degli extracomunitari, sulla
questione che tutti i giorni viene arrestato un extracomunitario
che spaccia la droga; sulla questione che le presenze del terzo
mondo si fanno inquietanti in Valle d'Aosta.
Sarà interessante vedere come saprete conciliare gli interessi
degli amici e quelli della gente valdostana che la pensa come
me.
Sulla questione dei maggiori potere all'opinione pubblica ed è
l'ultima annotazione che mi sento di fare, sono convinto che vi
troverete tutti d'accordo per una nuova legge elettorale
partitocratica, perché questa legge premierà i grossi partiti.
Lanivi ha detto che i partiti devono farsi da parte e che devono
autolimitarsi, ma la prima cosa che è stata adombrata è quella di
una legge elettorale che premia il sistema dei partiti. Addirittura
Riccarand propone il sistema delle alleanze di partito preventive,
il che vuol dire che non ci sono più 35 Consiglieri che possono in
qualunque momento mettersi d'accordo su formule innovative e questo
svilisce e vanifica il ruolo del Consiglio.
Quello che io ho apprezzato in questo anno e che questo è stato
un Consiglio di confronto e non bloccato da ordini di scuderia, ma
solamente da vincoli di programma.
Quello che è grave e pericoloso è l'idea che invece questo
Consiglio sia il Consiglio dove soltanto due o tre grossi partiti
favoriti da leggi elettorali fatte su misura, possano mettersi
d'accordo come d'altronde è stato fatto fuori da questo
Consiglio.
Il primo gesto da "statista" che invece avrebbe dovuto fare
Lanivi (o altri) era quello di prendere personalmente una
decisione.
Presidente
Ha chiesto la parola il Consigliere Milanesio,
ne ha facoltà.
Milanesio (PSI)
Visto che si è aperta una discussione sul
"preambolo Lanivi", io sarò brevissimo e dirò solo che questo è un
documento estremamente generico, pieno di affermazioni di principio
che oggi potrebbero essere sottoscritte da tutto l'arco
costituzionale e oltre. C'è solo una cosa che mi sembra palesemente
in contraddizione con quello che sta accadendo ed è esattamente
quella frase lapidaria che dice: "La logica politica della
spartizione di potere è oggi da escludere".
Certamente oggi 3 giugno è da escludere perché non è stata
ancora raggiunta. Oggi abbiamo assistito ad un dibattito dove molte
lingue erano tagliate e parleranno dopo quando si saranno trovati
quegli accordi. Con questa brevissima considerazione vorrei
rivolgermi al Presidente del Consiglio che forse sarebbe bene non
fissare una data di convocazione del Consiglio, ma lasciarla alla
risoluzione della crisi.
Noi siamo per prendere atto delle dimissioni del Presidente e
della Giunta e approfitto per ringraziarli per l'ottimo lavoro
svolto e per ringraziare i gruppi consiliari della ex maggioranza
perché all'interno degli stessi non vi è stato mai nessun dissenso,
ma al contrario, rispetto e la massima collaborazione.
Presidente
La prassi normale per la convocazione del
prossimo Consiglio è che il Presidente lo convochi sentiti i
Capigruppo, quindi io penso che al termine di questa adunanza
consiliare possa essere riunita la Conferenza dei Capigruppo ed in
quella sede sentirò quali saranno le proposte.
Pongo in votazione la presa d'atto delle dimissioni del
Presidente della Giunta regionale e della decadenza della Giunta
regionale.
Esito della votazione per alzata di mano:
Presenti, votanti e favorevoli: 33
Il Consiglio atto prende atto delle dimissioni del Presidente
della Giunta e della decadenza della Giunta regionale.
Presidente
Dichiaro tolta la seduta.
