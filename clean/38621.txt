Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2134 del 24 maggio 2016 - Resoconto
OGGETTO N. 2134/XIV - Interpellanza: "Notizie in merito
all'appalto del servizio di pulizia dell'Amministrazione
regionale".
Follien (Presidente) -
Punto n. 19 dell'ordine del
giorno. Per l'illustrazione, la parola al Consigliere Gerandin.
Gerandin (UVP) -
Nel precedente Consiglio avevamo già
sollevato la problematica in merito all'aggiudicazione dei lotti di
pulizia da parte dell'Amministrazione regionale, i sette lotti
aggiudicati ad imprese fuori valle. Avevamo fatto un'interrogazione
in cui andavamo a chiedere le considerazioni in merito e
quant'altro. Con questa interpellanza vorremmo capire cos'è
successo, come mai l'esito è stato un esito così infausto con sette
lotti su sette di imprese di pulizie aggiudicate fuori valle e con
dei ribassi sino al 44 percento.
È una preoccupazione condivisa, gli stessi sindacati hanno
sollevato tutta una serie di preoccupazioni e di perplessità
affermando che è una situazione insostenibile, sostenendo che
vengono pregiudicate le retribuzioni di lavoratori e di
lavoratrici, parlando anche di stipendi che arrivano ad una
riduzione del 50 percento rispetto agli stipendi percepiti prima e
arrivando a dire che spesso chi lavora guadagna meno dell'assegno
di inclusione sociale. Personalmente ho fatto un 116 e mi sono un
po' documentato in materia. Vorremmo capire cos'è successo, se c'è
stata un'indicazione politica di qualcuno in merito ai contenuti
dei bandi, dei disciplinari e dei capitolati di gara. Questo perché
a volte viene molto semplice, molto facile prendersela magari con
Inva che è la stazione unica appaltante, ma in questo caso Inva si
limita a pubblicare il bando che qualcun altro ha predisposto e
vorremmo capire quali erano i presupposti con cui si sono stati
scritti questi tipi di bandi.
Arriviamo alla seconda domanda, quella in cui con somma
preoccupazione e dispiacere, analizzando i documenti, arriviamo a
vedere che una sola ditta valdostana ha partecipato a questi bandi.
Non aveva i requisiti per partecipare come singola ditta, per cui
ha dovuto fare un raggruppamento temporaneo di imprese e l'ha fatto
con altre due ditte fuori valle: una ditta aveva il 60 percento, la
ditta valdostana il 5 percento e l'altra il 35 percento. Su un
bando di pulizie che fino a poco tempo fa era fornito da ditte
valdostane, noi abbiamo avuto una ditta che per partecipare ha
dovuto fare un raggruppamento temporaneo con una partecipazione del
5 percento. La cosa interessante si legge dai verbali della
commissione aggiudicatrice: "La commissione prende atto che, con
riferimento al requisito di capacità tecnico professionale indicato
al punto dell'articolo 26, lettere d), del disciplinare di gara e
sulla base di quanto dichiarato, l'operatore economico potrebbe
concorrere per il solo lotto n. 7"; per cui questa ditta valdostana
fa un raggruppamento d'impresa e la commissione le riconosce in
base ai requisiti tecnici professionali la possibilità di
partecipare ad un solo lotto. Qualcuno si è posto il problema come
noi riusciremo mai a far decollare il sistema valdostano, a dare
lavoro alle imprese e alle cooperative valdostane, se su sette
lotti una sola ditta può partecipare al solo lotto n. 7, con un
raggruppamento temporaneo per una percentuale del 5 percento,
mentre per concorrere agli altri avrebbe dovuto integrare la
dichiarazione a controprova del possesso dei requisiti? Non stiamo
parlando di appalti di centrali nucleari dove magari non c'è la
tecnologia! Io penso che, quando parliamo di pulizie, dire che non
c'è il requisito di capacità tecnico professionale...ma come
pensiamo di girare pagina al sistema Valle d'Aosta? Da altre parti
stanno andando avanti e nel frattempo che noi raccogliamo i cocci
delle nostre imprese. Il 10 maggio il Consiglio dei Ministri
approva il decreto legislativo con le norme di attuazione dello
Statuto speciale della Provincia autonoma di Trento e Bolzano che
disciplinano, con legge provinciale, le procedure di aggiudicazione
e dei contratti pubblici relativi a lavori, servizi, forniture,
nonché agli interventi atti a agevolare la partecipazione agli
appalti pubblici delle piccole e medie imprese". Noi dormiamo sonni
tranquilli, facciamo morire il nostro tessuto, le nostre imprese,
aggiudichiamo a piene mani fuori valle con ribassi fino al 44
percento e da altre parti probabilmente qualcuno sta pensando a
quello che può essere un futuro per la Valle d'Aosta.
Se vogliamo aggiungere ancora qualcosa, abbiamo appreso che in
futuro avremo un'importante novità, il pareggio di bilancio. Ma
come pensiamo noi di pareggiare i conti e di aumentare le entrate
se continuiamo ad aggiudicare fuori valle? La preoccupazione è
questa: che futuro pensiamo di mettere in piedi, come pensiamo di
voltare pagina, come pensiamo di tutelare i lavoratori, come
pensiamo di mettere un minimo di prospettiva a chi magari aveva già
un lavoro non così pagato, magari era già part time, e adesso avrà
il 50 percento del part time?
L'ultima domanda è la seguente: "quali controlli siano stati
messi in atto o si vogliano mettere in atto al fine di verificare
il rispetto di quanto previsto nelle offerte delle imprese
aggiudicatarie e quali sono le ripercussioni in termini di
riduzione del personale e di orario rispetto ai precedenti
appalti".
Presidente -
Per la risposta, la parola all'Assessore
Perron.
Perron (UV) -
Su tutta una serie di sue considerazioni,
collega, non posso che essere d'accordo circa le preoccupazioni sul
sistema Valle d'Aosta. La valutazione dovrebbe essere un po' più
ampia e non su un singolo fatto come questo. Io proverò a
riassumere in modo puntuale le domande che lei mi ha posto.
È il Dipartimento bilancio che ha provveduto a redigere la
deliberazione n. 430. È una delibera di autorizzazione a contrarre
mediante procedura aperta che richiama il decreto n. 163/2006,
avvalendosi della Centrale unica di committenza e con la quale sono
stati approvati i criteri di aggiudicazione della gara, offerta
economicamente più vantaggiosa e la spesa complessiva di oneri di
sicurezza per 8,003 milioni euro, (sette lotti per l'appalto delle
pulizie e un lotto per i servizi di facchinaggio). È lo stesso
Dipartimento che ha provveduto a redigere e a trasmettere poi alla
Cuc il capitolato speciale d'appalto, il Duvri e ulteriori
documenti di gara sono stati poi redatti successivamente dalla Cuc.
Le indicazioni utili all'individuazione dei requisiti, i criteri e
la base d'asta, sono derivati dallo studio dell'appalto Consip e
dall'esame di altri bandi di gara con la medesima tipologia di
servizio e questo ha permesso di individuare anche i prezzi al
metro quadro. Pur non essendo stato possibile aderire alla
convenzione Consip, perché la medesima non consente atti aggiuntivi
per l'inserimento di nuove prestazioni e comportava l'acquisizione
di altri servizi tra i quali almeno uno di manutenzione, la stessa
convenzione è comunque un punto di riferimento per le tariffe che
sono applicate a livello nazionale, dalla quale peraltro non si può
prescindere per definire gli importi di gara. L'appalto è stato
inoltre scritto facendo riferimento all'appalto tipo per i servizi
di pulizia approvato dall'Anac. Il monitoraggio effettuato nel
corso del vecchio appalto ha permesso di apportare dei correttivi
finalizzati all'ottimizzazione di alcuni servizi resi
all'Amministrazione regionale: alcune prestazioni in precedenza
previste giornalmente, anche in un'ottica di economicità, sono
state ritenute eccessive rispetto alle reali esigenze degli uffici.
Solo per fare un esempio, l'attività di spolverare giornalmente le
scrivanie è sembrata eccessiva e si è ritenuto più opportuno
immaginare un'attività di tipo settimanale (questo per farle solo
un esempio del ragionamento che si è fatto). La scelta sul criterio
dell'offerta economicamente più vantaggiosa è definita, per com'è
stata formulata dal Codice dei contratti, come quella più
garantista sia in relazione al tipo di servizio acquisito che in
relazione all'offerta economica che dovrebbe essere più veritiera,
quindi meno orientata all'abbassamento estremo dei prezzi;
circostanza, questa, che è tipica dei contratti aggiudicati con il
criterio del prezzo più basso.
Punto n. 2: "le considerazioni". I requisiti di capacità tecnica
e professionale prescrivevano di indicare il volume di affari per
servizi analoghi prestati negli ultimi tre anni. L'unica ditta
valdostana in raggruppamento temporaneo ha avanzato, in fase di
pubblicazione di gara sul sito della Cuc, un quesito al fine di
interpretare i requisiti della capacità tecnica e professionale;
nonostante la risposta della Cuc che spiegava con chiarezza quali
fossero i requisiti, si è palesata la difficoltà dello stesso
raggruppamento temporaneo. In pratica i requisiti richiesti si sono
riscontrati solo per la gara relativa al lotto n. 7, che peraltro è
uno dei meno corposi in termini di denaro e superficie. Il quesito
era rivolto al fatto se il fatturato dell'Ati fosse richiesto
sommando i fatturati delle imprese partecipanti all'Ati o senza
considerare la quota di partecipazione. Puntualizzo, perché lei lo
ha evidenziato prima: è chiaro che il requisito è soddisfatto nel
momento in cui il fatturato è raggiunto, tenendo conto della quota
di partecipazione all'Ati. Questo corrisponde alla logica di
evitare che una ditta con poca esperienza nella gestione di
forniture importanti si associ ad un'altra impresa con quote
minime, ma senza acquisire il saper fare che discende dalla
partecipazione alla gara di un partner con una percentuale
qualificata. Le uniche considerazioni possibili attengono quindi al
fatto che questi appalti di servizi sono particolarmente gravosi e
i requisiti di partecipazione obiettivamente sono molto selettivi.
Proprio per questo motivo sono ammessi i raggruppamenti temporanei
di imprese, per ovviare alla mancanza di capacità posseduta a
livello di ogni singola azienda. Qualcuno ha ventilato anche in
questo periodo la possibilità di aumentare il numero di lotti, in
modo da rendere gli stessi più piccoli e quindi magari più
appetibili per aziende di modeste dimensioni. Il problema qui - e
lei lo sa bene - è che occorre rispettare delle norme che non ci
permettono purtroppo di spezzettare artificiosamente l'acquisto di
un servizio.
"Quali controlli": su questo abbiamo lavorato e stiamo lavorando
molto. I coordinatori - solo per elencarle cosa sta succedendo - su
richiesta dell'Ufficio gestione servizi, hanno nominato dei
referenti del servizio per ogni stabile. I referenti hanno
l'impegno di controllare in modo puntuale se vengono eseguite tutte
le prestazioni previste nel capitolato speciale d'appalto, quindi
nel contratto; ogni aggiudicatario deve elaborare un piano
operativo dei servizi, elaborato mensile su base giornaliera
relativo al mese successivo a quello dell'elaborazione, e consiste
in tutta la schedulazione delle attività da eseguirsi nel periodo
di riferimento. Questo piano deve comprendere e dettagliare per
ciascuna area e per ciascun immobile oggetto del servizio i servizi
previsti, il calendario di esecuzione, i giorni e gli orari degli
interventi. Il programma operativo concordato con il referente
dello stabile - anche questo mi sembra un ragionamento interessante
- deve essere consegnato al medesimo referente dello stabile con un
anticipo di almeno 15 giorni lavorativi rispetto all'inizio del
periodo di riferimento e da quest'ultimo approvato. Ancora:
mensilmente l'aggiudicatario deve redigere un verbale di controllo,
che è consegnato entro il 15 di ogni mese al referente dello
stabile, e consiste in un elaborato su base giornaliera ottenuto
integrando il piano operativo con l'effettiva attività svolta. C'è
la firma di un verbale da parte del referente dello stabile come
accettazione di tutte le attività svolte e tutta questa
documentazione viene poi trasmessa al referente dello stabile e
all'Amministrazione. Qualora non vengano eseguite tutte queste
attività previste si applicano le penali. Le ditte devono svolgere
i servizi che non sono prestati. L'Amministrazione quindi, per
l'appalto in corso come per i pregressi, ha richiesto alle ditte
aggiudicatarie un servizio con le caratteristiche che erano state
indicate nel capitolato speciale, e non ha determinato il
tempo/lavoro, un'attività che è demandata alle ditte
aggiudicatarie. Pertanto ogni ditta - aggiungo purtroppo - gestisce
in modo autonomo il numero di persone impiegate, le ore assegnate
ai sensi dell'articolo 4.2 del contratto nel rapporto impresa
pulizia/servizi integrati e multiservizi. Segnalo che in alcuni
casi parte del personale addetto ai servizi di pulizia svolge il
proprio lavoro per più ditte, quindi in alcuni casi lo stesso
dipendente è titolare di diversi contratti di lavoro.
Sono cosciente e conscio delle difficoltà, quindi dal nostro
punto di vista l'Assessorato è molto attento a monitorare ciò che
avviene in sede di esecuzione del contratto. Il 15 aprile, in una
prima fase, abbiamo già convocato i rappresentanti delle ditte per
avere informazioni puntuali sulle modalità di svolgimento del
servizio e anche delle condizioni applicate ai lavoratori. Non
contenti di questo, il 10 maggio ho provveduto personalmente a
scrivere nuovamente alle diverse ditte per comunicare la nostra
apprensione circa i livelli retributivi dei lavoratori (quello che
diceva lei poc'anzi). Stiamo attendendo in questa fase le risposte
da parte di tutte le ditte. Solo una ha risposto spiegando che le
ore assegnate erano applicate in un primo periodo di monitoraggio e
che in alcuni casi hanno già provveduto ad adeguare il monte ore,
cercando quindi di performare meglio il lavoro e di dare una
risposta più puntuale ai lavoratori. Abbiamo cercato di agire
mettendo anche in contatto i responsabili delle ditte con i diversi
Dipartimenti dell'Amministrazione regionale, al fine di concordare
e capire da parte nostra quali sono le modalità di svolgimento del
servizio che possono essere ritenute più consone alle esigenze
lavorative regionali. Questa attività ci ha permesso di risolvere
alcuni problemi, mentre altri - concordo con lei - continuano ad
esistere. Siamo assolutamente coscienti delle difficoltà, ma stiamo
cercando di monitorare con molta attenzione e di lavorare a pieno
regime su quella che deve essere un'attenzione su tutti i livelli
di questo servizio che l'Amministrazione regionale eroga.
Presidente -
Per la replica, la parola al Consigliere
Gerandin.
Gerandin (UVP) -
Io non voglio mettere la malafede in
queste scelte, non è mia intenzione, ma qua c'è stata una serie di
errori uno dietro l'altro che hanno portato a queste conseguenze
nefaste. Non c'è altro termine: sono nefaste per il bilancio della
Regione, perché noi, con le imprese che aggiudicano fuori, perdiamo
tutto quello che c'è da perdere; sono nefaste per i lavoratori,
perché non c'è nessuna tutela e lei l'ha confermato. Quando lei
dice che ogni ditta gestisce in piena autonomia il numero del
personale e le ore che vengono date alla singola persona, significa
che se prima per fare 100 metri quadri ci volevano cinque ore
adesso lo devono fare in tre, perché vengono pagate tre ore. Questo
è il vero problema!
È normale che voi abbiate messo a base d'asta i prezzi che
vengono dai capitolati Consip, non è questo che mi scandalizza.
Però se lei mi dice che alla fine il discorso dell'offerta
economicamente più vantaggiosa è la più garantista per un'offerta
veritiera, quella che magari è meno basata sul rapporto con il
prezzo...ma ci sono dei ribassi al 44 percento! Se non c'era questa
offerta economicamente più vantaggiosa, cosa succedeva: venivano a
lavorare gratis questi? Avrebbero abbassato ulteriormente. C'è
qualcosa che non torna, come non torna il fatto che ci sia un'unica
impresa valdostana che abbia potuto partecipare in raggruppamento
d'impresa con il 5 percento. Gli altri non hanno neanche potuto
partecipare, fuori dai giochi! Adesso lei mi viene a dire,
Assessore - e può essere una motivazione che le hanno scritto - che
bisogna evitare che ditte con poca esperienza si associno...ma meno
male se si poteva associare qualche ditta che magari aveva meno
fatturato ma che comunque per anni ha operato e ha fatto le
pulizie...e dico pulizie, perché non è che abbiamo progettato
chissà che cosa!
Se la Valle d'Aosta non è in grado di tutelare - la mia
preoccupazione va anche al futuro - l'aggiudicazione di servizi di
questo genere, dove è indubbio che ci vada una professionalità e
quant'altro anche per quello che riguarda il discorso delle
pulizie, ma come faremo a tutelare le nostre imprese, quelle che
magari hanno bisogno di un minimo di tecnologia o quant'altro? Non
saremo in grado di tutelare nulla! Lo ripeto: da altre parti si
stanno muovendo. Invece di andare a dividerci tra il sì e il no
sulla riforma costituzionale, le altre Autonomie speciali hanno
messo sul piatto il discorso della normativa di attuazione. Noi qua
no, qui siamo ancora divisi tra sì, no, astenuti e vedremo! Da
altre parti stanno portando a casa le normative di attuazione, vedi
quella del 10 maggio, il decreto legislativo contenente le norme di
attuazione dello Statuto delle Province autonome di Trento e
Bolzano riguardanti le procedure di aggiudicazione dei contratti
pubblici relativi a lavori, servizi e forniture, questi sono i
risultati tangibili! È inutile che ci dividiamo sulla forma e non
sulla sostanza, qua c'è stata una serie di errori macroscopici che
hanno portato a questa situazione.
Assessore, lei ha detto che il 10 maggio l'ha fatto, ma io la
invito veramente a farlo una volta alla settimana, faccia queste
verifiche, affinché vengano rispettati i diritti dei lavoratori.
Non possono essere sfruttati solo perché qualcuno ha fatto il 44
percento di ribasso.
Ultima considerazione: sul costo di questo appalto ci metterete
il coordinamento dei coordinatori e i controllori che devono
controllare il servizio e le pulizie? Lo metterete a rendiconto
questo, che giornalmente devono vedere cosa hanno pulito, chi ha
pulito, in quanti hanno pulito? Mettetelo, perché alla fine i danni
saranno ben maggiori!
