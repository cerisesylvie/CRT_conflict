Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3149 del 19 dicembre 2007 - Resoconto
OGGETTO N. 3149/XII - Interrogazione: "Contratti di lavoro
precari presso l'Azienda sanitaria valdostana".
Interrogazione
Constatato che diverse centinaia di dipendenti dell'Azienda
sanitaria valdostana hanno dei contratti di lavoro precari, con
diverse modalità, mentre altre decine di persone lavorano
all'interno delle strutture sanitarie in qualità di dipendenti di
aziende, come l'INVA, che gestiscono dei servizi in regime di
appalto o concessione;
Evidenziato come una notevole percentuale di tali operatori
possiede notevoli professionalità ed in particolare è altamente
rappresentata la qualifica di infermiere professionale;
Preso atto inoltre che, proprio a causa del precariato, vi è
un certo ricambio tra i lavoratori precari, con le conseguenti
difficoltà di organizzazione del lavoro e di coordinamento del
personale
i sottoscritti consiglieri regionali
Interrogano
il Governo regionale per conoscere:
1) per conoscere quanti siano i dipendenti precari
dell'azienda USL della Valle d'Aosta, suddivisi per qualifiche
professionali e per tipologia di contratto;
2) quanti siano i dipendenti di aziende esterne all'USL che
lavorano nelle strutture sanitarie e quanti di loro godano di
contratti a tempo indeterminato;
3) quale sia l'entità dell'avvicendamento delle persone
precarie ed in particolare tra gli infermieri
professionali;
4) quali contratti collettivi di lavoro siano utilizzati
dalle aziende esterne all'USL per la remunerazione dei propri
dipendenti.
F.to: Sandri - Fontana Carmela
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Parto dicendo che sono profondamente
convinto che sia necessaria una stabilizzazione del precariato in
sanità particolarmente (ma in tutti i settori), perché la qualità
del lavoro dipende dalla professionalità e la professionalità si
può esprimere quando c'è una stabilizzazione. Su questo c'è un
cammino ,iniziato nel 2006, con sindacati. Deve essere un percorso
conforme ai finanziamenti e alle leggi. Si sa come nel 2006 sia
stato applicato il patto di stabilità alla Val d'Aosta: noi abbiamo
presentato ricorso, ma la risposta del ricorso è arrivata a gennaio
2007, per cui il 2006, pur essendoci una volontà come ho detto
precedentemente, è stato un anno di interruzione. Si pensava di
dover abbattere la spesa corrente dell'1,4% del bilancio del 2004 e
si sa che questo ci penalizza, nel senso che la parte corrente sono
gli stipendi.
Faccio ancora una premessa: la Regione Val d'Aosta ha una
percentuale di spesa in bilancio per il personale del 46,1%,
rispetto al Piemonte che spende il 35% e la Lombardia il 23%, cioè
noi siamo quelli che esternalizziamo di meno, ma queste leggi di
mercato che prevedono il taglio in parte corrente della spesa,
impongono quasi una riduzione o una esternalizzazione che in certi
settori ormai è necessaria, pur con le garanzie dovute.
Per le richieste fatte - poi le darò le tabelle - in questo
momento, al 27 novembre 2007 i precari sono 253: erano di più al 31
dicembre 2006, cioè 257. Su questo mi permetto di dire che nel 2007
(il patto di stabilità è stato concordato nel mese di marzo e
quindi approvato, ma la risposta scritta è arrivata a
maggio-giugno), con i sindacati abbiamo iniziato un cammino di
stabilizzazione del precariato, per cui questi 257 diverranno a
fine gennaio meno di 200, perché c'è un concorso per 15 infermieri,
8 autisti e diverse figure. Nel 2007 abbiamo, dunque, percorso una
strada di stabilizzazione del precariato, che per problemi
concorsuali terminerà nel gennaio 2008, abbattendo di circa 50
unità anche questo numero di 257.
In finanziaria questo è stato detto chiaramente, cioè la deroga
per la sanità e soprattutto in bilancio è stato previsto un milione
di euro per la stabilizzazione del precariato, percorso che
continuerà nel 2008 sicuramente e con un piano biennale o triennale
arriverà, se non all'abbattimento di tutto il precariato, alla
diminuzione sicuramente di questa situazione. Il Presidente Caveri
incontrerà nel mese di gennaio tutti i sindacati per un protocollo
comune, dopo di che si cominceranno gli accordi e i contatti
nell'ambito specifico della sanità.
Ho risposto al primo quesito sul numero dei precari. Sui
contratti di esternalizzazione abbiamo circa 150 lavoratori in
questo momento: sono contratti di lavoro del settore, l'azienda
verifica e al momento del contratto prevede espressamente un
controllo del tipo di contratti, che però essendo pluriennali,
spesso sono di stabilizzazione e non a tempo indeterminato.
Mi si chiede se c'è un avvicendamento. Il turnover è
estremamente basso se non nullo, nessun lavoratore è stato
forzatamente allontanato e le dimissioni sono avvenute
volontariamente o per ragioni personali.
Al punto 4) "quali contratti collettivi di lavoro siano
utilizzati": ripeto, sono i contratti di riferimento e prevedono
espressamente un controllo dell'azienda.
Per sintetizzare direi che il precariato in sanità, maggiormente
che in altri settori, debba essere stabilizzato. Si è iniziato un
cammino già nel 2007 e negli anni successivi si procederà. È chiaro
che le modalità di stabilizzazione del precariato saranno di tipo
concorsuale e comunque verificate insieme ai sindacati, con i quali
abbiamo un appuntamento a breve.
Presidente
- La parola al Consigliere Sandri.
Sandri (PD)
- Mi chiedevo se c'è il numero legale
dell'assemblea, perché senza le opposizioni credo che la
maggioranza non esista in questo momento: compreso il Consigliere
Fiou siete in 14...
Presidente
- Invito i consiglieri a restare in aula
Sandri (PD)
- ...va bene così, Presidente. È per avere un
po' di auditorio, altrimenti diventa noioso parlare ai banchi. Mi
prenderò qualche minuto successivamente, perché il tempo è
trascorso in questa istruzione.
Ringrazio l'Assessore per i dati e richiederei se può farmi
avere la tabella che ha annunciato, perché potrebbe essere
importante.
Ritengo opportuna la premessa che ha fatto l'Assessore, il quale
è convinto della necessità della stabilizzazione, e ci sono anche
degli atti della ultima finanziaria che vanno in questo senso,
quindi mi sembra che stiamo ragionando sulla stessa lunghezza
d'onda. Però mi permetto di evidenziare due o tre dati per cui la
sua risposta non mi convince, nel senso che ho l'impressione che la
situazione sia peggiore di quella che ha descritto l'Assessore,
perché dai dati che sono usciti su "La Stampa", pagina regionale,
dei 530 posti da infermiere professionale in organico solo 430 sono
coperti con persone a tempo indeterminato, ci sono 100 posti di
infermieri liberi. Allora qui c'è un problema di trovare il modo
per arrivare con rapidità alla copertura di quei posti che sono
previsti dall'organico, trovando tutto quello che può essere utile
all'interno del patto di stabilità, ma il partire per il prossimo
concorso con 14 - non 15, Assessore! - non è il passo giusto,
perché significa che anche dopo gennaio ci saranno circa 85-90
infermieri professionali, cioè persone di alta specializzazione di
cui abbiamo grande carenza e che dovremmo trattare molto
bene...
(interruzione dell'Assessore Fosson, fuori microfono)
...ho preso i dati dal giornale, lei non li aveva detti prima;
mi fa piacere che dalla tabella scopriamo che sono 43 ...quindi
sono una trentina di persone. Questo mi fa piacere, perché bisogna
tener conto che non c'è solo la mobilità dei pazienti verso
l'esterno, ma c'è sempre più una mobilità del personale
specializzato il quale, nel momento in cui in Valle non è tutelato
e non ha quelle soddisfazioni sia professionali sia dal punto di
vista stipendiale, se ne va! Da noi abbiamo un alto numero di
emigrazione di personale specializzato valdostano negli ospedali
svizzeri, ma anche in Piemonte: l'ospedale di Ivrea ci ha fregato
alcuni neo laureati della scuola infermieristica. Noi produciamo
attraverso la scuola che è di buona qualità del personale che non
rimane in Valle.
Questa situazione dimostra che sul personale specializzato c'è
una emergenza. La stabilizzazione del personale altamente
qualificato è una emergenza su cui dobbiamo intervenire con
prontezza e bisognerà anche pensare a qualche incentivo dal punto
di vista dello stipendio, perché abbiamo sì la concorrenza del
Piemonte, in cui gli stipendi sono uguali a quelli della Val
d'Aosta, ma abbiamo anche quella della Svizzera, dove l'infermiere
professionale o un ostetrico prende il doppio di quello che prende
in Valle. Abbiamo del personale di Charvensod, di Allein, che
lavora regolarmente in Svizzera e che lavorava prima per l'USL
della Val d'Aosta: questo è un dato su cui dobbiamo riflettere,
sulla necessità di dare spazio a queste persone!
Per quanto riguarda le altre questioni che abbiamo posto, mi fa
piacere che ci sia il controllo dell'USL, ma mi sembra che funzioni
poco, perché INVA, ditta di proprietà della Regione, assume il
personale che lavora all'USL con il contratto dei metalmeccanici.
Questo non va bene, perché lì si sta facendo una speculazione sul
lavoro, avendo un enorme precariato, perché di quei 150 gli
stabilizzati sono pochissimi. All'INVA di stabilizzato c'è
pochissimo personale che lavora all'USL, soprattutto tutti quelli
che lavorano all'USL per INVA hanno un contratto da metalmeccanici
e hanno delle condizioni di contratto che non sono paragonabili con
quelle dell'USL. Pertanto l'intervento che chiedo alla Giunta non è
solo quello di stabilizzazione del personale dell'USL, ma anche di
prendere per le orecchie il direttore di INVA, affinché si comporti
diversamente, perché non ci siamo assolutamente con le aspettative
della popolazione della Valle. Chi lavora in sanità, deve avere il
contratto della sanità, che sia interno o esterno, e questo a
maggior ragione quando la ditta esterna è una ditta di proprietà
della Regione.
Per quanto riguarda le spese per il personale che sono così
alte, bisogna poi valutare quante sono per il personale medico e
quante per il comparto. Ho l'impressione che ci sia un po' di
disequità all'interno delle spese per il personale: ci sono degli
"eletti" che guadagnano molti soldi attraverso dei megaprogetti
obiettivo - che, devo dire, l'Assessore è riuscito a calmare
nell'ultimo anno, bisogna dargliene merito, ma che in tempi non
lontani erano esagerati - mentre il personale appartenente al
comparto ha delle entrate minori, quindi secondo me quella spesa
deve ritrovare una perequazione che forse attualmente non ha.
Si dà atto che dalle ore 10,23 presiede il Vicepresidente
Tibaldi.
