Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2963 del 22 gennaio 2003 - Resoconto
OGGETTO N. 2963/XI Mobilità sanitaria interregionale passiva in
Valle d'Aosta nell'anno 1999. (Interrogazione)
Interrogazione Venuto a conoscenza della delibera n. 5046 del
23/12/2002 riguardante la mobilità sanitaria interregionale passiva
dell'anno 1999;
Tenuto conto che nella delibera di cui sopra si evince che nel
1999 vi è un saldo negativo della mobilità sanitaria pari a circa
10 milioni di Euro;
Considerati gli urgenti investimenti che il Governo regionale ha
da tanto tempo intrapreso nel settore, nel tentativo di completare
e migliorare l'offerta sanitaria;
Tenuto conto dell'importanza del ruolo della sanità pubblica in
Valle d'Aosta, in funzione del proprio particolarismo morfologico e
culturale;
Evidenziato, come si evince dai dati sopracitati, che esiste una
forte "migrazione" sanitaria in uscita, in considerazione del fatto
che nel 1998 il saldo negativo era pari a circa 7 milioni di
Euro;
il sottoscritto Consigliere regionale
Interroga
l'Assessore competente per sapere:
1) quali sono le valutazioni di questi dati;
2) quali sono gli interventi intrapresi o che stanno per esserlo
al fine di limitare concretamente la mobilità sanitaria in uscita
dei Valdostani;
3) se è a conoscenza delle patologie che inducono i Valdostani a
curarsi presso altre regioni.
F.to: Lanièce
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
La deliberazione della Giunta regionale n.
5046/2002 citata dal Consigliere Lanièce, ha approvato l'impegno
dell'intera somma iscritta nel bilancio di previsione dell'anno.
Tale procedura è necessaria al termine dell'esercizio finanziario
di riferimento, nell'attesa della definizione finale in sede di
accordi bilaterali fra le regioni - peraltro ancora in corso - del
saldo effettivo dovuto per la mobilità interregionale passiva della
nostra regione per il 1999. Ciò per dire che quel dato è
fuorviante, perché gli accordi bilaterali sono molto complicati e
si concludono mediamente due anni dopo, se non tre.
Nel 1999 il saldo presunto conosciuto a tutt'oggi ammonta a
circa 17 miliardi, cioè 8.774.000 €, meno del previsionale. Tale
cifra è determinata dal fatto che se, da un lato, sono diminuiti i
DRG medici - per DRG si intende un termine tecnico che definisce i
ricoveri - ovvero meno 114, dall'altro, sono aumentati i ricoveri
chirurgici, più 326. In altri termini, aumentano i ricoveri con DRG
più cari e diminuiscono i ricoveri con DRG meno cari, perché i
costi dei DRG sono definiti dalle singole regioni. Sono stati presi
in considerazione i primi 30 DRG medici - distinguo fra DRG medici
e DRG chirurgici - di fuga più frequenti per numero di pazienti
dimessi.
Nonostante il numero dei pazienti per questi primi 30 DRG sia
diminuito nel 1999 rispetto all'anno precedente, passando da 1418 a
1320, per cui circa 100 pazienti in meno, la spesa relativa anziché
diminuire è aumentata, passando da 4,768 miliardi a 4,960 miliardi.
Ciò è forse spiegabile, in alcuni casi, per un aumento delle
tariffe di alcuni DRG effettuato autonomamente da quelle regioni,
verso cui indirizza la fuga; in altri casi, perché il tipo di
patologia per cui il paziente si reca fuori Valle prevede un DRG
più costoso. Nello specifico, sono aumentati i casi di fuga
relativi a malattie oncologiche, leucemia acuta senza interventi
chirurgici maggiori più 20 casi, linfoma e leucemia non acuta senza
complicazioni più 23, neoplasie del sistema nervoso più 19.
Relativamente ai primi due casi la spiegazione potrebbe risiedere
nel fatto che, negli ultimi anni, l'approccio terapeutico verso
queste patologie ha visto il prevalere di trattamenti più
aggressivi rispetto al passato. Tali trattamenti giungono spesso al
trapianto del midollo osseo e presumono quindi un impegno
tecnologico molto avanzato, di cui attualmente la Valle non dispone
e di cui difficilmente disporrà, aggiungo.
Rispetto a questo tema, è noto che ultimamente è stato approvato
l'ingresso dell'U.O. di oncologia nella rete oncologica
interregionale Piemonte-Valle d'Aosta e questo permetterà di
agganciarsi ai centri del Piemonte e della Valle d'Aosta più
specializzati per singola patologia tumorale. Questo potrebbe anche
comportare, paradossalmente, un aumento di certa mobilità passiva,
ma nella logica non di far spostare il paziente in questo caso, che
rimarrebbe ricoverato ad Aosta, ma di usare tecnologie mediante la
telemedicina.
Sono in aumento anche i casi di avvelenamento ed effetti tossici
dei farmaci, più 26, e di disturbi mestruali ed altri disturbi
dell'apparato riproduttivo femminile, più 12.
Diminuiscono, invece, i casi per chemioterapia non associata a
diagnosi secondaria di leucemia acuta, meno 23; i casi di
esofagite, gastroenterite, miscellanea di malattie dell'apparato
digerente, meno 18; i casi di malattie minori della pelle senza
complicanze, meno 12; i casi di malattie endocrine senza
complicanze, meno 11; i casi di affezioni mediche del dorso, meno
11. Per quanto riguarda i primi 30 DRG chirurgici di fuga, si
evidenzia un aumento dei dimessi, così come aumentano i casi
riferiti agli interventi sul cristallino con o senza vitrectomia,
più 33; agli interventi sulla mano e il polso, più 25; agli
interventi sul sistema cardiovascolare per via percutanea, più 18;
ma soprattutto aumentano i casi riferiti agli interventi sul
ginocchio senza complicazioni, più 83. A questo proposito va
ricordato che nel 1999 il Reparto di ortopedia ha ridotto della
metà il numero di posti letto per alcuni mesi, causa lavori di
ristrutturazione. Diminuiscono, invece, i dimessi per interventi
sul dorso e sul collo, meno 16; per interventi di legatura e
stripping di vene, meno 10; per miscellanea di interventi su
orecchio, naso, gola, meno 8; per interventi di ernia inguinale
femorale, meno 6; per interventi su utero e annessi per neoplasie
maligne, meno 5.
Bisogna considerare inoltre che la spesa più elevata si registra
per i DRG di cosiddetta "alta specialità" e pertanto non trattabili
in sede: trapianto di midollo osseo, interventi del sistema
cardiovascolare per via percutanea, interventi sulle valvole
cardiache senza cataterismo cardiaco, by-pass coronarico senza
cataterismo cardiaco. Essa aumenta da 4.116 miliardi pagati nel
1998 a 5.060 miliardi previsti per il 1999. Più specificatamente,
se si considerano i 10 DRG più onerosi per la Valle d'Aosta,
osserviamo che 6 di essi riguardano prestazioni che non vengono
effettuate nella nostra struttura e che lo stesso Piano sanitario
non prevede che vengano effettuati.
Nell'ambito degli accordi di programma stipulati negli ultimi
anni tra gli obiettivi assegnati all'azienda dalla Giunta regionale
vi era e vi è quello della riduzione della mobilità sanitaria
passiva. A fronte di tale obiettivo, l'azienda si è impegnata su
diversi fronti: riduzione delle liste di attesa, attivazione delle
rilevazioni dei dati di prescrizione dei ricoveri da parte dei
medici di medicina generale, con prossima applicazione di un
sistema premio-punizione, sperimentazione della libera professione
a favore dell'azienda, mettendo in atto una serie di azioni
finalizzate ad incrementare e potenziare l'offerta di prestazioni
in tempi ragionevoli per disincentivare la fuga degli utenti verso
altre strutture sanitarie.
Verosimilmente tali azioni hanno ottenuto e stanno ottenendo
risultati positivi e tale affermazione è confortata dalle seguenti
considerazioni e valutazioni sui dati più recenti relativi al 2000
e al 2001. Se si considera tutta la mobilità passiva, comprensiva
cioè di tutte le prestazioni anche non erogabili in Valle d'Aosta,
si evidenzia fra il 2000 e il 2001 una diminuzione del numero di
pazienti recatisi fuori Valle dello 0,14 percento, a fronte di un
aumento di spesa per le ragioni che dicevo prima.
Se si considera, invece, la mobilità passiva al netto delle
prestazioni che non vengono erogate in Valle d'Aosta -
cardiochirurgia, neurochirurgia, eccetera - e al netto di quelle
prestazioni occasionali, erogate cioè ai cittadini valdostani per
effetto di traumatismi o di patologie acute che richiedono ricovero
urgente indifferibile, indipendenti quindi dall'efficacia ed
efficienza dell'azienda e invece legati al luogo in cui si trova
assistito al momento dell'infortunio, il dato evidenzia non solo
una riduzione del numero di pazienti - meno 1,27 percento -, ma
anche una riduzione effettiva di costi pari a circa l'1
percento.
Una considerazione finale: la mobilità attiva e passiva, a mio
parere, non va né demonizzata né esaltata; è espressione della
libera scelta del cittadino, del rapporto di fiducia che sta alla
base del Servizio sanitario regionale, libera scelta che, a mio
parere, va difesa, anche se è di tutta evidenza che certe fughe
sono il risultato o di carenze di professionalità - ed è
sintomatico, se è stata data attenzione alla mia lettura, che
riguardino settori carenti di certe professionalità - o, meglio, di
problemi organizzativi indipendenti dalla capacità e dal
savoir-faire dei medici e dei chirurghi. Significativi sono i dati
sulle operazioni al ginocchio senza complicazioni dove, pur avendo
in Valle d'Aosta un chirurgo all'avanguardia, vi è una fuga
riferita al 1999, ma anche al 2000 e al 2001, derivante sicuramente
dal sovraccarico della sala operatoria e dall'impossibilità di
utilizzare le sale operatorie, soprattutto riferita a quegli anni
in cui il numero delle sedute operatorie è stato notevolmente
ridotto per la carenza degli anestesisti.
Sono situazioni in fase di assestamento, sono assolutamente
fiducioso, perché alcuni dati recentissimi, nei settori carenti, ci
stanno dando delle risposte assolutamente confortanti.
Presidente
La parola al Consigliere Lanièce.
Lanièce (SA)
Prendo atto della risposta dettagliata
dell'Assessore, di cui lo inviterei a fornirmi una copia, in modo
da avere tutti i dati precisi. Questa interrogazione è stata fatta
perché nella deliberazione richiamata in premessa veniva annunciato
questo saldo negativo, ovviamente una cifra indicativa che si
avvicinava a circa 10 milioni di euro.
L'Assessore, nel suo intervento, ha detto che i dati ufficiali
parlano di 8,5 milioni di euro, quindi vuol dire che è già minore
rispetto alle previsioni. Sta di fatto che nel 1998 il saldo
negativo era pari a 7 milioni. L'invito è quindi a cercare di
attuare quello che era previsto nel Piano sociosanitario; infatti,
all'articolo 9 del Piano sociosanitario 1996-1999, al comma 2, si
diceva che fra gli obiettivi che si intendono raggiungere in
applicazione dei macroobiettivi, vi è il progressivo recupero della
mobilità ospedaliera interregionale, intendendosi con questa
espressione la necessità di operare gli opportuni interventi, al
fine di ridurre ed eliminare progressivamente il flusso dei
pazienti che si rivolgono, per patologie di base, presso strutture
pubbliche ubicate in altre regioni. Lo stesso passaggio viene
ripreso anche nel Piano sociosanitario attuale, quello del
2002-2004; infatti, all'articolo 1, si afferma che i progetti
obiettivo e le azioni programmate previste dal Piano sanitario
1997-1999 sono prorogate fino al momento del loro completamento.
Penso che tale obiettivo sia ancora da perseguire e il fatto che
l'Assessore abbia già indicato che ci sono alcuni dati migliori per
gli anni 2000-2001, rappresenta un dato positivo. Occorre però
perseguire questa linea, per evitare che ci si possa trovare di
fronte ad ulteriori dati che dimostrano un peggioramento di questa
mobilità sanitaria interregionale.
La cosa che deve far riflettere, come ha anche indicato
l'Assessore, è il fatto che una parte di "queste fughe" viene fatta
per patologie per le quali in Valle d'Aosta esiste la
professionalità competente. Questo è un dato sul quale bisogna fare
molta attenzione e l'invito che rivolgo all'Assessore è quello di
cercare - per le patologie in cui vi sono le professionalità
adeguate - di evitare "le fughe all'esterno" da parte dei pazienti
valdostani, perché ciò significherebbe una mancanza di fiducia
nelle strutture sanitarie valdostane. Ritengo che questo sia un
obiettivo importante: far sì che i cittadini possano avere la
massima fiducia nella sanità valdostana!
