Classificazione
TRASPORTI E VIABILITÀ
Viabilità



Oggetto del Consiglio n. 3803 del 11 luglio 2024 - Resoconto
OGGETTO N. 3803/XVI - Interrogazione: "Realizzazione dei
lavori sulla Statale 26 nel tratto compreso tra l'uscita
autostradale di Quart e l'ingresso di Aosta".
Bertin (Presidente) -
Punto n. 19. Per la risposta, la
parola all'assessore Sapinet.
Sapinet (UV) -
Il collega Baccega torna sull'argomento
Statale 26, sul quale ci siamo già confrontati e sul quale ancora
ci confronteremo.
Come premessa, ricordo che lo scorso 16 maggio a Roma si è
tenuto un incontro tra i vertici dell'ANAS e una delegazione
dell'Amministrazione regionale per un confronto incentrato sulla
pianificazione degli interventi finanziati dal nuovo contratto di
programma tra il Governo e l'ANAS, contratto approvato a marzo, con
i vari lavori previsti sulle strade statali della nostra Regione.
Il contratto prevede un investimento di risorse sulle strade
statali della Valle d'Aosta per complessivi 14 milioni, di cui 9
milioni sono nuovi stanziamenti. Si recepiscono alcune delle
istanze che la Regione aveva manifestato nel corso di un precedente
incontro presso il competente Ministero, dico alcune non perché le
altre non vengono prese in considerazione, perché ovviamente le
istanze erano diverse e la copertura finanziaria non va a
soddisfare tutte le nostre esigenze.
Già nel marzo del 2023 avevamo segnalato al Ministero delle
infrastrutture e dei trasporti le urgenze relative agli interventi
sulla rete delle strade statali che attraversano il nostro
territorio e tra quelle avevamo prontamente indicato, oltre
all'aggiornamento del piano rotatorie, anche il riavvio della
progettazione dell'intervento di riqualificazione e messa in
sicurezza della strada statale 26 tra svincolo autostradale nel
comune di Quart e il confine di Aosta, come già avevamo detto.
Venendo però alle domande del collega, il primo quesito: "come
si considera il preoccupante silenzio in questa fase relativo ai
lavori da realizzare nel tratto di Statale 26, che dall'uscita
dell'autostrada di Quart si completa all'ingresso del comune di
Aosta", per quanto il collega fa riferimento a delle notizie di
stampa, va evidenziato che, in merito all'incontro specifico, non
era stato fatto un apposito comunicato perché questa era stata una
precisa richiesta di ANAS e l'articolo richiamato dal proponente,
apparso all'indomani, era stata una delle domande da parte dei
giornali, incentrava la propria attenzione sulle somme previste sia
dall'assestamento per il completamento degli interventi di cui
all'accordo di programma con ANAS per la messa in sicurezza degli
incroci lungo le strade statali e nel contempo si richiamavano le
somme stanziate nel contratto di programma tra Governo e ANAS,
destinate anch'esse alla messa in sicurezza degli incroci mediante
rotatoria. Ci è stato chiesto quindi dell'incontro, di questi nuovi
14 milioni e delle risorse che noi abbiamo impiegato in fase di
assestamento, quindi non si è citata la riqualificazione sulla
strada statale 26 perché è già oggetto di finanziamento e non certo
perché non la si ritenga importante, anzi, quindi non parlerei di
preoccupante silenzio ma di domande che invece chiedevano altre
cose. La testata poi aveva predisposto un articolo, come dicevamo,
sul finanziamento anche di questi 14 milioni, quindi 5 già che
erano impegnati in precedenza più i 9 del nuovo stanziamento.
Secondo quesito: "se alla luce dell'incontro a Roma si è
previsto di procedere alla realizzazione di quest'importante
opera". Il progetto va assolutamente avanti, sottolineo che nel
contratto di programma tra Governo e ANAS per il periodo 2021-2025,
l'intervento di sistemazione e riqualificazione del tratto di
statale tra i comuni di Quart e di Saint-Christophe è compreso
nell'elenco e sono già state assegnate risorse per 24 milioni. Al
momento, anche in attesa dell'aggiornamento della progettazione,
non sono previste quote di stanziamento integrativo nell'ambito
degli ulteriori 14 milioni previsti per interventi ANAS in Valle
d'Aosta, destinati interamente alla realizzazione di nuove
rotatorie lungo la strada statale 26. Come già evidenziato anche in
occasione della precedente iniziativa del gruppo di Forza Italia, i
contatti tra le strutture del nostro Assessorato e i competenti
uffici ANAS sono continui e hanno l'obiettivo di favorire
l'elaborazione della nuova progettazione dell'intervento in
oggetto. L'indirizzo è quello del massimo coinvolgimento di tutti
gli attori, quindi non solo ANAS e Assessorato, ma anche i Comuni e
i referenti delle attività commerciali per superare quelle
criticità che emersero dopo l'esame della precedente progettazione.
Resta ferma da parte di ANAS la volontà di procedere con la
progettazione complessiva dell'intera area interessata
dall'intervento con la conferma dell'ipotesi progettuale iniziale,
che prevede la realizzazione di una strada a carreggiate separate
con controstrade laterali a servizio degli accessi.
Terzo quesito: "quando si prevede di portare all'attenzione
della Commissione competente il progetto esecutivo della
realizzazione del tratto di Statale 26 indicato in premessa". Sul
punto ANAS rende noto che quale attività propedeutica alla
progettazione è stato redatto uno studio di traffico mirato a
ottimizzare l'ingombro della piattaforma stradale e
l'organizzazione di flussi veicolari in relazione all'accessibilità
secondaria di carattere commerciale e artigianale presenti lungo
l'asse stradale, anche alla luce degli incontri con gli enti
territorialmente competenti. Sulla base del cronoprogramma
comunicato da ANAS, la redazione del nuovo progetto definitivo si
completerà entro l'autunno e poi si dovranno riacquisire i pareri
autorizzativi. Su questo punto abbiamo anticipato ad ANAS
l'opportunità che, dopo la condivisione e l'approvazione della
progettazione generale dell'intervento, possa essere data priorità
ad alcuni stralci funzionali di maggiore urgenza, tra questi, ad
esempio, le rotatorie previste nell'ambito del progetto
complessivo, questo proprio per dare una prima risposta più rapida
dopo questa attesa. Peraltro, anche durante gli ultimi incontri con
i vertici ANAS, in occasioni magari più conviviali ma che si sono
trasformate anche in momenti di confronto e di lavoro le aperture
del Colle del Piccolo e del Gran San Bernardo, abbiamo ribadito la
necessità che l'ANAS si impegni sempre più per il miglioramento
della circolazione lungo le strade statali 26 e 27. Certamente il
progetto di riqualificazione di questo tratto di Statale 26 è in
questo senso assolutamente prioritario. Il confronto in Commissione
potrà avvenire quindi quanto prima, ovviamente non appena saranno
disponibili degli elaborati su cui confrontarsi secondo il
cronoprogramma previsto da ANAS. Certamente abbiamo già rinnovato
la nostra disponibilità per i confronti in Commissione, in tal
senso anche in collaborazione con il presidente Chatrian abbiamo
già calendarizzato una serie di audizioni prima della pausa estiva,
direi con un calendario che sarà piuttosto intenso considerato che,
come si può intuire, le strutture dell'Assessorato sono impegnate
anche sul fronte dell'emergenza. Il prossimo incontro con ANAS è
previsto in questi giorni e questo tema verrà nuovamente
dibattuto.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Grazie Assessore. Io sono rammaricato per
la sua risposta perché è una risposta che ci aveva dato più o meno
con lo stesso tono un anno e mezzo fa. Intanto le notizie stampa di
cui le ho parlato sono notizie stampa che riportano virgolettate le
sue dichiarazioni, quindi, da questo punto di vista, non è che ce
le siamo inventate o è chi ha redatto gli articoli che ha in
qualche modo interpretato a suo modo le cose che lei ha detto.
Probabilmente noi la prenderemo per sfinimento su questa cosa,
perché è sicuramente un tratto importante. In quei comunicati, in
quei due articoli non si parla assolutamente di questo tratto di
strada. Certo, ne abbiamo parlato, l'abbiamo sollecitato un anno e
mezzo fa, abbiamo detto che era importante, abbiamo fatto tutta una
serie di atti ispettivi, abbiamo predisposto una mozione il 22
febbraio del 2024, mozione che è stata poi approvata da tutto il
Consiglio con il vostro emendamento che abbiamo accettato. Abbiamo
sottolineato che il piano rotonde è praticamente questo: dal 2014
l'unica rotonda che si è aggiunta è quella di Pont-Saint-Martin
all'uscita dalla Valle ai confini con Carema, quella è l'unica
nuova rispetto al piano del 2014. Lei ci dice delle cose che, in
realtà, sappiamo, conosciamo, eccetera; l'unica cosa che non ci
dice e che ci ha detto adesso che non è così è che ci sono 24
milioni di finanziamento, è vero, ma il piano ANAS dice che
quest'opera andrà a costare 35 milioni e 660 mila euro, ovvero che
mancano 11 milioni e 440 mila euro. Allora o troviamo gli 11
milioni per definire questo percorso, oppure quel percorso lì non
si aggiornerà mai, mai e poi mai. Allora noi diremo: "Mettiamo gli
11 milioni o come Regione, o come ANAS e portiamo a compimento
questo percorso". Ora lei mi dice che ci saranno probabilmente
delle rotonde, torneremo su quest'argomento, vediamo se la rotonda
dell'aeroporto si riuscirà a fare, perché è importante soprattutto
per effetto di tutti i centri commerciali che incideranno in quella
zona. Si sposterà l'Euronics, ci saranno altri centri commerciali
che saranno in quell'ambito lì.
Io lo so che ogni tanto lei scarica sul presidente della
Commissione, Chatrian, il fatto che andremo in Commissione...
dobbiamo andare in Commissione, ma dobbiamo andare con gli atti, è
da un anno e mezzo che sollecitiamo questo progetto, non c'è, e
mancano i soldi. Allora la prossima mozione che prepareremo
probabilmente per l'autunno perché non vogliamo incidere nel
prossimo Consiglio ulteriormente, a meno che non si faccia un
Consiglio straordinario, andrà nella direzione di convocare
comunque l'ANAS in questo contesto nelle Commissioni competenti. Ve
lo anticipo.
