Classificazione
TURISMO E INDUSTRIA ALBERGHIERA
Contributi, incentivi



Oggetto del Consiglio n. 43 del 4 novembre 2020 - Resoconto
OGGETTO N. 43/XVI - Interpellanze: "Individuazione di un
piano strategico di azioni a sostegno del settore
turistico-ricettivo" e "Definizione di un piano di emergenza a
favore delle attività turistiche".
Marguerettaz (Presidente) -
Adesso c'è la trattazione
congiunta dei punti n. 25 e n. 27 dell'ordine del giorno. Ha
chiesto la parola il collega segretario Distort, ne ha facoltà.
Distort (LEGA VDA) -
L'interpellanza preparata da me e
dalla collega Foudraz riguarda l'individuazione di un piano
strategico di azioni a sostegno del settore turistico-ricettivo e
introduco l'interpellanza con la lettura di stralci di un articolo
di stampa del 26 ottobre 2020:
"Un durissimo colpo per il turismo della nostra regione", così
Filippo Gérard, presidente dell'ADAVA, l'Associazione degli
albergatori valdostani, commenta la nuova stretta imposta dal DPCM
del presidente del Consiglio Giuseppe Conte. "Dopo un'estate che ci
aveva permesso di rialzare la testa e di recuperare parte delle
perdite conseguenti al primo
lockdown
, ci troviamo
nuovamente costretti a chiudere - aggiunge ancora Gérard -
purtroppo già nei mesi precedenti alla firma del decreto i ripetuti
annunci di chiusura anticipati susseguitisi sugli organi di stampa
nazionale avevano avuto un impatto fortemente negativo sulle nostre
imprese con un aumento esponenziale delle richieste di
annullamento. Non voglio minimamente mettere in discussione -
prosegue Gérard - le motivazioni sanitarie che hanno portato
all'adozione di tale provvedimento, ma le ricadute sul nostro
settore saranno drammatiche e si renderà certamente necessario un
pesante intervento pubblico di sostegno all'economia e
all'occupazione mirata alle sole categorie che subiranno il maggior
impatto da questa ulteriore stretta. Alla nuova Giunta regionale -
sono stralci, quindi non sto leggendo l'articolo integrale -
chiederemo anche di esercitare pienamente la propria autonomia
legislativa e decisionale, ad esempio, sugli orari di apertura dei
ristoranti, come peraltro ha fatto la Giunta provinciale di
Bolzano, con l'adozione di una specifica ordinanza che sposta il
coprifuoco dalle 18 alle 22. Chiederemo un provvedimento analogo
per dare la possibilità anche alle strutture ricettive della nostra
regione, che non hanno servizio interno di ristorazione, di poter
continuare a rimanere aperte e fornire un servizio essenziale ai
pochi ospiti ancora presenti in Valle".
Finisco qui la citazione dell'articolo. Chiaramente, giusto per
introdurre la situazione, era l'articolo relativo alla prima fase,
in questo momento sta risultando addirittura superata perché siamo
in una fase ancora più restrittiva e in attesa, come ha detto
precedentemente il Presidente della Giunta, della definizione della
collocazione della nostra regione in area rossa piuttosto che con
altre colorazioni. Tuttavia il problema rimane un problema
ovviamente imponente: è imponente perché è imponente il peso dal
punto di vista economico e sociale dell'attività turistica
nell'economia globale della nostra regione e quindi il pensare che
la classe politica debba per forza di cose trovare delle
soluzioni... d'altronde è una
conditio sine qua non
; il
mondo imprenditoriale sa fare perfettamente il suo lavoro, ci
troviamo di fronte a una situazione che all'inizio, a marzo era
inaspettata, ora non lo è più perché lo si aspettava.
Non scendo in merito alle scelte del Governo regionale, perché
sappiamo tutti benissimo che abbiamo proceduto con una situazione
molto limitata per condizioni di attività del Consiglio e per il
depotenziamento della disponibilità della nostra Giunta regionale,
sicuramente la situazione è ben diversa e le responsabilità sono
molto più forti sul Governo centrale, tuttavia io chiedo con questa
interpellanza al neo insediato Assessore di competenza qual è la
visione nei confronti di un mondo che occupa la massima incidenza a
livello dei numeri della nostra economia alla vigilia dell'apertura
della stagione che risulta la più significativa nell'arco dell'anno
per gli introiti, per l'economia generale di questo settore, la
stagione invernale; quali siano le azioni che si stanno mettendo in
atto, quali siano gli intendimenti per ulteriori azioni, quali sono
gli orizzonti di una politica di tutela di questa nostra importante
risorsa. Di conseguenza cito esplicitamente i quesiti: "quali siano
le misure attualmente poste in atto per individuare, approfondire
gli scenari prossimi relativi all'emergenza epidemiologica da
Covid-19 con i rispettivi impatti sul settore turistico-ricettivo e
quali siano a tutt'oggi le soluzioni strategiche adottate", primo
quesito dell'interpellanza. Secondo:" se esista l'intenzione di
procedere all'avvio di un piano strategico o comunque di
approfondimento e di messa in atto dell'azione di cui al quesito
precedente e in quel caso quali siano le prospettive, le modalità
di approccio e con quali tempi si intende procedere".
Dalle ore 17:43 riassume la Presidenza il presidente
Bertin.
Bertin (Presidente) -
Sempre in fase di illustrazione, la
parola al consigliere Aggravi.
Aggravi (LEGA VDA) -
Mi associo alle domande fatte
appunto dai colleghi, insieme al collega Sammaritani con cui
abbiamo preparato questa interpellanza e vorrei aggiungere alcuni
elementi importanti. La nostra partiva da uno studio di una società
di consulenza locale e, in particolare, il titolo di un giornale
che riprendeva questo studio in cui si riportava appunto: "Il 61%
delle imprese turistiche resisterebbe solo tre mesi a un
lockdown
". Prima nella risposta dell'Assessore appunto si
parlava della leva finanziaria, della liquidità, il vero problema,
lo sappiamo, le aziende non falliscono principalmente per i debiti
che hanno, ma per la mancanza di liquidità e il
crack
Lehman
prima di tutto lo ha dimostrato. Noi abbiamo una grossa
problematica che è la grossa caratteristica del tessuto economico
valdostano, in particolare quello turistico. Ci sono tantissime
aziende familiari, realtà che hanno un'autonomia finanziaria molto
limitata spesso e che dipendono appunto dagli intermediari
finanziari.
Ho sentito parlare prima di confidi, di rinvio delle rate, di
tutta una serie di misure che sono sicuramente utili e necessarie
per essere potenziate, perché in realtà in parte già sono delle
misure che sono state messe in campo, però bisogna anche tenere
conto che, arrivato l'autunno, tutta una serie di investimenti per
adeguamenti Covid, tutta una serie di limitazioni, soprattutto sul
numero di clienti che quindi hanno inficiato anche la forza che
queste realtà potevano avere... ovviamente sono stati sostenuti e
le imprese già hanno dovuto farne carico. In particolare poi ci
sono dei costi fissi che non sono comprimibili facilmente: pensiamo
alle locazioni. Ci sono ovviamente dei costi che insieme agli altri
sostenuti... perché è vero che la Regione ha dato la possibilità, e
questa mattina nella risposta alla mia prima interrogazione
giustamente il Presidente ha fatto il
compte rendu
anche
degli articoli della legge n. 8, che finanziavano le spese di
investimento per gli adeguamenti Covid, ma c'è chi non ha fatto
queste domande e che le ha sostenute... e speravamo quando abbiamo
scritto questa interpellanza che lo scenario che si sta presentando
non arrivasse in maniera così forte, però la chiusura o la
limitazione degli spostamenti non soltanto interregionali, ma
soprattutto con l'estero... perché ricordiamo che la stagione
invernale non è come qualcuno ogni tanto dice: "da Natale alla
Befana", è molto più lunga, lo vorrei ricordare, perché la stagione
invernale è già in seria difficoltà, perché non la si prepara il 6
di dicembre, la si prepara molto prima. Mancando gli stranieri,
mancherà sicuramente una parte importante di fatturato, soprattutto
perché il turismo italiano o di prossimità, ancorché possa muoversi
a fronte speriamo del miglioramento della situazione sanitaria
regionale, ovviamente è un turismo principalmente del fine
settimana, lo straniero ti permette di fare la stagione in modo
pieno. Noi quindi l'abbiamo chiamato piano di emergenza, ma
comunque volevamo capire un po' meglio se c'erano delle idee chiare
riguardo a quelle che potevano essere le misure, se si intendeva
partire e potenziare, modificare, adeguare quelle già presenti
nella legge n. 8, non abbiamo citato la legge n. 5 ma, di fatto, le
due leggi che hanno già dato aiuto alle realtà, ovvero se c'erano
anche delle ulteriori misure che potevano poi essere sicuramente di
integrazione di quelle nazionali, perché i ristori... e, tra
l'altro, in Valle d'Aosta il ristoro non è che proprio porti bene,
ma il Governo Conte dopo la potenza di fuoco sta parlando di
ristori, sinceramente, rispetto a numeri di altre realtà, sono
molto poco, e soprattutto sappiamo che la vera problematica, sempre
per legarmi al discorso della liquidità, è che bisogna comprendere
quando effettivamente questi aiuti sono pagabili, quando
effettivamente vengono, come si usa dire, messe a terra queste
misure ma soprattutto quando sui conti arrivano ovviamente le
sostanze liquide.
Anche perché il vero problema è che, com'è successo a marzo,
com'è successo precedentemente, purtroppo noi non abbiamo un
orizzonte chiaro di quello che sarà l'impatto delle chiusure delle
misure appunto di confinamento. Anche quindi a fronte appunto di
uno studio che può essere visto come uno
stress test
, che dà
sostanzialmente tre mesi di resistenza alle aziende locali,
vorremmo comprendere se, al di là di un
carnet
di misure,
che, per carità, io capisco siete appena insediati, però io credo
che delle valutazioni siano già state fatte anche in sede di
definizione del programma di legislatura o comunque delle scelte o
delle linee sulle quali intendete procedere.
Presidente -
Per il Governo, la parola all'assessore
Jean-Pierre Guichardaz.
Guichardaz J. (PCP) -
Il tema ripete e ripercorre un po'
le questioni di cui abbiamo già parlato nel corso di questa seduta,
il tema del turismo, così come quello appena trattato degli
esercizi di vicinato, delle attività di intrattenimento è un tema
che sconta in questo momento un'emergenza e una situazione che ha
una prevedibilità diciamo bassissima, nel senso che le misure che
il Governo nazionale, a seguito delle valutazioni che si stanno
facendo rispetto ai livelli di contagio e a tutte le altre
considerazioni contenute nell'ultimo DPCM, di cui abbiamo preso
visione oggi, determinano un continuo riparametrare e una continua
revisione anche di programmi e di strategie sia a medio e breve
termine, sia a lungo termine. Come ho già detto ai colleghi che mi
hanno preceduto e che vi hanno preceduto, l'intendimento diciamo in
condizioni di prevedibilità riguarda una serie di misure che
derivano intanto dalla presa d'atto dello stato di avanzamento
delle misure delle leggi n. 5 e n. 8. Stato di avanzamento
significa sostanzialmente avere i dati precisi in riferimento a
queste due norme e capire in termini più precisi cos'è andato e
cosa non è andato bene nell'utilizzo di queste norme, soprattutto
capire la stima delle risorse avanzate rispetto a queste due norme,
e correggerle per quanto riguarda il breve termine con un'eventuale
manovra che bisogna valutare in sede politica, anche in sede di
sostenibilità finanziaria per un eventuale incremento, e
correggerle nei prossimi giorni non appena avremo dei dati.
Riguardo alla questione specifica del turismo, posso dire che
noi abbiamo un'interlocuzione costante con le associazioni di
categoria, associazioni di categoria che ci rappresentano giorno
per giorno e direi anche ora per ora dei problemi che sono
continuamente in evoluzione, sono assolutamente contingenti. Oggi
non sappiamo se riapriranno le attività e quando riapriranno, se
l'emergenza durerà quindici giorni o se, a fronte di un non
miglioramento dei parametri sanitari, dovrà diciamo prolungarsi. La
programmazione in tempi brevi quindi credo che sia condizionata da
questo aspetto.
Rispetto alla questione strategica e alla strategia che noi
abbiamo rappresentato, per esempio, sul nostro programma, anche lì
devo dire in tutta sincerità che anche i tempi di questo
cronoprogramma sono viziati e sono ovviamente determinati dalla
situazione Covid, perché, nel momento in cui io mi sono insediato,
per esempio, ho cercato di prendere atto dello stato di avanzamento
di alcuni
dossier
: per esempio, il tema dell'Ente unico di
promozione turistica, l'approvazione del nuovo sistema di
classificazione delle strutture alberghiere, l'ammodernamento della
disciplina delle attività turistico-ricettive extralberghiere,
quella dei complessi ricettivi all'aperto, la riforma dell'imposta
di soggiorno, che è un tema che è già stato trattato anche nella
precedente legislatura, la disciplina delle locazioni ad uso
turistico, per esempio, è un altro di quei temi che in più di
un'occasione ricordo di aver sentito trattare all'interno di
quest'aula, l'introduzione di forme di incentivazione di natura
urbanistica per la riqualificazione delle strutture
turistico-ricettive, il tema per esempio della riforma della legge
n. 1 del 2006 e del suo regolamento, il n. 2 del 2007 relativamente
alla classificazione e all'ampliamento, per esempio, delle
tipologie proprio specifiche nell'ambito della somministrazione
alimentare. Tutti temi che richiedono un grosso lavoro di
elaborazione, di ripensamento e di riscrittura, ma che oggi sono...
come anche il marchio ombrello, per esempio, è un altro di quei
temi che è nel nostro programma ed è, diciamo, sulla mia scrivania
in termini di
dossier
, che richiedono però una compensazione
rispetto alla situazione attuale. Sono strategie che quindi,
ripeto, si faranno a seconda della situazione, adesso vediamo e
vedremo se entro questa sera intanto sapremo in quale particolare
fascia ci collocheremo e da domani poi, sia con le ordinanze, sia
con dei ragionamenti rispetto alle misure di compensazioni anche
regionali, che devono comunque interfacciarsi con quelle previste
di cui non sappiamo ancora precisamente nel decreto ristoro bis,
che è stato preannunciato, di cui conosciamo sommariamente i
contenuti, ma che non è ancora del tutto definito. In questo
momento quindi non ho la possibilità e non sarebbe neanche
intellettualmente onesto da parte mia poter dire che, in prossimità
delle prossime contingenze, noi saremo in grado di intervenire in
un modo piuttosto che in un altro, lo sapremo sicuramente nei
prossimi giorni anche in base alla situazione così come si
sviluppa.
Presidente -
Per la replica, la parola al consigliere
segretario Distort.
Distort (LEGA VDA) -
Chiaramente introduco la mia replica
con lo stesso criterio della mia replica trattata al punto n. 11.
Io riconosco il suo neo insediamento e quindi, sotto questo punto
di vista, il beneficio di un immediato avvio di un lavoro imponente
che deve essere svolto. Tuttavia, sempre per la franchezza di cui
ho parlato precedentemente e che conto di mettere sempre in atto,
devo dire che "il buongiorno si vede dal mattino", vedo poca
chiarezza nelle strategie. Sotto questo punto di vista, Assessore,
non creda che questa sia una posizione
cliché
dell'opposizione che vuole criticare. Assolutamente no, "sparare
sull'ambulanza" non mi piace, il mio spirito militare mi impone di
vedere ben altri tipi di contese. Tuttavia le dico questo: in
questa situazione che io vedo assolutamente assente di un piano
potrebbe essere la condizione della
tabula rasa
, ecco,
quindi comincio a riprendere terreno nei confronti del collega
Perron, perché ero io il portavoce delle citazioni erudite. Il
concetto della
tabula rasa
, noi sappiamo benissimo che è
inteso nella storia della filosofia come una condizione per due
possibilità: una il fatto di non avere minimamente un'idea e quindi
di essere in una situazione quasi di afasia, incapacità ad
esprimere, incapacità a tracciare una traiettoria e quindi una
situazione negativa. L'altra situazione potrebbe essere invece, ed
è quello che io mi auguro nel bene dei Valdostani, e quindi
automaticamente nel suo bene... mi auguro che sia la condizione
sulla quale si può costruire su
questa tabula rasa
,
costruire anche da zero, un piano strategico completamente
diverso.
Lei sa che nella mia posizione politica io non mi riconosco
minimamente nella linea progressista, mi riconosco in una linea
ideologica conservatrice dove per conservatore io intendo il
difendere e valorizzare un esperimento riuscito, proprio perché il
conservatore non è un nostalgico che si fossilizza su un passato,
ma preferisce alla parola "progresso", "progressismo" la parola
"innovazione". Ecco, il mio suggerimento, ed è quello che mi
aspettavo e mi aspetterei e per il quale intendo svolgere la mia
azione di monitoraggio durante questa legislatura... mi aspetto che
ci sia un approccio nei confronti del comparto turistico che parta
dall'esperimento riuscito, cioè dall'identità nostra, perché è su
questo che si deve stabilire, a mio parere, mi permetto di
condividerlo con lei, la sfida commerciale per il presente e per il
futuro, partire da quello che è nostro proprio, perché quello che è
proprio ed è autentico è irriproducibile, altrimenti è soltanto una
copia sbiadita. Partire da quello che è autentico, proprio,
identitario e andare a costruire con innovazione, capire anche la
possibilità di avere nuovi modelli d'uso delle strutture
alberghiere, pensare, chiaramente anche con la disciplina
urbanistica, alla possibilità di dare molta elasticità. Non vado
oltre, perché la mia replica è semplicemente una presa d'atto di
quello che lei mi ha citato e le dico e ribadisco che, proprio per
il bene della Valle d'Aosta, le auguro, Assessore, un ottimo
lavoro, perché è un settore che ha bisogno della dedizione più
totale, della capacità addirittura geniale di una classe
politica.
Presidente -
Sempre in fase di replica, ha chiesto la
parola il consigliere Aggravi ne ha facoltà.
Aggravi (LEGA VDA) -
Sinceramente io ho ascoltato la sua
risposta a queste due interpellanze e la lego un po' anche alla
risposta data al collega prima e penso che ci sia tanto lavoro da
fare. Quando nella seconda domanda noi chiedevamo se si intendesse
anche partire da misure già istituite con la legge n. 8, io ho
aggiunto la legge n. 5, lei giustamente ha detto: "dobbiamo capire
qual è lo stato di avanzamento, dobbiamo fare delle valutazioni per
valutare anche le stime delle risorse da potenziare o da
riallocare", io sinceramente in parte mi aspettavo che comunque una
valutazione, ancorché alta, fosse fatta. Le dico perché, perché
quando ieri il collega Marzi ha annunciato la presentazione del DL
Stabilità, ancorché con una natura molto tecnica più che politica
per la giusta necessità di scongiurare l'esercizio provvisorio e
permettere alla macchina di funzionare, permettere soprattutto alla
macchina eventualmente di poi procedere con delle ulteriori misure
cammin facendo anche sull'andamento di quella che sarà la crisi, io
mi aspettavo che comunque, al di là di tutto, alcune valutazioni si
fossero già fatte. Vuoi perché comunque la legge n. 8... alcune
misure sono in itinere dal punto di vista delle domande, ma delle
stime si potevano fare, vuoi perché sulla legge n. 5 si potevano
fare molte stime; faccio un esempio: quella dei confidi è una
misura che c'è da tempo e già si poteva fare.
Nella interpellanza si parla di piano di emergenza, non ci
aspettavamo sicuramente nel giro di qualche giorno un piano di
emergenza pronto, ma io alcune linee guida, alcuni capi saldi su
determinati temi, vedi quello della liquidità delle imprese, mi
aspettavo qualcosa in più perché è un momento difficile, è un
momento che, si sa, dà molte incertezze, però già il fatto che nel
programma di legislatura, perdonatemi, l'emergenza Covid fosse poco
scritta, qualcosa già diceva.
Io vorrei farle anche un appello legato a due situazioni che non
sono sicuramente configurabili come delle misure di emergenza, ma
che sono molto importanti per evitare degli effetti negativi: la
prima è quella delle attività essenziali; non sappiamo l'allegato
al DPCM che cosa prevedrà perché, almeno, l'ho cercato ma non l'ho
trovato, ma sicuramente bisognerà evitare in qualsiasi modo - l'ho
già detto stamattina ma
reperita iuvant
- il fatto che
alcune attività privilegiate, in particolare la grande
distribuzione, possano vendere e commerciare tutta una serie di
prodotti che alcuni commerci al dettaglio... ripeto: dovremo vedere
l'allegato, ma evitiamo e impariamo sugli errori e gli sbagli del
passato, io spero che il Governo Conte su questo abbia fatto
expertise
... però non si possono chiudere il commercio al
dettaglio e permettere alla grande distribuzione di vendere dei
prodotti creando una distonia ma soprattutto, visto che prima
abbiamo parlato anche di concorrenza, un privilegio di queste
realtà che già di per sé sono privilegiate dai grandi numeri.
Perché non dobbiamo aspettare per forza il confinamento totale per
ridare slancio ai nostri esercizi di vicinato o al commercio al
dettaglio, lo dobbiamo fare sempre e non soltanto quando siamo al
bilancio e magari diamo qualche contributo in più.
Il secondo appello fa anche leva sulla sua esperienza di
funzionario pubblico riguardo alle regole sanitarie. Sicuramente
quello che succederà incrementerà ancora la regolamentazione
sanitaria e un costo non comprimibile che prima non ho citato ma
che esiste è il costo della conformità, ovvero tutti quanti hanno
un rischio di sanzioni o comunque delle spese che devono sostenere
per la conformità perché altrimenti vengono sanzionati. Di per sé
l'emergenza e le spese da sostenere per la regolamentazione sono
già una sanzione indiretta, cerchiamo di evitare che soprattutto
quando usciremo o si moduleranno queste limitazioni, ovviamente gli
esercenti, soprattutto quelli più soggetti a regolamentazione,
quindi più soggetti al contatto umano siano vessati ulteriormente
da un peso sanzionatorio.
