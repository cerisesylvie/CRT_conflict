Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1302 del 11 maggio 2005 - Resoconto
OGGETTO N. 1302/XII - Nucleo di Valutazione aziendale
all'interno della USL. (Interpellanza)
Interpellanza
Preso atto della deliberazione del Direttore Generale
dell'USL n. 374 del 14 febbraio 2005, con cui vengono nominati due
componenti di parte aziendale del Nucleo di Valutazione;
Appreso che tra i nominati c'è anche un magistrato;
la sottoscritta Consigliera regionale
Interpella
l'Assessore competente per sapere:
1) quali sono i compiti assegnati al Nucleo di
Valutazione;
2) se, per quanto di sua conoscenza, è prassi abituale
prevedere all'interno di tale organismo la presenza di un
magistrato;
3) se condivide l'inserimento all'interno di tale nucleo di
un magistrato o, in caso contrario, se intende far presente alla
Direzione dell'Usl tale valutazione.
F.to: Squarzino Secondina
Presidente - La parola alla Consigliera Squarzino Secondina.
Squarzino (Arc-VA) - La do per illustrata, così respiro un
attimo.
Presidente - La parola all'Assessore alla sanità, salute e
politiche sociali, Fosson.
Fosson (UV) - Mi dispiace non aver sentito la sua illustrazione,
sono veramente dispiaciuto, lo dico sinceramente, perché è
un'interpellanza di cui non capisco il senso, cioè perché l'ASL ha
dato incarico a un magistrato di partecipare ad un nucleo di
valutazione.
Il Nucleo di Valutazione è un organismo che supporta la
Direzione generale nel valutare il grado di raggiungimento degli
obiettivi di "budget" ai quali è collegata la retribuzione di
risultato per definire l'esatta entità della retribuzione da
assegnare ai dipendenti in relazione al raggiungimento o meno degli
obiettivi fissati, quindi è un organismo abbastanza delicato che
deve decidere quali compensi dare ai dipendenti nella misura del
raggiungimento di determinati obiettivi. In tale ambito il Nucleo
di Valutazione collabora alla stesura degli obiettivi in termini di
definizione dei migliori indicatori di verifica. I componenti
vengono designati con apposito atto deliberativo del Direttore
generale, il quale individuerà il Presidente ed il Vicepresidente.
I componenti, che dovranno possedere i requisiti di professionalità
e competenza, possono essere scelti fra i dipendenti dell'azienda
USL della Valle d'Aosta e/o di altre aziende sanitarie ed enti
pubblici, ovvero fra soggetti non legati da rapporto di dipendenza
con pubbliche amministrazioni. Il Nucleo di Valutazione si riunisce
per complessive 6 volte l'anno. Per quanto riguarda i componenti,
gli stessi devono possedere requisiti di professionalità e
competenza e possono essere scelti fra i dipendenti di enti
pubblici o privati. Non esiste, pertanto, alcuna limitazione nella
scelta di componenti di provata esperienza e di professionalità,
salvo l'assenso dell'ente o azienda di provenienza, quindi mi
sembra che la nomina del dr. Longarini nell'ambito di questo Nucleo
di Valutazione non abbia dal punto di vista formale alcuna
controindicazione.
Lei mi chiede se è prassi abituale che un magistrato venga
nominato, questo io non glielo so dire, so che non è vietato. Non
so quale sia la prassi in questo senso, certo che la prassi
abituale è usare un magistrato per altri motivi, in questo caso
direi che se vuole è una cosa non usuale, ma non scorretta. Dal
punto di vista dell'opportunità mi chiedo perché non deve essere
corretto nominare un magistrato all'interno di un nucleo di
valutazione; il Nucleo ha compiti di supervisione, deve essere un
nucleo obiettivo. Il magistrato Longarini ha diverse volte
partecipato ad iniziative dell'azienda, a corsi, a conferenze, ad
incontri, per cui vedo in questo una grande professionalità,
un'assicurazione nell'essere comunque "super partes" e una
disponibilità, perché il magistrato ha accettato questo incarico,
subordinandolo a un "okay" del CSM. Lo vedo nell'ottica di usare un
magistrato per aiutare a costruire in positivo con obiettività e mi
sembra importante ringraziare il dr. Longarini di aver accettato,
quindi continuo a non capire il senso di un'interrogazione che vede
non so cosa in un desiderio - nostro, e della Direzione aziendale -
di utilizzare queste competenze in senso positivo e obiettivo.
Presidente - La parola alla Consigliera Squarzino Secondina.
Squarzino (Arc-VA) - Riprendo le osservazioni fatte
dall'Assessore, lo ringrazio per aver letto i compiti assegnati al
Nucleo di Valutazione, da cui risulta che questo nucleo deve
valutare il raggiungimento degli obiettivi di "budget", quindi fa
una valutazione sulla base del raggiungimento degli obiettivi;
anzi, è lo stesso Nucleo di Valutazione che contribuisce a definire
meglio gli indicatori per verificare questi obiettivi su cui fare
una valutazione.
È chiaro che nel momento in cui il Nucleo di Valutazione fa una
valutazione, deve prendere atto di quello che è stato fatto, di
documenti, di attività fatta o non fatta, di come è stata fatta, di
eventuali osservazioni critiche o meno che vengono fatte dagli
utenti. Ogni tanto sentiamo che ci sono dei casi per cui pazienti
fanno denuncia - perché non c'è stata una cura sufficiente... -
contro i primari, contro gli stessi sui quali è chiamato il Nucleo
di Valutazione ad esprimere una valutazione: questo è un elemento
che ci preoccupa.
Lei ha insistito - su questo concordo - che dal punto di vista
formale non è vietato, ha aggiunto che non è usuale, io sarei stata
contenta - semmai posso fare un'indagine per conto mio - se si
fosse visto in tutte le USL d'Italia se i Nuclei di Valutazione
hanno, al loro interno, la presenza di un magistrato; può darsi che
sia una prassi nuova che non conosciamo, se così fosse lo
troveremmo in moltissimi altri Nuclei di Valutazione dell'USL
sparsi in tutta Italia. Possiamo fare questa verifica che lei non
ha fatto - e che penso bene non toccasse a lei farla! -, ma forse
da parte degli uffici o dell'USL poteva essere fatto per dare una
risposta se è prassi abituale. Lei correttamente dice: "non lo so,
perché non l'ho fatto". Lei ha continuato ad insistere sul fatto
che non è scorretto, alla domanda nostra,"se è opportuno o meno",
lei ha risposto: "è corretto". Attenzione, abbiamo fatto una
domanda sull'opportunità di un giudizio in base a criteri che
dicono se è opportuno che un magistrato, che ha compiti ben
precisi, sia all'interno di un nucleo di valutazione che deve
valutare l'operato di primari e di medici verso i quali questa
magistratura molte volte interviene. Di fronte a questa domanda,
lei ha risposto: "è corretto dal punto di vista formale", ha
risposto su un altro piano.
Capiamo il suo imbarazzo, la sua difficoltà a rispondere sul
piano dell'opportunità; prendiamo atto che lei sa rispondere sul
piano della correttezza formale e, su questo, condividiamo.
Sull'altro piano ci consenta di non essere d'accordo con lei.
