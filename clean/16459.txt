Classificazione
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 2842 del 11 novembre 1997 - Resoconto
SEDUTA POMERIDIANA DELL'11 NOVEMBRE 1997
OGGETTO N. 2842/X Estensione dell'applicazione della legge
regionale concernente interventi per l'abbattimento delle
dispersioni termiche. (Approvazione di mozione)
Mozione Vista la legge regionale 28 marzo 1995, n. 9
"Incentivazione di interventi finalizzati all'abbattimento delle
dispersioni termiche in edifici a prevalente uso di civile
abitazione";
Considerate da un lato le positive finalità della legge e
dall'altro le necessità di importanti settori economici quali
quello commerciale, artigianale e turistico-alberghiero;
Il Consiglio regionale
Impegna
la Giunta regionale a modificare, entro sessanta giorni, la
legge regionale 9/95 estendendo l'ambito di applicazione alle
imprese commerciali, artigianali e turistico-alberghiere.
F.to: Collé - Parisi - Viérin M. - Lanièce - Dujany -
Marguerettaz
Presidente Ha chiesto la parola il Consigliere Collé.
Collé (Aut) Brevemente, per illustrare la mozione.
Questa mozione si riferisce alla legge regionale 28 marzo 1995,
concernente le incentivazioni per l'abbattimento delle dispersioni
termiche in edifici a prevalente uso di civile abitazione. In
effetti, all'articolo 1 così come all'articolo 4 si recita che
queste incentivazioni vengono date a quegli edifici a prevalente
uso di civile abitazione.
La modifica che intendiamo portare e che presentiamo oggi con
questa mozione è per vedere di estendere questo contributo alle
imprese commerciali, artigiane e turistico-alberghiere. Ci pare
questo un discorso logico, che ci auguriamo possa essere accettato.
Abbiamo anche guardato quella che è la situazione di questa legge
da un punto di vista contabile e finanziario, crediamo ci sia la
possibilità da un punto di vista economico di venire incontro a
questo tipo di esigenza.
In effetti nel ?95, su uno stanziamento previsto di 1 miliardo
sono stati spesi 620 milioni, nel ?96 su uno stanziamento di 800
milioni ne sono stati spesi 560; nel ?97 su 500 milioni ne sono
stati spesi 350. Crediamo quindi che ci sia, se c'è la volontà,
tutta la possibilità di ampliare questa legge e dare una risposta
concreta a un settore che più volte abbiamo detto in quest'aula
essere in difficoltà in questa nostra regione.
Presidente È aperta la discussione generale. Ha chiesto la
parola il Consigliere Mostacchi.
Mostacchi (UV) Approfitto di questa mozione per chiedere se è
possibile inserire gli edifici di culto. Visto che alcune
parrocchie hanno effettuato interventi finalizzati all'abbattimento
delle dispersioni termiche e non hanno potuto usufruire di nessun
contributo in quanto nessuna legge lo prevede, chiedevo se era
possibile aggiungere gli edifici di culto.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) In data 12 settembre avevo ricevuto da parte
del Presidente dell'Associazione albergatori una richiesta che
andava nella direzione di estendere alle imprese alberghiere i
benefici della legge 9/95. In data 6 ottobre avevo risposto a tale
associazione che per quanto concerne la legge regionale 9/95
"questo Assessorato sta predisponendo alcune modifiche legislative
che, fra le altre, consentiranno di ricomprendere gli alberghi e le
pensioni fra gli edifici suscettibili di contributo".
È già stata predisposta una proposta di legge che affronta due
questioni. Si parte dal principio dell'abitazione intesa come
residenza e quindi, valutando in modo largo il concetto di
residenza, c'è una proposta che tende a ricomprendere come
residenza le strutture alberghiere, le pensioni e assimilabili. In
questo senso mi riprometto di approfondire anche il discorso che ha
fatto Mostacchi. Ma l'apertura verso residenze in senso largo è già
contenuta nella proposta di legge.
La proposta di legge invece per gli altri settori, proprio
perché parte dal concetto di residenza, prevede la possibilità di
finanziare le unità abitative dei custodi o delle persone che hanno
un'abitazione all'interno di strutture industriali, artigianali,
commerciali o rurali.
Un'altra parte della proposta di legge già predisposta risolve
un problema che è stato posto più volte. Siccome la legge edilizia
dice che i nuovi edifici devono già essere a norma rispetto al
risparmio energetico, qui c'era un'interpretazione rigida per cui
il restauro di edifici veniva finanziato, ma non la
ristrutturazione, perché la ristrutturazione veniva intesa come
rientrante nelle normative edilizie che obbligano già al risparmio
energetico.
Con la proposta di legge già predisposta quindi si va incontro
in modo chiaro e netto rispetto alle imprese alberghiere, si
ricomprendono le unità abitative all'interno di complessi
industriali, artigianali, commerciali o rurali, e si interviene
equiparando la ristrutturazione a questi fini al restauro.
Se i proponenti accettano di emendare la mozione nel senso che
ho detto, essendo già una cosa fatta, non avremo difficoltà ad
accoglierla.
Presidente Ha chiesto la parola il Consigliere Collé.
Collé (Aut) Siamo soddisfatti perché una volta, credo la prima
in questi quattro anni, la minoranza e la maggioranza arrivano al
traguardo assieme e questo ci fa piacere....
Aloisi (fuori microfono) ... si incontrano Mafrica e
Collé...
Collé (Aut) ... esatto, per fortuna che non c'è Marco Viérin
qui, perché sarebbe una cosa storica...
(ilarità dell'assemblea)
... quindi accettiamo l'emendamento. Se abbiamo ben capito,
l'Assessore là dove si dice "Impegna" aggiungerebbe alberghi,
pensioni, con la dicitura che ha detto poc'anzi. Da parte nostra è
accettabile questa nuova dicitura, che non stravolge quanto era di
nostro intendimento.
Presidente Ha chiesto la parola il Consigliere Parisi.
Parisi (Aut) Vorrei che venisse precisato bene, perché parlando
solo di pensioni e di alberghi, potrebbero venire escluse tutte le
altre strutture ricettive; quindi parlerei di strutture ricettive e
non soltanto di alberghi e pensioni.
Lo stesso discorso, se ho capito bene, varrebbe anche per le
attività commerciali e artigianali? Quelle verrebbero escluse?
Presidente Consigliere Parisi, diamo lettura dell'emendamento,
così le è più chiaro.
Parisi (Aut) Scusi, Presidente, siccome abbiamo presentato una
mozione, volevo capire qual è la soluzione definitiva, altrimenti
andiamo a votare una cosa che non ha senso.
Mi interesserebbe sapere dall'Assessore quali sono le
motivazioni che escludono le attività commerciali e artigianali,
perché se inseriamo le strutture ricettive e escludiamo le altre,
non so perché questo.
Presidente Ha chiesto la parola l'Assessore all'industria,
artigianato ed energia, Mafrica per la lettura
dell'emendamento.
Mafrica (GV-PDS-SV) L'emendamento propone di sostituire la parte
deliberativa con la seguente: "Impegna la Giunta regionale a
modificare entro 60 giorni la legge regionale 9/95, estendendo
l'ambito di applicazione alle imprese turistico-alberghiere e alle
unità abitative inserite nell'ambito di complessi industriali,
artigianali, commerciali o rurali".
L'estensione al turistico-alberghiero deriva dall'assimilazione
in senso lato del concetto di residenza già presente nella legge ad
aspetti indubbiamente residenziali che ci sono nelle imprese
ricettive, mentre per il resto si chiarisce che sono le unità
abitative che si trovano nell'ambito di attività industriali,
commerciali, artigianali o rurali. Questo nella logica di andare ad
un'estensione del concetto di residenza previsto dall'attuale
legge.
L'altra modifica, come ho spiegato, comporta che la
ristrutturazione sia considerata equivalente al restauro, ai fini
dell'ottenimento dei contributi. Questa è la proposta contenuta
nell'emendamento.
Presidente Ha chiesto la parola il Consigliere Parisi.
Parisi (Aut) Se vogliamo estendere questo provvedimento a tutte
le strutture, facciamo una dicitura che possa comprendere tutti.
Non so se la dizione messa dall'Assessore vale anche per quelle
strutture lì, io ho l'impressione di no. Non vorrei che poi
dovessimo fare un'altra modifica per ricomprendere anche
quelle.
Presidente Pongo in votazione la mozione con la modifica
proposta dall'Assessore Mafrica:
Mozione Vista la legge regionale 28 marzo 1995, n. 9
"Incentivazione di interventi finalizzati all'abbattimento delle
dispersioni termiche in edifici a prevalente uso di civile
abitazione";
Considerate da un lato le positive finalità della legge e
dall'altro le necessità di importanti settori economici quali
quello commerciale, artigianale e turistico-alberghiero;
Il Consiglio regionale
Impegna
la Giunta regionale a modificare, entro sessanta giorni, la
legge regionale 9/95 estendendo l'ambito di applicazione alle
imprese turistico-alberghiere e alle unità abitative inserite
nell'ambito di complessi industriali, artigianali, commerciali o
rurali.
Presenti, votanti e favorevoli: 22
Il Consiglio approva all'unanimità
Presidente I lavori sono terminati.
La seduta è tolta.
