Classificazione
CONSULTE COMMISSIONI E ORGANI COLLEGIALI



Oggetto del Consiglio n. 3250 del 8 febbraio 2024 - Resoconto
OGGETTO N. 3250/XVI - Interrogazione: "Modalità e tempistiche
per la sostituzione di un componente dimissionario di parte
regionale nella Commissione paritetica".
Bertin (Presidente) -
Punto n. 59. Risponde il Presidente
della Regione.
Testolin (UV) -
Con la presente iniziativa, si chiede di
sapere quali sono le modalità e le tempistiche per la sostituzione
di un componente di parte regionale nella Commissione Paritetica e
lo stato dell'arte dei singoli
dossier
.
Per quanto concerne la modalità e le tempistiche di sostituzione
del componente dimissionario, la procedura - come ricordato dalla
Consigliera stessa nelle premesse - è nota, in quanto già seguita
per le precedenti sostituzioni di componenti di parte regionale;
spetta dunque al Consiglio regionale nominare il nuovo componente
della Commissione Paritetica di cui all'articolo 48bis dello
Statuto, su impulso, come da prassi, del Governo regionale.
A seguito della comunicazione delle dimissioni trasmesse da
parte degli uffici del Consiglio regionale, in data 23 gennaio
abbiamo provveduto prontamente a notiziare il Ministro per gli
affari regionali e le autonomie Calderoli, che dovrà recepire con
proprio decreto la ricostituzione della Commissione Paritetica in
seguito alla determinazione del Consiglio regionale circa la nomina
dei componenti di parte regionale.
Per quanto attiene allo stato dell'arte dei singoli dossier
trattati dalla Commissione Paritetica, preciso come l'ultima
riunione della Commissione stessa si sia tenuta in presenza ad
Aosta il 17 novembre, come già comunicato in apertura della seduta
consiliare del 22 novembre scorso. Nel corso della seduta,
presieduta dal professor Marini, sono stati sviluppati gli
approfondimenti svolti sugli schemi di norme di attuazione in corso
di esame, ai fini del riavvio istruttorio, e nello specifico sono
quello della concessione delle derivazioni d'acqua, equipaggiamento
del trattamento pensionistico e previdenziale del personale Corpo
Vigili del fuoco, l'equiparazione previdenziale del personale del
Corpo forestale della Valle d'Aosta con il personale delle forze di
Polizia e ordinamento civile, e il trasferimento di funzioni in
materia di istituzioni di alta formazione artistica e musicale.
Tale attività istruttoria, in corso di procedimento di
sostituzione del componente dimissionario, non ha interrotto le
attività della Commissione, che, seppur operante su impulso della
politica, è importante sottolineare come sia un organo tecnico
indipendente dotato di propria autonomia.
Le interlocuzioni con i componenti regionali della Commissione
sono continuate e appena vi saranno elementi di novità, sarà nostra
premura informare questa seduta.
Presidente -
Replica la consigliera Erika Guichardaz.
Guichardaz E. (PCP) -
Dal momento che la nomina la deve
fare il Consiglio regionale, non credo che ci dobbiate informare,
ma magari dirci quando avete intenzione di farla, perché l'unica
novità rispetto a quanto già ci aveva detto, è semplicemente che il
23 gennaio avete comunicato al Ministro Calderoli questa cosa. Ma
tutto è alquanto fermo, soprattutto tenuto conto che, come lei ci
ha detto, la Commissione lavora, ma l'ultima volta che si è
incontrata è ormai oltre tre mesi fa.
Non mi sembra quindi che ci sia nulla di nuovo sotto il sole,
speriamo prima o poi di nominare nuovamente questa Commissione che
dal 2021 ad oggi ha subìto ben cinque volte le votazioni, o nostre
o da parte dello Stato.
