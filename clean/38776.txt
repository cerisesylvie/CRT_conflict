Classificazione
AMBIENTE
Stoccaggio e smaltimento rifiuti



Oggetto del Consiglio n. 2245 del 14 luglio 2016 - Resoconto
OGGETTO N. 2245/XIV - Interpellanza: "Modalità di attuazione
delle disposizioni del decreto ministeriale in materia di raccolta
differenziata dei rifiuti urbani".
Rosset (Presidente) -
Punto n. 17 dell'ordine del giorno.
Ha chiesto la parola il Consigliere Cognetta; ne ha facoltà.
Cognetta (M5S) -
Con questa interpellanza torniamo a
parlare del compostaggio domestico e del compostaggio di
prossimità, che era un argomento, Assessore Bianchi, ormai
abbastanza gettonato e di cui abbiamo discusso per molto tempo. A
quanto pare si può fare, e quindi finalmente io auspico si dia
seguito alle disposizioni di legge anche in Valle d'Aosta, perché
ritengo che attivare un compostaggio di prossimità sia una cosa che
sicuramente favorisce la riduzione dei rifiuti, favorisce
l'ambiente e tutte quelle cose che abbiamo già detto. Con questa
interpellanza, facendo riferimento a ciò che è stato deciso a
livello nazionale e che credo noi recepiremo, chiediamo quali
saranno le modifiche da apportare al piano rifiuti a fronte di
quello che sta accadendo, se vi è l'intenzione di promuovere il
compostaggio nei diversi subATO e, in generale, come intende
muoversi la Regione.
Sono davvero curioso di ascoltare la sua risposta.
Presidente -
Ha chiesto la parola l'Assessore Bianchi; ne
ha facoltà.
Bianchi (UV) -
Collega Cognetta, anzitutto è doveroso in
via preliminare evidenziare che è erronea l'affermazione che fa nel
considerato dell'interpellanza, in cui dice "il piano regionale
prevede che la frazione organica raccolta sia inviata a
compostaggio fuori Valle".
Il piano infatti prevede che l'invio fuori regione dei rifiuti
organici derivanti dalla raccolta differenziata avvenga solo in una
fase transitoria e cioè fino a quando non sarà presente in regione
un impianto appositamente dedicato la cui realizzazione è prevista
nella terza fase del piano rifiuti. Una fase transitoria di
gestione della frazione organica dei rifiuti urbani era in ogni
caso necessaria proprio per valutare la quantità di rifiuto
effettivamente conferita ed individuare la tecnologia per il
trattamento e la trasformazione in
compost
, sempre in
funzione di tutte quelle cose ci eravamo detti nel contenimento dei
costi.
A tal proposito, peraltro, come ipotizzato e come già desumibile
dalle analisi merceologiche eseguite regolarmente sul rifiuto
indifferenziato, la frazione organica prodotta è notevolmente più
bassa che in altre realtà, anche montane.
Collega Cognetta, non è che l'autocompostaggio non l'abbiamo mai
pubblicizzato, da sempre la Regione contribuisce al compostaggio
familiare, e questo lo evidenziano proprio le indagini
merceologiche; oltre a questo, sicuramente con le buone pratiche,
con la pubblicità che si sta facendo e con gli acquisti
consapevoli.
Con riferimento al primo quesito posto: "quale sia l'impatto di
tale decreto sul piano regionale di gestione rifiuti e se sia
necessario apportare delle modifiche", l'Assessorato ha già avviato
immediatamente le verifiche sull'impatto del nuovo sistema di
calcolo della raccolta differenziata e, dalle prime valutazioni,
l'impatto della nuova metodica di calcolo è positivo e consentirà
un aumento delle percentuali (cosa che, come Assessorato, ci
eravamo sempre auspicati). In particolare, premesso che la Regione
applica da anni una metodica di calcolo della raccolta
differenziata concordata con ISPRA, è stato verificato che la nuova
metodica non si discosta assolutamente e sostanzialmente da quella
applicata già oggi. Le novità riguardano l'inserimento fra i
rifiuti indifferenziati anche di quelli derivanti dallo
spazzamento, la valutazione dei quantitativi di frazione organica
avviata a compostaggio domestico da parte degli utenti oppure
avviata al trattamento presso compostiere, di prossimità o
collettive. L'altra modifica è la valutazione dei quantitativi -
anche questo a mio avviso è estremamente importante per la realtà
valdostana - dei rifiuti inerti di piccole quantità prodotte
direttamente da utenti domestici.
Sul primo aspetto, considerare anche i rifiuti da spazzamento
nel calcolo complessivo dei rifiuti urbani prodotti non modifica
sostanzialmente le percentuali di raccolta differenziata,
trattandosi di duemila tonnellate all'anno all'incirca. Sul secondo
aspetto, la struttura competente ha acquisito le informazioni
presso i subATO del numero delle compostiere distribuite nel 2015 -
sappiamo che già nel 2016 ne sono state consegnate altre agli
utenti - per la produzione di
compost
a livello domestico.
Sulla base dei criteri riportati nel decreto del 26 maggio 2016 si
è potuto valutare un quantitativo complessivo di rifiuto organico
avviato all'autocompostaggio domestico pari a 3.940 tonnellate nel
2015, che hanno consentito - questo calcolo è spannometrico - di
passare da una media regionale del 49 al 51 percento, quindi due
punti percentuali in più. Faccio un esempio: alcuni subATO, tipo la
Mont Emilius e la Grand Paradis, aumentano di più di tre punti
percentuali.
Oggi, proprio in collaborazione con le
Unités
, si sta
facendo un censimento anche di tutte quelle compostiere domestiche
che chiaramente non sono state fornite dalle Amministrazioni, ma
che i cittadini hanno acquistato personalmente, quindi anche quelle
influiranno.
Sul secondo aspetto, la struttura competente ha acquisito le
informazioni presso i subATO e, oltre a questo, per quanto riguarda
le compostiere di prossimità o collettive, lei sa benissimo che
abbiamo già avviato una di queste cose a Cogne e sta partendo. Il
decreto che istituisce le compostiere collettive non ha ancora
fatto i decreti attuativi e quindi per le autorizzazioni dobbiamo
andare sempre con le vecchie autorizzazioni, che comunque pesano
dal punto di vista economico in maniera considerevole, quindi
aspettiamo i decreti attuativi.
Sul terzo aspetto, infine, sono state acquisite dalla struttura
competente le informazioni sui rifiuti inerti conferiti presso i
centri comunali (stazioni intermedie di trasferimento rifiuti)
appositamente autorizzati per il deposito dei rifiuti conferiti
esclusivamente da privati, e ciò ha inciso in modo modestissimo
sull'aumento delle percentuali di raccolta differenziata, essendo
attualmente solo tre i punti autorizzati: uno a Cogne, uno a
Montjovet e presso i centri di conferimento ad Aosta. Ieri, durante
una riunione con i Presidenti delle Unités, ci siamo attivati per
dare questo servizio su tutto il territorio della regione. Per
quanto riguarda il compostaggio di prossimità è importante che in
ogni caso sia partita questa iniziativa a Cogne, proprio per
valutare anche economicamente quanto potrà incidere sulla
tassa.
Presidente -
Per la replica ha chiesto la parola il
Consigliere Cognetta; ne ha facoltà.
Cognetta (M5S) -
Assessore, mi dispiace aver dimenticato
la parola "transitoria", può capitare. Mi fa piacere che finalmente
almeno un Comune in Valle ce l'abbia fatta ad avere una compostiera
di prossimità, visto quanto è stato difficoltoso in passato per
altri Comuni, che alla fine hanno rinunciato ad averla, anche
perché l'Assessorato ai tempi non era così convinto - secondo il
mio modesto punto di vista - di utilizzare questa soluzione. Che ci
siano le compostiere a livello domestico lo sapevo anch'io, infatti
ho parlato di compostiere di prossimità o di territorio. Io spero
che quando ci saranno questi benedetti decreti attuativi, perché
adesso c'è il problema dei decreti attuativi e prima c'era un
problema legislativo, quando arriveranno - tanto appena arrivano li
vedrò anch'io - sarà il caso di rivedere finalmente il piano dei
rifiuti alla luce di questo che sta accadendo: se mettiamo in
pratica in maniera diffusa il compostaggio di prossimità, le scelte
tecniche che avete deciso di attuare forse andranno poi riviste
alla luce di ciò che accadrà, perché sicuramente ci saranno dei
numeri differenti e, di conseguenza, le scelte economiche
dovrebbero andare di pari passo. Se poi dobbiamo fare gli impianti
a prescindere, questo noi lo diremo come al solito, Assessore,
perché poi si corre sempre questo rischio qui: già prima era un
impianto a prescindere e, se continuiamo così, lo diventa ancora di
più. Di conseguenza io spero che vi muoverete come Assessorato
celermente quando ci saranno i decreti e farete promozione per
attivare questo tipo di soluzione, che perlomeno diminuirà
sicuramente il numero di camion che vanno avanti e indietro.
