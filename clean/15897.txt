Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2214 del 23 ottobre 1996 - Resoconto
SEDUTA POMERIDIANA DEL 24 OTTOBRE 1996
OGGETTO N. 2214/X Subconcessione, per la durata di anni trenta,
alla società S.R.B. Energie di derivazione d'acqua dal torrente
Artanavaz, in Comune di Saint-Rhémy-en-Bosses, per produzione di
energia elettrica (Centrale Cerisey).
Deliberazione Il Consiglio
Premesso che con domanda in data 8 marzo 1983 il Comune di
Saint-Rhémy-en Bosses ha chiesto all'Amministrazione regionale la
subconcessione di derivare dal torrente Artanavaz, in Comune di
Saint-Rhémy-en-Bosses, moduli max 12,00 di acqua per produrre, sul
salto di mt. 120, la potenza nominale media di KW. 1411,76;
Rilevato che, nelle more dell'istruttoria sulla domanda 8 marzo
1983 il Comune di Saint-Rhémy-en-Bosses, ha comunicato di voler
apportare delle varianti alla citata domanda e pertanto, con
istanza in data 3 giugno 1993, ha chiesto la subconcessione di
derivare sempre dal torrente Artanavaz, in Comune di
Saint-Rhémy-en-Bosses, moduli max 15 e medi 5,78 di acqua per
produrre, sul salto di mt. 241,50 la potenza nominale media annua
di KW. 1368,50;
Accertato che le varianti, pur mantenendo inalterato il punto di
presa, consistono nello spostamento più a valle della centrale e
conseguentemente della restituzione delle acque, la domanda 3
giugno 1993 è stata istruita come domanda ex-novo, essendo le
varianti apportate da considerarsi sostanziali, ai sensi
dell'articolo 49 del T.U. 11 dicembre 1933 n. 1775 sulle acque ed
impianti elettrici;
Precisato che la domanda, corredata dal relativo progetto a
firma "Studio di Architettura ed Ingegneria" di Cometto,
Coquillard, Nebbia e Noussan, prevede la costruzione di un impianto
del tipo ad acqua fluente con vasca di carico, condotta forzata,
edificio di produzione e canale di restituzione;
Tenuto presente che:
- con deliberazione della Giunta regionale n. 6431 in data 23
luglio 1993 è stata espressa la valutazione positiva condizionata
sulla compatibilità ambientale del progetto di realizzazione della
centrale idroelettrica di cui si tratta, subordinatamente
all'osservanza delle seguenti condizioni:
a) in riferimento alla situazione valanghiva esistente in
corrispondenza dell'opera di presa, siano spostati più a valle e/o
sulla sponda sinistra i manufatti, al fine di allontanarsi dalla
zona di scorrimento valanghivo direttamente incombente sulla
posizione individuata in progetto, oppure sia messa in opera una
struttura di difesa valanghiva di tipo attivo in corrispondenza
della zona di distacco o di tipo passivo a ridosso del manufatto in
sopraelevazione;
b) sia realizzato un sistema di captazione idrica che permetta
un controllo immediato della portata del torrente, nonché la posa a
valle dell'opera di presa di una strumentazione per la verifica del
rilascio;
c) sia garantito, per tutto l'arco dell'anno, un rilascio minimo
pari 470 l/sec quale flusso minimo vitale del corso d'acqua in
questione;
d) sia concordata con il Consorzio Pesca la tipologia della
struttura di risalita per la fauna ittica;
e) la pista di servizio, necessaria per la posa della condotta
forzata nel tratto dalla loc. Moulin alla fraz. Pleiney, venga
costruita a regola d'arte (larghezza max. del piano viabile di mt.
2,50, profilatura ed inerbimento delle scarpate, canalette per la
raccolta e lo smaltimento delle acque superficiali, eccetera) anche
al fine di permettere un adeguato utilizzo futuro
dell'infrastruttura;
f) le aree interessate dall'intervento dovranno essere, a lavori
ultimati, riportate allo stato preesistente;
- con deliberazione della Giunta regionale n. 8759 in data 27
ottobre 1995 è stata accolta l'opposizione presentata dal Comune di
Saint-Rhémy-en-Bosses avverso la deliberazione n. 6431 in data 23
luglio 1993 e stabilito che, a parziale rettifica della medesima,
dovrà essere garantito, per tutto l'arco dell'anno, un rilascio
minimo pari a 150 litri/sec. quale lusso minimo vitale del torrente
Artanavaz;
- in data 12 dicembre 1995 il Comune di Saint-Rhémy-en-Bosses ha
comunicato che la subconcessione di cui alla richiesta inoltrata
dal medesimo in data 3 giugno 1993, dovrà essere rilasciata alla
Soc. S.R.B. ENERGIE di cui il Comune detiene il 90 percento delle
azioni;
- il Magistrato per il Po di Parma, con nota n. 2349 in data 20
marzo 1996, ha rilasciato il nulla-osta nei riguardi idraulici per
l'ammissione ad istruttoria della domanda di cui si tratta;
- l'Autorità di Bacino del Fiume Po, di Parma, con nota n. 726
in data 12 marzo 1996, ha espresso il proprio parere ai sensi
dell'articolo 3 del D.L. 12 luglio 1993 n. 275;
- l'ENEL - Compartimento di Torino, con nota n. 621 in data 25
marzo 1996 ha fatto presente di non avere alcuna osservazione da
formulare, ai sensi del DPR n. 342 del 18 marzo 1965, circa la
domanda sopraddistinta;
- l'avviso di presentazione della domanda 3 giugno 1993 della
S.R.B. ENERGIE è stato pubblicato sul Foglio Annunzi Legali della
Valle d'Aosta n. 5 in data 14 febbraio 1996 e riprodotto nel 96
della Gazzetta Ufficiale della Repubblica Italiana (foglio
inserzioni) in data 24 aprile 1996, senza dar luogo alla
presentazione di domande incompatibili e concorrenti;
- con ordinanza dell'Assessore ai lavori pubblici n. 196 in data
4 giugno 1996 è stato disposto il deposito della domanda e del
relativo progetto presso l'Assessorato dei lavori pubblici della
Regione per 15 giorni consecutivi decorrenti dal 14 giugno 1996, a
disposizione di chiunque intendesse prenderne visione nelle ore
d'ufficio;
- copia dell'ordinanza è stata affissa per il predetto periodo
di 15 giorni all'albo pretorio del Comune di Saint-Rhémy-en-Bosses
e copia della medesima è stata inviata al Ministero dei Lavori
Pubblici - Direzione Generale delle Acque ed Impianti Elettrici, al
Magistrato per il Po di Parma, alla Sezione Idrografica per il Po
di Torino, al Consorzio regionale Pesca, alle Associazioni Irrigue
Est-Sesia di Novara ed Ovest Sesia di Vercelli, all'Assessorato
Agricoltura e Forestazione, servizi S.I.D.S. e Forestazione,
all'Assessorato dell'Ambiente, Servizio Tutela Ambiente,
all'Assessorato del Turismo, Sport e Beni Culturali - Uff.
Sovraintendenza, alla Prima Direzione del Genio Militare di Torino,
all'ENEL - Compartimento di Torino, all'Assessorato dell'Industria
e Commercio, Servizio Energia, all'Autorità di Bacino del fiume Po
ed alla S.R.B. ENERGIE;
- la pubblicazione presso il comune di Saint-Rhémy-en-Bosses,
come risulta dal referto in calce all'ordinanza, è regolarmente
avvenuta ed ha dato luogo alla presentazione, da parte delle
Associazioni Irrigue Est-Sesia di Novara ed Ovest-Sesia di
Vercelli, di due esposti, datati 12 giugno 1996 e 17 giugno 1996
con i quali, a salvaguardia delle dotazioni idriche dei canali
Naviglio di Ivrea, Depretis e Farini, tutti confluenti nel canale
Cavour, derivati dal fiume Dora Baltea, del quale il torrente
Artanavaz è tributario, le suddette Associazioni chiedono che nel
disciplinare di subconcessione vengano inserite le seguenti
prescrizioni:
a) nell'impianto idroelettrico di cui trattasi non si potranno
realizzare bacini di invaso;
b) i manufatti per la derivazione e la restituzione dell'acqua
dovranno essere dotati di edifici idonei alla misurazione della
portata assentita;
c) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua interessato.
Precisato che il canale di derivazione, come stabilito dal
disciplinare di subconcessione, dovrà essere dotato di paratoia
regolabile in modo da garantire che non entri nella derivazione una
quantità d'acqua superiore a quella di subconcessione, e che
l'impianto di cui si tratta è del tipo ad acqua fluente, in quanto
la vasca di carico serve esclusivamente alla regolazione della
portata ed è di dimensioni talmente modeste, per cui non sono da
temere turbamenti di regime idraulico del corso d'acqua; comunque,
a maggior tutela delle dotazioni idriche preesistenti, poste a
valle della derivazione in oggetto, le precisazioni richieste dalle
citate Associazioni Irrigue, sono state inserite nel disciplinare
di subconcessione;
Rilevato altresì che la visita locale di istruttoria, come
stabilito nell'ordinanza, è regolarmente avvenuta il 18 luglio 1996
ed alla medesima sono intervenuti i funzionari dell'Ufficio
Concessioni Acque della Regione, il sig. Edy Avoyer, Sindaco del
Comune di Saint-Rhémy-en-Bosses, il sig. Giovanni Jacquin,
Presidente della S.R.B. ENERGIE, il Geom. Gabriele Boson e il Dott.
Lorenzo Chentre, della S.R.B. ENERGIE, il Geom. Pier Paolo Gaia ed
il Geom. Paolo Turcotti del Servizio S.I.D.S. dell'Assessorato
Agricoltura, Forestazione e Risorse Naturali ed il Geom. Salvatore
Larosa del Servizio Forestazione del medesimo Assessorato, i quali
hanno effettuato il sopralluogo alle località interessate dalla
futura derivazione ed hanno verificato che corrispondono alle
rappresentazioni grafiche di progetto. Il Geom. Gaia ha richiesto
che i previsti muri d'argine siano realizzati con scarpa del
paramento esterno del 30 percento, che gli attraversamenti del
torrente vengano adeguatamente segnalati sui due lati e che venga
eseguita, sull'opera di presa, una pulizia periodica. Il Geom.
Larosa ha rammentato la necessità, ai sensi della deliberazione
consiliare n. 1193/X del 22 febbraio 1995, che la scala di risalita
della fauna ittica venga verificata da un esperto ittiologo;
Tenuto presente che:
- l'opera di presa prevede una traversa con soglia in cls.
armato, munita di due paratoie piane, in grado di definire la quota
del pelo libero in corrispondenza della griglia di presa,
all'imbocco del canale dissabbiatore;
- il ruscello sfioratore laterale, realizzato con
caratteristiche il più possibile simili a quelle di un torrentello
di montagna, sul lato opposto del bacino di carico rispetto alla
griglia di presa, permette sia di garantire il deflusso della
portata minima, sia di facilitare la discesa e la risalita
dell'ittio fauna;
- con l'opera di presa sono previsti i seguenti elementi:
paratoia sghiaiatrice e canale dissabbiatore, vasche di
sedimentazione, canali di scarico e vasca di carico, contenuta in
un piccolo fabbricato;
- la camera valvola verrà realizzata in aderenza alla vasca di
carico, completamente interrrata e conterrà il dispositivo di
chiusura con sgancio meccanico ed elettrico;
- l'adduzione delle acque alle turbine avverrà mediante una
condotta forzata dello sviluppo di circa 2435 mt. e diametro
nominale di 900 mm., completamente interrata che inizierà nella
vasca di carico e terminerà con la biforcazione in centrale;
- la centrale, ubicata in sponda sx. orografica in prossimità
della frazione Cerisey, sarà composta da un ampio vano a tutta
altezza, all'interno del quale verranno installate le
apparecchiature di generazione e di controllo;
- in uscita dalle turbine, due canali immetteranno le acque nel
canale di scarico che, realizzato nella zona sottostante il piano
di calpestio della centrale, convoglierà all'esterno le stesse per
restituirle, al termine del canale, nel torrente Artanavaz, a quota
1385,50 m.s.m.;
- il dislivello fra il pelo morto dell'acqua nella vasca di
carico, a quota 1631,50 m.s.m. e quello del canale di restituzione,
a valle dei meccanismi motore, a quota 1390,00 m.s.m. è di mt.
241,50. In conseguenza, la potenza nominale media annua
dell'impianto, sulla portata media di mod. 5,78, risulta essere di
578x241,50:102=Kw. 1368,50.
Rilevato, quindi, in considerazione di quanto sopra esposto,
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura di moduli max:
15 e medi 5,78, si può subconcedere, avendo riguardo delle
condizioni locali, delle utenze preesistenti e della specie di
derivazione realizzata;
3) le opere di presa e le successive condotte, tenuto conto
delle clausole imposte nel disciplinare di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) il minimo deflusso vitale, calcolato secondo i criteri
stabiliti dalla deliberazione consiliare n. 1193/X in data 22
febbraio 1995 e così come imposto dalla deliberazione di Giunta n.
8759 in data 27 ottobre 1995, ammonta a 150 litri/sec., che
verranno lasciati defluire in sinistra orografica mediante il
ruscello sfioratore laterale che funge anche da scala di risalita
per la fauna ittica;
6) a derivazione corrisponde alla razionale utilizzazione del
torrente Artanavaz ed è compatibile con il buon regime idraulico,
senza che occorrano, oltre a quelle inserite nel disciplinare di
subconcessione, speciali garanzie a tutela di detto regime;
7) per l'uso della derivazione non è temibile alcun inquinamento
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
13039 in data 14 agosto 1996 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la legge regionale 8 novembre 1956 n. 4;
Visto il parere favorevole rilasciato dal titolare delle
funzioni di responsabile del Servizio assetto e tutela del
territorio nell'ambito dell'Assessorato dei lavori pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13 comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione;
Delibera
1) di subconcedere, per la durata di anni trenta successivi e
continui, decorrenti dalla data del decreto di subconcessione, alla
Società S.R.B. ENERGIE con sede in Introd giusta la domanda
presentata in data 3 giugno 1993, a variante dell'istanza 8 marzo
1983, di derivare dal torrente Artanavaz, in Comune di
Saint-Rhémy-en-Bosses moduli max 15 (litri al minuto secondo
millecinquececento) e medi 5,78 (litri al minuto secondo
cinquecentosettantotto) di acqua per produrre, sul salto di mt.
241,50, la potenza nominale media annua di Kw. 1368,50,
nell'impianto denominato "Centrale Cerisey";
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della Società
S.R.B. ENERGIE;
4) di ordinare ed accertare l'introito delle seguenti somme, da
versare presso la Tesoreria dell'Amministrazione regionale:
a) lire 14.004.050 (quattordicimilioniquattromilacinquanta) pari
a mezza annualità del canone, a titolo di cauzione ai sensi
dell'articolo 11 del T.U. 11 dicembre 1933 n. 1775; somma che verrà
restituita, ove nulla-osti, al termine della subconcessione;
b) lire 700.230 (settecentomiladuecentotrenta) pari ad un
quarantesimo del canone, per gli scopi di cui all'articolo 7 del
T.U. 11 dicembre 1933 n. 1775; somma da introitare al capitolo
08800 della parte ENTRATE del bilancio preventivo della Regione per
il corrente esercizio finanziario (Canoni per concessioni e
subconcessioni di acque pubbliche e miniere);
c) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei lavori pubblici) per spese di
sorveglianza, esperimenti di portata, collaudo, registrazione di
atti, eccetera somma da introitare al Capitolo 13500 della parte
ENTRATE del bilancio preventivo della Regione per il corrente anno
finanziario (Gestione Fondi per conto terzi per istruttoria domande
e pratiche varie);
5) di stabilire, come specificato nell'articolo 11 del
disciplinare di subconcessione, in lire 28.009.100
(ventottomilioninovemilacento) il canone annuo da versare
anticipatamente alla Regione, anno per anno, a decorrere dalla data
del decreto di subconcessione, somma da introitare al Capitolo
08800 della parte ENTRATE del bilancio preventivo della Regione per
il corrente anno finanziario (canoni per concessioni e
subconcessioni di acque pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994 n. 320 e di darne
esecuzione.
Allegati
(...omissis...)
Presidente É aperta la discussione generale. Qualcuno chiede la
parola? Se nessuno chiede la parola, pongo in votazione la delibera
in oggetto:
Presenti: 26
Votanti e favorevoli: 24
Astenuti: 2 (Chiarello e Tibaldi)
Il Consiglio approva
