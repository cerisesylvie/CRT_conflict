Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 670 del 27 giugno 1984 - Resoconto
OGGETTO N. 670/VIII - RINVIO TRATTAZIONE DELLA PROPOSTA
CONCERNENTE: "PROVA DI SELEZIONE, PER TITOLI ED ESAMI, PER
L'ASSUNZIONE IN VIA TEMPORANEA DI VICE COMMISSARI DELLA CASA DA
GIOCO DI SAINT-VINCENT. APPROVAZIONE DEL BANDO E DELEGA ALLA
GIUNTA".
PRESIDENTE:
Do lettura del testo della delibera:
IL CONSIGLIO REGIONALE
DELIBERA
1°) di approvare il sottoriportato bando di concorso per
l'espletamento di una selezione, per titoli ed esami, per
l'assunzione in via temporanea di Vice Commissari della Casa da
gioco di Saint-Vincent, stabilendo che il termine di pubblicazione
sia ridotto a 45 giorni ai sensi dell'articolo 84 della legge
regionale 28 luglio 1956, n.
3,
e
successive
modificazioni;
2°) di delegare alla Giunta regionale gli atti necessari
all'espletamento della selezione di cui trattasi, ivi compresa
l'approvazione della graduatoria finale e l'assunzione dei
concorrenti idonei;
3°) di prorogare l'incarico fiduciario temporaneo agli
attuali Vice Commissari fino all'espletamento della prova di
selezione di cui in premessa.
(...omissis...)
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Riteniamo che questo argomento sia
estremamente delicato, anche perchè sul problema del controllo
regionale si sono accavallati provvedimenti che non hanno, a nostro
avviso, delineato una chiarezza di impostazione da parte
dell'Amministrazione regionale.
Tutto doveva aver carattere di provvisorietà, invece abbiamo
prorogato nell'ultima seduta consiliare l'incarico del Commissario
regionale. Il controllo regionale è sospeso dal servizio e, a
quanto mi risulta, tutti i controllori regionali hanno proposto
ricorso al TAR contro la sospensione. La vicenda è indubbiamente
ingarbugliata, però il ricorrere ad una prova di selezione, come
già si è fatto per i controllori, sta a delineare che su questo
argomento le idee sono un po' confuse, perchè, attivando il
processo della prova di selezione, si creano delle situazioni che
hanno pur sempre il carattere della provvisorietà. Noi volevamo un
ampliamento della pianta organica che consentisse, in assonanza con
quanto dichiarato dal Commissario e cioè che il controllo regionale
resta pur sempre insufficiente, al personale assunto una
tranquillità per il proprio lavoro e consentisse ancora di attuare
tutte quelle condizioni di salvaguardia nei confronti
dell'Amministrazione che il Commissario regionale aveva evidenziato
nel corso di varie sedute della Commissione sul Casinò. Siamo
invece alla prova di selezione anche per i vice commissari
regionali, problema che ha delle implicazioni notevoli, perchè il
salto di qualità è evidente. Ci rivolgiamo ai vertici del controllo
regionale e anche qui siamo in una situazione dove non intravediamo
via d'uscita.
Il 9 luglio ci sarà la sentenza definitiva del TAR sul ricorso
presentato dagli interessati contro i provvedimenti adottati
dall'Amministrazione regionale. Quest'ultima, a mio avviso, si è
resa responsabile di leggerezza, durante la fase dibattimentale,
non assumendo un proprio difensore ma affidando all'Avvocatura
dello Stato la propria difesa. Forse non voleva esporsi in prima
persona per le implicazioni di carattere umano e giuridico di una
eventuale sentenza del TAR nei confronti dei dipendenti regionali
interessati. Noi riteniamo che su questa materia sia bene non
procedere più a spizzichi sia per un certo riguardo nei confronti
del corpo dei controllori sia perchè l'Amministrazione deve
assumere un atteggiamento definitivo. L'inserire continuamente
delle persone attraverso delle prove di selezione non garantisce
l'efficacia dei controlli a cui facevamo cenno in precedenza, si
crea anzi dal punto di vista psicologico una sensazione di
debolezza. E' bene invece agire su un corpo di controllori che
abbia una sua stabilità, ma soprattutto una sua struttura ben
definita. Se dovessero mai ricorrere gli estremi per una
riassunzione dei controllori ci troveremmo con un corpo di
controllori metà di ruolo e metà temporanei.
Noi preghiamo quindi la Giunta di ritirare questo provvedimento
in attesa della pronuncia del TAR e poi perchè riteniamo che tutta
la materia del controllo regionale vada rivista alla luce di alcune
considerazioni che abbiamo cercato di fare in questa sede
stamattina e di altre che potremo fare in sede di Commissione di
indagine sul Casinò. La congruità dei controlli era uno degli
argomenti che dovevano formare oggetto di un approfondimento da
parte della Commissione d'inchiesta. Non ci sentiamo di procedere
con una linea che è tentennante anche se riconosciamo che un passo
avanti c'è stato rispetto al passato, perchè il rapporto fiduciario
che avevamo criticato allora, rapporto basato su elementi molto
vaghi e non obiettivi, ha fatto ripensare alla Giunta l'opportunità
di rinnovare questa carica per altri mesi. Noi chiediamo invece
questa breve sospensione del provvedimento in funzione del fatto
che la pronuncia del TAR darebbe la possibilità di adottare
ugualmente il provvedimento nel prossimo Consiglio, in tempo utile
cioè per effettuare la prova di selezione e perchè credo che sia
arrivato il momento di riprendere l'intero discorso sul corpo dei
controllori regionali e di adottare, come Consiglio anche come
Commissione di inchiesta, un atteggiamento responsabile.
Per questi motivi noi avanziamo la proposta del rinvio di questo
provvedimento.
Si da atto che alle ore 12.10 assume la Presidenza il Vice
Presidente De Grandis.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Avant d'avoir une discussion à ce sujet
je dois faire quelques mises au point. Avant tout, lorsque la Junte
a adopté cette proposition de délibération, on ne savait pas encore
quand le débat au Tribunal Administratif aurait eu lieu. Le choix
était assez clair pour l'Administration régionale, il n'y avait pas
de doutes: on voulait avoir le temps de faire cette sélection afin
d'avoir avant le 31 du mois d'août les personnes qui conviennent
pour ce travail. Cette décision, je le répète, avait été prise
parce qu'on avait prévu cet examen avant qu'il y ait la sentence du
Tribunal Administratif. Justement le Conseiller Torrione fait
relever, que le 9 juillet il y aura la sentence du Tribunal, qui se
prononcera à ce sujet. Nous aurons donc la possibilité de voir par
la suite si c'est encore nécessaire de faire cette épreuve de
sélection, ou bien nous pourrons changer d'avis en conséquence de
ce qui se passera à l'intérieur du Tribunal. Donc, si c'est pour
déplacer la date, à la condition que le 11 ou le 12 nous
examinerons à nouveau le problème, nous sommes tout à fait
d'accord.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Questo provvedimento continua a
dimostrare l'incertezza nel comportamento della Giunta sull'intera
vicenda Casinò. Noi avevamo criticato quella nomina dei Vice
Commissari che era stata
.....INTERRUZIONE.....
PRESIDENTE:
Ricordo al Consigliere Mafrica che c'è una
proposta di rinvio da parte del Consigliere Torrione. Prima di
continuare la discussione generale dovremmo esprimere il parere
favorevole o contrario alla proposta. Le do la parola per
esprimersi a favore o contro la proposta che mettiamo ai voti; se
non verrà accettata ricominceremo la discussione generale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi siamo favorevoli alla proposta di
rinvio.
PRESIDENTE:
C'è qualche Consigliere che vuol prendere la
parola contro la proposta di rinvio?
Pongo in votazione la proposta di rinvio dell'argomento al
Consiglio dell'11 e 12 luglio, fatta dal Consigliere Torrione.
ESITO DELLA VOTAZIONE
Presenti, votanti e favorevoli: 25.
Il Consiglio approva all'unanimità.
