Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali



Oggetto del Consiglio n. 844 del 4 novembre 2009 - Resoconto
OGGETTO N. 844/XIII - Interpellanza: "Iniziative assunte per
arginare il fenomeno franoso verificatosi in frazione Clos de Barme
del Comune di Arnad".
Interpellanza
Un fenomeno franoso di rilevanti dimensioni ha interessato il
19 ottobre scorso la frazione di Clos de Barme in Comune di Arnad,
per fortuna senza danni alle persone ma provocando allarme e il
necessario sfollamento di alcuni nuclei familiari;
Il rotolamento di massi nella zona è purtroppo un fenomeno
ricorrente e la pericolosità del sito è stata ripetutamente
segnalata;
quanto sopra premesso i sottoscritti Consiglieri
regionali
Interpellano
la Giunta regionale per sapere:
1)
quali iniziative siano state poste in essere
dall'Amministrazione regionale e comunale nell'immediato per
evitare maggiori danni e per prestare assistenza alle
famiglie;
2) quali misure siano state programmate per il futuro per
impedire il ripetersi del fenomeno;
3) se siano allo studio misure di delocalizzazione dei nuclei
familiari maggiormente esposti al pericolo.
F.to: Louvin - Giuseppe Cerise
Président
- La parole au Conseiller Louvin.
Louvin (VdAV-R)
- Merci, M. le Président.
Abbiamo rivolto alla Giunta questa interpellanza, perché la
frana che si è abbattuta il 19 ottobre scorso sulla frazione di
Clos de Barme ha suscitato, non soltanto nelle famiglie più
direttamente toccate, ma in tutta la comunità di Arnad e in tutta
la Valle, una viva preoccupazione. Credo che oggi ci siano persone
che vivono con un incubo ormai legato a questo evento franoso che
si è prodotto e che sia assolutamente necessario, ad avviso del
nostro gruppo, intervenire con grande sollecitudine, ma anche per
quanto possibile in modo radicale e definitivo per evitare che
queste situazioni abbiano a riprodursi o che si continui a vivere
in una condizione di costante allarme. Purtroppo si tratta di una
zona che non è nuova a fenomeni di questo genere, quindi sappiamo
che anche gli interventi possono risultare molto delicati e
difficili; ma l'Assessore, nel rispondere, spero avrà la cortesia
di essere preciso quanto alle iniziative che intende porre in
essere o che ha già posto in essere in questi ultimi giorni il
Governo, attraverso le strutture tecniche che sono a sua
disposizione per quanto riguarda la possibilità di evitare maggiori
danni e, anche nell'immediato, di intervenire a sostegno delle
famiglie che hanno dovuto abbandonare il loro domicilio.
Chiediamo che ci siano date informazioni e ragguagli, a noi e
naturalmente alla popolazione, con la quale si tratta innanzitutto
di interloquire in modo costante per quanto riguarda le misure
programmate nel futuro, anche per il ripetersi di queste
situazioni. Infine, vorremmo una parola di chiarezza in ordine alle
ipotesi di delocalizzazione di cui si è letto nelle ultime
settimane sui giornali, se queste abbiano ad interessare l'intera
frazione o parte di essa, e quali siano le valutazioni che possono
al momento essere date in ordine a queste emergenze. La
ringrazio.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci.
Intanto era solo per ribadire alcune informazioni già conosciute
dagli interpellanti, ma che è bene ribadire oggi, e poi risponderò
ai quesiti che l'interpellanza pone e, senza nessun problema, alla
piccola
question time
che il Consigliere ha voluto porre sul
discorso di informazione alla popolazione, che faremo senza
problema.
Il fenomeno di dissesto che si è verificato verso le 8,30 del 19
ottobre è consistito nel crollo di materiale lapideo, per un volume
complessivo di circa 150-200 metri cubi, dalle pareti rocciose che
sovrastano il nucleo abitato di Clos de Barme nel comune di Arnad.
Il materiale franato si è distaccato dalla massa rocciosa
sovrastante il centro abitato, precipitando all'interno di un
ripido canalino posto alla base della parete rocciosa, propagandosi
a ventaglio e terminando la propria corsa nei pressi della
sottostante strada comunale e di alcuni fabbricati, come avete
potuto vedere da articoli apparsi sulla stampa. Alcuni blocchi
hanno provocato il danneggiamento del manto bituminoso, della
ringhiera dell'infrastruttura viaria e lo sfondamento del muro
perimetrale di un'abitazione. L'area interessata dal crollo è
indicata sulle cartografie degli ambiti per il rischio di frana ai
sensi della legge regionale in materia urbanistica, la n. 11/1998,
come ad elevata pericolosità nella parte immediatamente a ridosso
della parte rocciosa e a media pericolosità nella parte consistente
dell'abitato di Barme.
In questi termini si può affermare che la pericolosità dell'area
era nota, anche se è importante chiarire che si ha solo notizia di
crolli avvenuti nel recente passato e che hanno interessato l'area
accanto al canalino, cioè in prossimità della frazione Chez
Fornelle, dove si ha la presenza di vecchie gallerie minerarie. Per
limitare gli effetti di tali crolli, l'Amministrazione comunale ha
posizionato delle barriere paramassi, mentre il Servizio geologico
ha avviato una campagna di monitoraggio con tecnologia laser dei
settori potenzialmente instabili, al fine di rilevare eventuali
movimenti del masso roccioso.
In relazione al primo quesito, informo che in seguito
all'evento, di concerto con il Servizio geologico,
l'Amministrazione comunale ha provveduto precauzionalmente
all'evacuazione di alcune abitazioni poste al piede del cono
detritico, interessato dal dissesto, e ha avviato la realizzazione
di interventi di bonifica delle porzioni di roccia palesemente
instabili in corrispondenza della parte inferiore della nicchia di
distacco, di chiodatura di alcune porzioni della parete rocciosa, e
di posa di una rete paramassi (quindi tre interventi che sono da
fare nell'immediatezza e nella somma urgenza). I lavori avviati
ammontano a circa 300.000 euro, questo dato per far capire che
questi interventi comportano un impegno anche di tipo
finanziario.
In relazione al secondo quesito, evidenzio che gli interventi
avviati dal Comune sono rivolti esclusivamente alla mitigazione
delle condizioni di pericolosità manifestatesi a seguito
dell'evento di crollo del 19 ottobre. I tecnici regionali, con il
geologo incaricato dal Comune di Arnad, stanno effettuando
un'accurata valutazione delle condizioni di stabilità della parete
e dei possibili interventi di protezione oltre quelli già avviati,
cioè eventuali possibili interventi più definitivi.
In relazione al terzo quesito, ad oggi i tecnici non hanno
ancora completato le loro complesse valutazioni, ma per le
condizioni di instabilità della parete non viene esclusa alcuna
possibilità, compresa - come riferiva il collega Louvin -
l'eventuale delocalizzazione di alcuni immobili. Il tutto però
potrà essere definito solo a seguito dell'esame e delle valutazioni
della documentazione che i tecnici stanno approntando e che
dovranno produrre all'Amministrazione comunale e
all'Amministrazione regionale.
Per ciò che riguarda l'approccio e l'informazione, come avete
potuto leggere oggi su La Stampa, il Comune ha provveduto a fissare
un incontro il 12 c.m., per far sì che si possa dare notizie
corrette alla popolazione di come si potrà procedere rispetto alle
valutazioni tecniche perché la politica può decidere di fare degli
interventi, ma solo a seguito di precise valutazioni tecniche che
ci devono essere date.
Président
- La parole au Conseiller Louvin.
Louvin (VdAV-R)
- Grazie per questa risposta, anche se la
nostra impressione è che intanto sia arrivato questo masso o questa
frana un po' inattesa, forse anche dopo qualche ritardo
nell'individuare correttamente il margine di pericolo che poteva
interessare questa frazione.
Ci sono fenomeni assolutamente imprevedibili e noi siamo una
regione esposta da questo punto di vista, ma bisogna essere un
passo avanti per quanto è possibile, piuttosto che un passo
indietro e, se ci rendiamo conto della difficoltà di agire nello
spazio di pochi giorni, crediamo che per questo, come per altre
questioni che solleveremo prossimamente e che interessano questo ed
altri comuni della Valle, non si debba mai tenere bassa la
guardia.
Assessore, non se ne abbia a male se le chiediamo di riferire;
abbiamo sentito un tono un po' indispettito dall'inizio della sua
risposta. È vero, sono state conosciute alcune informazioni, ma lei
dovrebbe sapere che le interpellanze devono essere presentate a
termini di regolamento 12 giorni prima, e che questi fatti di cui
lei ci ha messo a conoscenza sono sopravvenuti. Noi abbiamo
interesse, come Consiglio regionale, a sapere cosa sta succedendo,
cosa si fa, tutti assieme, per assicurare a questa parte della
popolazione di poter vivere nelle sue case con assoluta
tranquillità.
Mi pare di capire che il ventaglio degli interventi sia ancora
assolutamente aperto, che non sia possibile, al momento, non avendo
chiuso la fase di analisi, ancora definire esattamente quale sarà
la strategia che si adotterà per l'intervento, né cosa si potrà o
dovrà fare in termini di delocalizzazione. Su questo assicuriamo la
massima attenzione e solleciteremo ancora il Governo regionale
perché non si trascurino questi aspetti, che per questa volta -
fortunatamente! - non hanno provocato vittime, ma siamo andati
molto, "molto" vicini e credo che sia stato un vero e proprio
incubo per le popolazioni.
A noi hanno preoccupato anche le dichiarazioni che sono emerse
attraverso la stampa, per cui non si può parlare di messa in
sicurezza, ma solo di mitigazione del rischio: qui è il dato
inquietante di una situazione che rischia di permanere aperta. Su
questo le chiederemo, Assessore, di esercitare la massima
vigilanza, sappiamo che ci sarà questo incontro, anche a breve, con
la popolazione; è stato annunciato che si muoveranno i massimi
vertici della Regione e questo non può che rassicurarci in termini
di presenza e di attenzione; ma, al di là di questa facile ironia,
a noi preme che i mezzi tecnici che ha a disposizione la Regione
siano messi in opera integralmente per far fronte a questi bisogni.
Grazie.
Président
- La séance est levée.
---
La séance se termine à douze heures et quarante-neuf
minutes.
