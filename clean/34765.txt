Classificazione
PARTECIPAZIONE E INIZIATIVA POPOLARE
Referendum e iniziativa popolare
TRASPORTI E VIABILITÀ
Trasporti



Oggetto del Consiglio n. 2460 del 6 giugno 2012 - Resoconto
OGGETTO N. 2460/XIII - Petizione per mantenere in vita la
ferrovia del Drinc e le Miniere di Cogne. (Reiezione di una
risoluzione. Approvazione di altra risoluzione).
Petizione
Con questa petizione gli abitanti di Cogne chiedono alle
autorità competenti di bloccare le irreversibili azioni di
smantellamento in atto e/o in progetto sull'irripetibile patrimonio
costituito dal sito minerario di Cogne, che comprende la Ferrovia
del Drinc - il sito di Costa del Pino - gli stabilimenti di
Colonna.
Chiede inoltre di annullare il processo di dismissione della
denominazione "Miniere di Cogne", che vanificherebbe qualunque
ipotesi di recupero museale o di sfruttamento minerario
future.
La Miniera di Cogne è il nostro bene comune più prezioso, è
il cuore di ferro dell'intera Valle d'Aosta, è risorsa primaria
nazionale e la ferrovia del Drinc è via di fuga e di collegamento
con la valle centrale.
La ferrovia del Drinc fu inaugurata il 16 ottobre 1922. È
stata un'opera rivoluzionaria di ingegneria mineraria, che ha
permesso la coltivazione fruttuosa della miniera di Cogne, facendo
fiorire l'industria siderurgica italiana per 50 anni e soprattutto
invertendo, in Val d'Aosta, l'ordine migratorio delle genti,
portando una regione alpina povera a condizioni di occupazione e
benessere, cosa che non tutte le regioni di montagna possono
vantare.
- La ferrovia del Drinc è, secondo l'opinione di autorevoli
esperti, la via di comunicazione più conveniente tra Cogne e la
Valle centrale (Pila) - e viceversa -.
- La ferrovia è via di fuga, come sempre è stata, per la
Valle di Cogne (unico caso in Val d'Aosta).
- La ferrovia è un monumento della nostra identità storica
comune.
Per questo motivo specialmente, vorremmo evitare le
operazioni di smantellamento di una cosa tanto preziosa - con
trenta milioni di euro già investiti, che verrebbero gettati al
vento - poiché non si tratta affatto di una questione comunale
relativa agli interessi esclusivi dei cognein o di una minoranza di
operatori turistici di Cogne e di Gressan, ma dell'interesse
collettivo dell'intera Valle d'Aosta e della sua filiera
dell'acciaio.
La Valle d'Aosta ha un Cuore di Ferro, nel sottosuolo come
nello spirito. Perché non cominciare a coltivare anche questa
immagine identitaria oltre a quella nota dell'anima alpina, che già
condividiamo con tutte le valli di montagna?
Adottando una prospettiva ad ampio raggio, di comune
interesse, siamo persuasi che la questione potrebbe essere riaperta
e conclusa felicemente.
Non precludiamoci questa possibilità con operazioni
affrettate dovute all'esasperazione! Non diventiamo la generazione
che ha fatto esaurire questo Bene.
Chiediamo trasparenza su ogni azione che riguardi il nostro
sito minerario e chiediamo che le risoluzioni del Consiglio
regionale n. 1911/XIII del 13/07/2011 e la 2042 del 2/09/2011 e la
2843 del 2/12/2011 siano rettificate.
Abitanti di Cogne
---
Petizione per mantenere in vita la ferrovia del Drinc e le
Miniere di Cogne
Io sottoscritto/a esprimo la mia personale volontà, dettata
dal desiderio che la ferrovia del Drinc venga mantenuta in vita e
resa praticabile, quale via di collegamento tra Cogne e la Valle
centrale, sia a fini turistici, sia di transito comune.
Con questa petizione si richiede a tutti gli organi
competenti di adottare ogni azione ed iniziativa volta a mantenere
in vita la ferrovia del Drinc - e le Miniere di Cogne - quale
risorsa e monumento dell'identità comune del popolo valdostano e
che nessuna legge o deroga nazionale, regionale, comunale o
quant'altro possa in alcun modo vanificare la conclusione di
quest'opera.
Seguono le firme di 683 cittadini
(omissis)
Presidente
- La parola al Consigliere Empereur.
Empereur (UV)
- Grazie Presidente.
In relazione alla petizione per mantenere in vita la ferrovia
del Drinc e le Miniere di Cogne, presentata in data 6 marzo 2012 e
assegnata alla IV Commissione il 20 marzo, mi pregio comunicare le
risultanze degli approfondimenti svolti dalla stessa.
Nella riunione in data 27 marzo la Commissione ha deliberato
l'audizione dei referenti dei firmatari della petizione, i signori
Osvaldo Ruffier, Barbara Tutino e Giorgio Vassoney, che si è tenuta
in data 17 aprile.
Il signor Ruffier ha espresso la preoccupazione dei firmatari
della petizione riguardo all'adozione, nel secondo semestre del
2011, di una risoluzione da parte del Consiglio regionale e di due
deliberazioni da parte della Giunta regionale che prevedono la
rinuncia al completamento della tranvia intercomunale Pila-Cogne,
la risoluzione dei contratti ancora in essere rispetto a tale
tratta e la presa d'atto dell'incoltivabilità tecnico-economica del
giacimento della concessione mineraria ed ha evidenziato il timore
che tali decisioni possano far ipotizzare l'abbandono di un futuro
progetto di riconversione del sito minerario in attività museale,
da sempre caldeggiato dalla comunità di Cogne. Ha quindi
manifestato l'augurio che, benché lo sfruttamento del giacimento
minerario al momento non sia economicamente vantaggioso, si
provveda comunque a rinnovare la concessione mineraria per
continuare a svolgere una manutenzione degli impianti presenti
nella miniera, che altrimenti subirebbero un grave danneggiamento.
Ha infine posto l'accento sul fatto che i firmatari della petizione
ritengono che la ferrovia del Drinc rappresenti un collegamento
ferroviario essenziale, che andrebbe mantenuto sia come via di fuga
alternativa, per evitare l'isolamento nel caso di calamità che
potrebbero verificarsi lungo la regionale 47 che, ad oggi, non è
ancora del tutto messa in sicurezza, sia come primo tassello
importante per la valorizzazione dell'intero complesso minerario di
Cogne, per dare vita ad un percorso di tipo turistico, storico e
museale unico nel suo genere.
La signora Tutino ha invitato l'Amministrazione regionale ad
effettuare degli investimenti in progetti di sviluppo sostenibile,
che ritiene siano gli unici che possano garantire dei benefici,
anche per le future generazioni. Ha riferito in merito alle
attività di recupero museale di siti minerari dismessi realizzate
in altre realtà italiane ed estere anche grazie a progetti
cofinanziati dall'Unione europea. Ha poi ricordato che negli anni
passati sono stati presentati alcuni progetti sulla valorizzazione
delle Miniere di Cogne, mentre in tempi più recenti è stata
predisposta dal signor Flavio Menolotto e da alcuni tecnici
qualificati nel settore una proposta sul recupero della ferrovia
del Drinc e del sito minerario di Cogne. Ha ancora messo in
evidenza il notevole interesse, legato all'identità siderurgica ed
operaia valdostana, che riveste il patrimonio delle Miniere di
Cogne, ed ha aggiunto che un progetto di recupero della sola parte
bassa del sito in questione non rivestirebbe un intervento di
particolare valore se non comprendesse anche il collegamento con la
ferrovia del Drinc, che rappresenta un elemento determinante per la
creazione di un museo unico nel suo genere, nonché Colonna e la
parte alta del sito.
Il signor Vassoney ha ricordato l'esperienza del Forte di Bard,
recuperato grazie ad un progetto finanziato con fondi europei, che
oggi ha dei ritorni molto positivi, sia in termini economici, sia
di presenze.
Al termine dell'incontro la Commissione ha deliberato di
proseguire gli approfondimenti sulla petizione con l'audizione
dell'Assessore al territorio e ambiente e dell'Assessore al
turismo, sport, commercio e trasporti, con una nuova audizione dei
firmatari della petizione accompagnati dai tecnici da loro
individuati, e con una visita al sito minerario di Costa del Pino e
di Colonna a Cogne ed al museo minerario di Ridanna-Monteneve in
provincia di Bolzano. Con note del 19 aprile e del 20 aprile
l'Assessore al territorio e ambiente e l'Assessore al turismo,
sport, commercio e trasporti hanno fatto pervenire il rispettivo
rapporto sull'argomento. In data 15 maggio la Commissione ha
effettuato l'audizione dell'Assessore Zublena, accompagnata dal
dirigente Franzoso, dell'Assessore Marguerettaz, accompagnato dal
dirigente Pollano, del Sindaco di Cogne, Allera, accompagnato
dall'Assessore ai lavori pubblici del Comune, Carlesso, dei
referenti dei firmatari della petizione Ruffier, Tutino e Vassoney,
accompagnati dalla geologa Elisabetta Drigo, dall'ingegner Marco
Foretier, dall'ingegner Mauro Fornaro e dal signor Flavio
Menolotto.
Il Sindaco Allera, dopo aver sottolineato come la petizione
raggruppi due argomenti: la galleria del Drinc, da un lato, e la
valorizzazione del patrimonio minerario, dall'altro, ha comunicato
con riferimento alla seconda tematica che la società Fintecna -
titolare della concessione mineraria - ha presentato alla Regione
un'istanza di rinuncia alla suddetta concessione. Nel far presente
che tale richiesta costituisce un diritto per il concessionario, ha
messo in evidenza che la Regione, obbligata per legge a richiedere
la messa in sicurezza dei siti, ha in realtà adottato una
strategia, nei confronti della quale esprime il ringraziamento
all'Assessore Zublena ed al dirigente della struttura competente,
per far sì che gli interventi fossero finalizzati ad un successivo
riutilizzo dei siti a fini turistici, museali e culturali. Con
riferimento alla linea ferroviaria Cogne-Acque Fredde, dopo aver
ricordato le motivazioni tecniche ed economiche che hanno spinto la
Regione a stoppare tale progetto, ha precisato che quello che la
popolazione di Cogne desidera da sempre è un collegamento
efficiente che consenta una portata oraria accettabile per servire
in modo concreto Cogne, Aosta, Gressan e Pila.
L'Assessore Carlesso ha espresso l'auspicio dell'Amministrazione
comunale che il collegamento ferroviario venga mantenuto per essere
utilizzato come via di fuga nei casi di emergenza ed ha fatto
presente che i vigili del fuoco volontari di Cogne sarebbero
disponibili a collaborare con la società Pila nella suddetta
manutenzione.
Il Sindaco Allera, con riferimento all'auspicio sopraenunciato,
ha aggiunto che presenteranno formalmente alla Regione la richiesta
di effettuare una minima manutenzione della tratta.
L'ingegner Fornaro, partendo dalla considerazione che il
patrimonio minerario di Cogne rappresenta una ricchezza dal punto
di vista storico, di tecnologie specifiche introdotte e di
impiantistica mineraria tuttora visibile ed in parte anche
funzionante, ha sostenuto come questo sito possa rappresentare
un'occasione per sistemazioni e miglioramenti ambientali e per una
valorizzazione, anche e soprattutto delle potenzialità di un
territorio già votato ad un turismo notevole come quello di Cogne,
a due passi dal Parco Nazionale del Gran Paradiso. Ha espresso
inoltre il ringraziamento per l'atteggiamento assunto dalla Regione
nei confronti della ditta che sta operando la bonifica del sito, la
quale sta effettuando un lavoro molto accurato che può permettere
una certa conservazione e forse anche una futura riutilizzazione.
Ha fatto presente come la valorizzazione del sito minerario ed il
non abbandono del collegamento ferroviario siano due tematiche
strettamente collegate e che è importante cercare di non amputare
dei pezzi significativi, per evitare di perdere il filo di Arianna
che porta dal giacimento alla siderurgia.
Il signor Menolotto, con riferimento alla tranvia, ha affermato
- pur riconoscendo l'esistenza di problematiche significative - che
arrivare ad un impianto "quasi finito" e decidere "di buttarlo via"
rappresenta una cosa unica in Italia. Proiettando alcune
slide
, ha illustrato il profilo della galleria del Drinc,
soffermandosi sulla soluzione proposta nello studio Geodata per la
sua sistemazione, contrapponendola a quella da lui proposta, ed ha
espresso delle considerazioni in merito alla presunta "tortuosità"
del tracciato. Nell'evidenziare il peso eccessivo delle batterie
dei locomotori, ha proposto di valutare la soluzione di una presa
esterna di corrente sulla terza rotaia. Ha espresso inoltre delle
considerazioni sul binario della linea - ritenendolo in uno stato
pietoso, completamente disallineato e posato male -, nonché sulla
sagoma della galleria, soffermandosi sul problema delle distanze
minime che devono essere assicurate tra i locomotori e le pareti.
Ha infine fatto presente che il costo complessivo degli interventi
da lui proposti è stimato in 9.000.000 di euro.
L'ingegner Foretier ha incentrato il suo intervento
sull'utilizzo del collegamento ferroviario come via di fuga in
situazioni d'emergenza, invitando a ponderare con attenzione la
scelta di chiuderlo.
La geologa Drigo ha posto l'accento sul fatto che la Miniera di
Cogne rappresenta un patrimonio che la Regione, come d'altronde
stanno facendo altre realtà, dovrebbe puntare a valorizzare.
L'Assessore Zublena ha ricordato che Fintecna ha presentato, nel
2010, un'istanza di rinuncia alla concessione con contestuale
richiesta di rimozione del vincolo minerario per la sostanziale
incoltivabilità tecnico economica del giacimento. Dopo aver
riferito che, dal punto di vista della normativa mineraria,
l'accoglimento della suddetta istanza rappresenta un atto dovuto
per l'Amministrazione regionale, ha illustrato le opere che sono
state prescritte e che il concessionario dovrà eseguire per rendere
effettiva la rinuncia alla concessione, riferendo che l'importo di
tali opere - stimato in circa 8.000.000 di euro - sarà interamente
a carico di Fintecna e che la durata dei lavori è stata fissata in
tre anni. Ha precisato che i suddetti lavori, che avrebbero anche
potuto essere minimali, in realtà saranno importanti e
comprenderanno interventi di bonifica, ripristino dei luoghi e
messa in sicurezza, che non precluderanno future valorizzazioni del
patrimonio minerario. Ha posto infine l'accento sul fatto che il
Consiglio regionale, con l'approvazione della legge n. 12/2008
recante valorizzazione dei siti minerari dismessi, si è dotato di
uno strumento normativo che introduce un aspetto piuttosto
interessante, stabilendo che le concessioni minerarie possono
essere rilasciate anche ai fini di recupero
turistico-culturale.
L'Assessore Marguerettaz, dopo aver premesso che la relazione in
materia inviata alla IV Commissione è già sufficientemente chiara,
ha dichiarato che, a fronte di una serie di suggestioni che sono
pervenute sul tema - e che si basano probabilmente su delle
professionalità amatoriali -, l'Assessorato si è avvalso
dell'ingegner Kuchler, che è uno dei massimi esperti in materia
ferroviaria, al fine di valutare la questione. Ha illustrato i
rilievi di natura tecnica che il citato ingegnere ha fatto allo
studio del signor Menolotto e che riguardano in particolare la
previsione riduttiva degli investimenti ipotizzati, la debolezza
trasportistica della struttura e l'aspetto relativo alla gestione
della stessa. In merito al mantenimento in efficienza
dell'infrastruttura ferroviaria, ha sottolineato che bisogna avere
chiaro che un'operazione del genere avrebbe un costo annuo di
gestione ipotizzato in 1.000.000 di euro, mentre se il suddetto
mantenimento consistesse nello sbarrare il percorso e, nel caso di
emergenza, far controllare ad una guida le condizioni di
percorribilità affinché si possa autorizzare il transito, ha
sostenuto che ciò non costituirebbe un problema. Ha fatto presente,
infine, che la riconversione nel Comune di Gressan del tratto da
Acque Fredde a Plan Praz in percorso carrozzabile andrebbe a
risolvere tutta una serie di problemi di accesso a terreni, a spazi
e ad alcune frazioni del Comune.
Il 18 maggio una delegazione della commissione ha visitato il
Museo minerario di Ridanna-Monteneve in Provincia di Bolzano -
inaugurato nel 1993 dopo due anni e mezzo di lavori - che è stato
creato grazie alla collaborazione fra Provincia autonoma di
Bolzano, i Comuni territorialmente interessati e l'associazione dei
musei che si era nel frattempo costituita a seguito della
cessazione definitiva dell'attività mineraria avvenuta nel 1985.
L'attuale Museo minerario, secondo quanto dichiarato dal suo
direttore, vede un'affluenza di 40/45.000 visitatori all'anno - di
cui il 25 percento è rappresentato da scolaresche - che con
un'escursione guidata di circa due ore percorrono la parte bassa
dell'ex-sito minerario situato a 1417 metri e facilmente
accessibile, mentre nella parte alta del complesso minerario,
situato a 2355 metri, vi è la possibilità di effettuare delle
visite sotterranee in miniera ed escursioni guidate del villaggio
dei minatori, che occupano i visitatori per un'intera giornata. Il
direttore del Museo ha inoltre informato che nel periodo di
realizzazione di tale opera sono stati necessari investimenti per
circa 15.000.000 di euro. Il 24 maggio, infine, una delegazione
della commissione ha effettuato un sopralluogo alla Miniera di
Cogne. I partecipanti, accompagnati dal dirigente Franzoso e dai
tecnici di Fintecna, hanno dapprima raggiunto in funivia la
località Costa del Pino posta a 2000 metri, proseguito il tragitto
su un trenino in una galleria di 1300 metri, per poi salire su un
carrello (denominato
skip
) che con 400 metri di dislivello
giunge a 2400 metri. Si è poi proseguito a piedi, percorrendo una
galleria di circa 800 metri, fino al villaggio di Colonna. Da lì si
è raggiunta Liconi, a 2500 metri, dove si trova la parte più antica
della miniera. Il gruppo ha quindi rifatto il tragitto dell'andata,
visitando uno dei livelli di coltivazione della miniera, per poi
concludere il sopralluogo con una visita agli immobili dove
avveniva la lavorazione del minerale. Sulla base degli
approfondimenti effettuati, la commissione, a maggioranza, ritiene
che si possano sviluppare le seguenti considerazioni.
La petizione in questione affronta due diverse tematiche: il
mantenimento del collegamento ferroviario Cogne-Acque fredde, da un
lato, e delle Miniere di Cogne, dall'altro.
Per quanto riguarda la tranvia, non vi sono particolari elementi
di novità rispetto a quanto emerso nel corso del dibattito
consiliare del 13 luglio 2011 sulla relazione della IV Commissione
in merito al collegamento suddetto, conclusosi con l'approvazione
di una risoluzione; anzi, sono stati riconfermati da più parti gli
elevati costi di investimento ancora necessari per riattivare il
collegamento, oltre ai ben noti limiti intrinseci di tipo
trasportistico e gestionale dell'infrastruttura.
Per ciò che concerne invece il mantenimento in vita delle
Miniere di Cogne, l'Amministrazione regionale ha portato a
conclusione il procedimento relativo all'istanza di rinuncia alla
concessione presentata dalla Fintecna, in ottemperanza a quanto
disposto dalla vigente normativa mineraria. Nell'ambito di tale
procedimento, l'Amministrazione regionale ha prescritto un ampio
ventaglio di lavori di messa in sicurezza e recupero ambientale che
il concessionario dovrà eseguire a proprie spese. Le suddette
opere, prescritte con la delibera della Giunta regionale n.
2042/2011, comportano un onere piuttosto importante per il
concessionario, stimabile in circa 8.000.000 di euro e
consentiranno di addivenire ad un sensibile miglioramento generale
delle condizioni del compendio minerario; le stesse sono state
calibrate in modo tale da non pregiudicare future iniziative di
recupero a fini museali del sito, anzi ne costituiscono un elemento
facilitante.
Le normative regionali in materia mineraria consentono inoltre
di autorizzare l'apertura alla visita di siti minerari dismessi
come è già stato fatto per le iniziative in corso relative al
recupero dei siti minerari di Saint-Marcel e Brusson. L'ipotesi di
recupero museale del sito risulta pertanto ampiamente percorribile
anche sotto il profilo amministrativo. Un'eventuale iniziativa di
valorizzazione del sito industriale dismesso potrà tuttavia essere
avviata solo una volta che le opere prescritte dalla sopracitata
delibera siano state interamente realizzate e collaudate; si stima
che la durata dei lavori possa essere quantificata in circa tre
anni.
La conclusione di tutti gli interventi rappresenta dunque lo
snodo attraverso il quale si supera l'
impasse
"storica"
collegata alla presenza della concessione mineraria che, di fatto,
congela la situazione del sito. Grazie.
Presidente
- Ricordo che il 6 marzo 2012 è stata
presentata alla Presidenza del Consiglio una petizione popolare,
sottoscritta da 683 cittadini, per mantenere in vita la ferrovia
del Drinc e le Miniere di Cogne. Ai sensi dell'articolo 36 del
Regolamento interno, l'Ufficio di Presidenza, con deliberazione n.
41 del 19 marzo 2012, ne ha avviato l'istruttoria con richiesta di
informazioni al Presidente della Regione, all'Assessore al
territorio e ambiente, all'Assessore al turismo, sport, commercio e
trasporti ed alla Commissione consiliare competente Sviluppo
economico, che hanno trasmesso le relazioni sull'argomento. La
Commissione Sviluppo economico ha concluso i lavori inviando, con
lettera in data 28 maggio 2012, le risultanze degli approfondimenti
svolti.
In merito a questa petizione è stata presentata una risoluzione
da parte dei gruppi ALPE e PD.
Dichiaro aperto il dibattito. La parola al Vicepresidente
Chatrian.
Chatrian (ALPE)
- Grazie Presidente.
Un anno fa, il 13 luglio, abbiamo fatto in quest'aula un
dibattito serrato, forte, perché il Consiglio, a maggioranza, ha
preso una posizione importante: quella di rinunciare al
completamento della tranvia intercomunale Cogne-Acque Fredde e Plan
Praz, ponendo in essere ogni opportuno adempimento finalizzato alla
chiusura definitiva dell'opera, di effettuare l'alienazione dei
beni e delle strutture convenientemente collocabili e di definire,
di concerto con gli enti locali interessati, le misure necessarie
per la loro valorizzazione.
Detto questo, i gruppi di ALPE e del Partito Democratico già un
anno fa presentarono una risoluzione, che andava in una direzione
alternativa, dopo un ampio dibattito e dopo approfondimenti di tipo
tecnico e politico, e la strada alternativa era quella di chiedere
al Governo regionale di presentare in tempi brevi alla IV
Commissione una proposta esecutiva, dando corso all'infrastruttura,
per poi perseguire con determinazione l'obiettivo dell'acquisizione
alla Regione del sito minerario.
Qualche mese fa, una buona parte di cittadini di Cogne ha
presentato una petizione che chiede di rimettere sul tavolo la
problematica e soprattutto sprona le istituzioni a nuovamente
prendere in considerazione lo stato dell'arte. La richiesta che
parte dal territorio è quella di bloccare, se possibile, le
irreversibili azioni di smantellamento in progetto
sull'irripetibile patrimonio costituito dal sito minerario di
Cogne.
Fatta questa premessa, vorrei ringraziare il Presidente della IV
Commissione per la possibilità che ha dato al sottoscritto ed alla
collega Fontana di confrontarci con tutti gli attori, quindi i
primi firmatari, accompagnati dai tecnici, dai funzionari e dai
membri che operano in tale settore, e di verificare cosa altre
Regioni e Province hanno fatto prima di noi in questo ambito.
Vorrei soffermarmi sul sopralluogo che abbiamo fatto a maggio in
Val Ridanna, a nord di Vipiteno, per verificare non tanto il sito,
ma il percorso che hanno fatto venti anni fa, per poi andare ancora
ad investire ulteriori risorse, per concentrare un percorso
museale, turistico e culturale e, ribadisco, con dei numeri molto
importanti, come è stato detto nella relazione. Dico questo perché
il cuore di questa petizione è molto semplice e ripercorre l'ampia
discussione avvenuta qui, un anno fa: se in questo momento la
maggioranza delle istituzioni ha deciso di non investire ulteriori
risorse, di alienare o di smantellare, chiediamo alle istituzioni
di fermare questo processo, non dare corso allo smantellamento
della ferrovia, e poi, chissà, i prossimi anni ulteriori soluzioni
potranno essere di nuovo messe sul tavolo.
Mi soffermo a questo punto per dire: se noi fossimo stati forza
di governo, come avremmo affrontato questa richiesta che arriva dal
territorio, dalla comunità che vive in montagna ed in un paese con
degli
atout
e con delle difficoltà? Noi, come ci saremmo
posti? Ho cercato di darmi delle risposte dicendo che forse sono
dei momenti in cui chi prende delle decisioni magari può anche
permettersi di "congelare" certe posizioni. Se in questo momento
non ci sono delle risorse, non voglio neanche entrare nel tecnico,
perché abbiamo audito diversi tecnici e ognuno di essi ha cercato
di supportare le proprie analisi e competenze, ma non entro nel
discorso se ci vanno ancora 6.000.000 o 15.000.000; vorrei invece
soffermarmi su un principio. Forse la richiesta che arriva dalla
comunità di Cogne è di cercare quanto meno di non precludere
eventuali nuove possibilità di dare corso alla ferrovia Pila-Cogne.
Questo penso sia il cuore della petizione e di questo nostro
dibattito. Ripeto: è un dibattito che abbiamo già fatto un anno fa,
e penso che si possa congelare una richiesta di peso, e comunque
identitaria e culturale, proprio per non precludere il collegamento
ferroviario Pila-Cogne.
Tutta un'altra cosa il discorso economico-finanziario, tutta
un'altra cosa ancora, anche se collegata dal punto di vista di
percorso turistico-museale-culturale, la "linea del ferro" che
potrebbe partire dalla città di Aosta fino ad arrivare a Colonna,
quindi nella valorizzazione nel suo complesso dal punto di vista
generale e turistico di questa architettura molto importante e
interessante, che la comunità di Cogne ha sul proprio territorio.
Ma probabilmente, e condividiamo la filosofia che arriva dalla
comunità locale, questa non è un'iniziativa di tipo solo locale, ma
ha un suo peso, di un'iniziativa a livello quanto meno
regionale.
Abbiamo presentato come gruppo ALPE e PD questa risoluzione, che
è molto semplice e chiara, senza grandi fronzoli o pretese: la
comunità locale ci chiede, con dei numeri importanti e pesanti, di
cercare di non smantellare quello che c'è e non precludere dei
percorsi irreversibili che potrebbero a questo punto decidere le
sorti di un domani. Questo è l'appello che il gruppo ALPE fa a
tutto il Consiglio, nel rispetto della comunità locale, nel
rispetto di un'autonomia delle comunità locali sul nostro
territorio, ed aggiungo anche un discorso identitario. Quindi non è
solo una questione localistica del Comune di Cogne, ma di
envergure
quanto meno regionale. Grazie.
Presidente
- La parola al Consigliere Donzel.
Donzel (PD)
- Grazie Presidente.
Come sempre auspichiamo che il dialogo sia partecipato dalla
maggioranza, ma di solito si fa intervenire la minoranza e poi
eventualmente si dà giù qualche colpo di clava, dopo che il
Presidente ha dato il via libera agli assalti. Non è questo lo
stile con cui si conduce un dibattito in un'aula, non è questo il
modo con cui si sguinzagliano poi tutti addosso...vediamo chi
sbrana quei due di minoranza che sono riusciti a dire qualcosa in
quest'aula...
Su questo tema due concetti fondamentali vorrei portare. Andando
a rivedere gli interventi fatti un anno fa, devo dire che sono
interventi di un'attualità sconcertante, quindi magari soprattutto
gli addetti ai lavori, i giornalisti, i cittadini interessati
possono andare sul sito della Regione e verificare come nel
dibattito dell'anno scorso, quando fu approvata dalla maggioranza
una risoluzione in tal senso, bocciata dalla minoranza, già si
trovano interventi puntuali che anticipano i concetti che poi
alcuni cittadini di Cogne hanno portato avanti con la loro
petizione, che non poteva a questo punto che rallegrarci.
Venendo al tema che vorrei affrontare, la tesi sostenuta dalla
maggioranza nell'esaminare questa petizione è sostanzialmente
questa: non c'è nessun elemento nuovo rispetto a quanto abbiamo
discusso un anno fa, quindi la maggioranza rimane ferma sulle sue
posizioni. Invece, guardate che c'è un grosso elemento nuovo, e vi
invito a rileggere quello che diceva lo scorso anno l'Assessore
Marguerettaz, il quale mi rimproverava dicendo: mah, Donzel, i
"cognein"
(traduzione letterale dal patois: "abitanti di
Cogne") hanno votato, hanno scelto la funivia...suvvia, ascolti i
cittadini, non faccia quello che si prende delle iniziative a
sostegno del trenino per fare show, per fare minoranza! Andatevi a
leggere queste cose e scoprirete che io gli rispondevo: umilmente
mi rimetto alla decisione dei
cognein
che vogliono la
funivia, ma sto lì a dire che non vale la pena di abbandonare
un'opera e dismetterla. Adesso il fattore di novità è proprio
questo: che 683
cognein
chiedono di non dismettere
completamente la ferrovia, quindi c'è un elemento di novità che si
cerca di dire che non c'è...ma come non c'è? C'è! C'è che quel voto
che qualcuno aveva forzato, cioè l'elezione di un Sindaco, che
rispetto assolutamente, perché qui non sono assolutamente in
discussione i rappresentanti dell'Amministrazione di Cogne, che
sono eletti con voto popolare, ma qualcuno aveva forzato quel voto
come un voto che andava nell'indirizzo di dare giudizi di merito
rispetto ai contenuti; qui non è in questione quella votazione e
l'Amministrazione di Cogne, però, qualcuno (ed è l'Assessore),
aveva dedotto da quello che i cittadini di Cogne avevano
abbandonato: l'interesse per l'opera ferroviaria. No, 683 firme -
ecco la novità: una petizione! - vengono a dirci che invece questa
cosa è di assoluto interesse e di attualità per i
cognein
, e
quindi umilmente i colleghi di ALPE e PD qualcosa avevano visto
rispetto a quel tema!
L'altra questione di assoluta importanza è che non dobbiamo
neanche cercare di ridurre tutti i ragionamenti a questioni da
"Striscia la notizia", da Gabibbo, cioè bisognerebbe, visto che
spesso quest'aula ha cercato di richiamarsi all'alta politica,
cercare di fare questo ragionamento: a fronte di un grande
investimento, come dicevo un anno fa citando l'iperbolica struttura
del Ponte di Brooklyn, quando non si raggiunge l'obiettivo, mi pare
un concetto ovvio che tutti dicano: smettiamo di spendere soldi o
di buttarli dalla finestra. Ma ragionando su questo tema, se uno ha
speso tanti soldi per costruire delle opere, cosa farà? Le butterà
via, le lascerà ancora degradare di più? Oppure dirà: quello che ho
fatto, almeno quello lo preservo e lo trasmetto ai posteri...
Poi l'auspicio ormai evidente è che arrivi un "nuovo" Governo
regionale, che sappia non solo raccontarci come sono alti i costi
di gestione, perché il tema difensivo di qualsiasi opera che
andiamo a trattare, sia l'Aosta/Pré-Saint-Didier, sia il trenino di
Cogne, ha dei costi di gestione iperbolici, per cui di fronte a
costi di gestione del genere (secondo le fonti della maggioranza)
diventa praticamente impossibile gestire tutto e...non facciamo più
nulla! Cioè qualsiasi cosa che tocchiamo: eh, ma ha dei costi di
gestione...non curiamo più le aiuole perché hanno dei costi di
gestione, non teniamo più al trenino di Cogne perché ha dei costi
di gestione...ma tutto ha dei costi di gestione! Bisogna cercare di
capire come minimizzare questi costi di gestione e renderli
efficaci, e qui è l'altro elemento di novità che vorrei introdurre
rispetto al dibattito di un anno fa, perché non siamo fermi ad un
anno fa, ed è una disponibilità vera dell'Amministrazione
regionale.
L'Assessore Carlesso, che probabilmente rappresenta anche i
volontari dei vigili del fuoco, dice: ma noi siamo pronti anche a
metterci del volontariato nella manutenzione e ad intervenire con
la nostra buona volontà. Questo è un altro elemento di novità: la
partecipazione volontaria dell'Amministrazione, dei cittadini di
Cogne, dei volontari di Cogne, ad operare all'interno di un'idea di
manutenzione minimale della struttura per consentire alla struttura
di essere minimamente agibile. E questo è un grande elemento di
novità, perché fra il dire: dobbiamo spendere una quantità enorme
di euro, milioni di euro per mantenere agibile la struttura, e
l'ipotesi di chiuderla, e poi, quando succede una cosa grave,
mandiamo dentro una guida a vedere se non è crollato tutto, c'è una
via di mezzo molto saggia, espressa dal classico pragmatismo
dell'amministratore locale, dell'uomo che cerca di risolvere i
problemi quotidiani della gente. L'amministratore locale,
l'Assessore di Cogne propone di vedere una sinergia, una
collaborazione fra la società PILA ed i volontari di Cogne, e
questo è un secondo elemento di novità che non c'era l'altra volta
e che affidava tutta una gestione al costo della comunità rispetto
alla manutenzione.
E poi secondo me c'è un terzo elemento di novità ed è che siamo
arrivati a fine legislatura. Allora, a fine legislatura, dire
adesso: "vi facciamo una funivia"...scusatemi, ma mi fa veramente
ridere! A fine legislatura la preghiera forte che arriva dal
territorio è: non fate gli Attila, non demolite quel poco che è
rimasto in circolazione, non smantellate nulla, non togliete via i
binari; il prossimo Governo regionale, con pacatezza, farà un suo
ragionamento e vedrà cosa si può fare, perché anche qui lo
smantellamento di alcuni chilometri di binario per fare un'ennesima
stradina, quando ci sono tutte le condizioni per fare strade senza
smantellare binari, non è il colpo di genio! Così come la trovata
di smantellare i binari, che era stata ventilata, per fare una
pista ciclabile per di più nella Valle di Cogne, dove si fanno
bellissime gare di mountain bike su percorsi molto interessanti,
anche quella è stata una
boutade
che ha lasciato il tempo
che trova. Quindi la sentita preghiera che arriva dai
cognein
è: per cortesia, non smantellate, noi diamo anche
disponibilità di volontariato per cercare di mantenere un minimo di
agibilità di questa struttura (cosa che, devo dire, è stata più
volte confermata anche da esperti). Cioè se davvero si vuole essere
credibili quando si dice che in caso di emergenza si deve
percorrere quella galleria, non può essere che una galleria viene
chiusa per anni e poi, di colpo, mandiamo un'ispezione dentro per
vedere se può essere percorsa; nessun ingegnere mi ha dato conforto
su una scelta di questo tipo, soprattutto perché bisogna operare
con periodicità la rimozione eventuale di calcinacci che cadono
ancora. Quindi non è quella la strada da percorrere, ma è invece
quella di un'intesa fra la Regione e l'Amministrazione comunale per
cercare di mantenere agibile, almeno per situazioni di emergenza,
quel tratto.
Quanto ad altre considerazioni, come Partito Democratico già nel
2009 avevamo fatto a nostre spese una visita alla Miniera di Talco
di Prali in Val Germanasca, che in dieci anni ha avuto oltre
270.000 visitatori. Anche lì si usa un trenino per visitare una
piccola parte di miniera, che è ancora sfruttata e che è molto
economica, ma c'è una parte museale ed una parte no, in una realtà
che certamente è vicina alla Val Chisone dove si sale verso Sestri,
quindi è località molto prestigiosa dal punto di vista turistico e
sciistico. Sono località che però hanno cercato di sfruttare questa
potenzialità del turismo minerario...pensate che il prezzo di un
biglietto per la visita a queste miniere può arrivare anche a 18
euro, e per i bambini si parla di 16 euro, quindi non è che le
regalano le visite alle miniere! Per quanto attiene all'agibilità
di queste miniere, il trenino che trasporta le persone che vanno in
visita è un treno che non ha nessuna copertura, per cui bisogna
portare l'elmetto ed in alcuni punti bisogna tenere le braccia
lungo il corpo perché si passa sfiorando le parete in cemento della
miniera, è bassissimo e non bisogna alzarsi in piedi su questo
treno, sennò ti porta via la testa; insomma, non è che stiamo
parlando della galleria che abbiamo noi e che è di tutt'altra
dimensione ma che non ha l'agibilità per un trasporto con finalità
di alta percorribilità, però non è neanche quel piccolo buco nella
montagna che qualcuno vorrebbe far credere! Quindi altrove sono già
su questa strada, stanno sviluppando queste potenzialità del
turismo minerario. I colleghi - come riporta il resoconto dei
lavori della commissione da parte del collega Empereur - che sono
stati in Alto Adige, hanno riferito come, anche lì, ci sono dei
siti minerari ancora più importanti di quello che abbiamo visitato
noi a Prali, a conferma che in più aree del nostro territorio c'è
questo interesse, si sviluppa questa tipologia di turismo.
Noi ci sentiamo di sposare appieno le istanze sostenute dalla
petizione, in particolare poi qualcuno del gruppo ALPE illustrerà
la risoluzione che abbiamo condiviso; siamo dell'idea che la strada
dell'abbandono o smantellamento non debba essere perseguita, ma
debba essere perseguita quella del mantenimento minimo e
soprattutto del non smantellamento di nulla, cioè non distruggete
nulla, non siete capaci a fare...ma, allora, non demolite e
lasciate che altri magari un domani abbiano un bene e possano
essere in grado di valorizzarlo! Noi non siamo stati capaci a
farlo, chi verrà dopo di noi avrà intelligenza, capacità e volontà
di far fruttare dei beni che in questo momento stanno arrugginendo
su quei siti.
Quindi in qualche modo ribadisco tutto l'intervento dell'anno
scorso, ma introducendo questi concetti di assoluta novità, che non
c'erano un anno fa, e che oggi ci fanno pensare che con ancora più
attenzione dobbiamo guardare a queste problematiche.
Presidente
- La parola al Consigliere Caveri.
Caveri (UV)
- Grazie Presidente.
Non sembri irrispettoso nei confronti dei colleghi della
commissione, che hanno seguito questa vicenda, il fatto che voglia
fare alcune brevi valutazioni, ma penso che l'argomento sia
interessante, che percorre come una spina dorsale moltissime delle
polemiche politiche di questi anni. Qualcuno prima o poi magari
farà il lavoro di andare a vedere quante volte negli ultimi decenni
si è discusso di questo argomento...sarebbe una lettura molto
istruttiva ed interessante. Ricordo ancora da bambino questi treni
ed il complesso sistema di trasporto del materiale ferroso che
scendeva fino ad Aosta, è come un mondo che improvvisamente è
scomparso alla fine degli anni '70, con una ferita terribile per la
comunità di Cogne, e credo che l'occasione sia propizia per
ricordare come i
cognein
abbiano avuto una grandissima forza
di volontà di trasformare un paese legato a quelle miniere in un
paese turistico dalle grandi attrattive. E lo hanno fatto con la
grinta che tutti noi riconosciamo a questa specie di
république
che si trova in fondo a questa valle afferente il
Gran Paradiso.
Intervengo non solo perché ieri sera con il Presidente Rollandin
siamo finiti a "Striscia la notizia", la mia era un'intervista più
vecchia, la sua era un'intervista più recente, ma ci tengo ad
intervenire perché credo che questa spina dorsale della vicenda del
trenino di Cogne, iniziata nei lontani anni '80 - non dico che
all'epoca avessi i pantaloni corti, ma si potrebbe quasi dire così
- è una sconfitta per la politica valdostana tutta intera. È
sufficiente per questo vedere i nomi dei responsabili
dell'Assessorato dei trasporti - me compreso - che si sono
succeduti nel tempo, ci sono esponenti di tutti i colori politici,
veramente è una specie di responsabilità collettiva e dovremmo
farci ipnotizzare per capire cosa è successo.
Forse la cosa è propizia per dire che noi politici siamo
politici, siamo anche amministratori, ma tante volte nella nostra
attività dobbiamo, come richiede la normativa in vigore in maniera
più cogente, fidarci dei tecnici e dei dirigenti, di coloro che,
quando venni intervistato nel 2004, avendo seguito questo dossier
con grandissima passione civile...e vi assicuro che fra un
fallimento e l'altro della società che doveva costruire i vagoni,
che era una società diversa da quella che faceva i locomotori, poi
c'erano i problemi che erano entrati i ladri e avevano rubato tutto
l'impianto elettrico in alcune stazioni o cose del
genere...all'epoca io dissi: probabilmente il prossimo anno si
apre. E lo dissi con la medesima tranquillità che aveva
percorso...
(interruzione di un Consigliere, fuori microfono)
...su vostra sollecitazione? All'epoca eravate molto arcigni,
adesso siete molto mansueti, all'epoca inchiodavate i Governi
regionali in maniera assai efficace, compreso il mio!
Effettivamente questo è un argomento di riflessione, perché mai
possa capitare di nuovo quello che è capitato questa volta, cioè
che
in limine,
quando era stata affidata alla PILA la
gestione e la PILA ci ha comunicato attraverso
une expertise
che non prendemmo subito sul serio, il fatto tristissimo che questo
treno, per elementi di progettazione che erano abbastanza indietro
nel tempo, avrebbe avuto un'impossibilità di poter essere aperto
all'esercizio. Un elemento scioccante che pone chiunque di noi se
n'è occupato in questi anni, per poco tempo come me, o per tanto
tempo per altri, di fronte al fatto di una cosa brutta, irrituale
per la nostra comunità, tant'è che "Striscia la notizia" di Jimmy
Ghione, che ha anche dei legami affettivi con la località di
Gressan, l'ha colta al volo. L'esito conclusivo è quello che è
stato illustrato con dovizia di particolari nella relazione del
collega Empereur, ma credo che sia bene che non si mischino le mele
con le pere.
La mia impressione è che oggi, in maniera del tutto
legittima...oggi ho dedicato un post sul mio blog a quelli che
protestano sempre, a quelli che seguono la filosofia del Nimbi, del
"non nel mio cortile", cioè quelli che ogni volta che si assume la
decisione A tendono a chiedere la decisione B...ebbene, non credo
che sia il caso della comunità di Cogne o di una parte di essa, la
quale invece si è trovata a fare un collegamento fra l'acqua sporca
della vicenda del trenino ed il bambino, che invece non va buttato
via. Ricordo con grandissima emozione la prima volta che sono
penetrato nelle viscere della terra per visitare le Miniere di
Cogne, fra l'altro con il Sindaco di allora, Ruffier, che con
questi meccanismi di ascensori e trenini ci ha condotto lungo
queste gallerie, e fa impressione pensare a quante migliaia di
persone si sono susseguite come minatori all'interno di queste
gallerie, facendo un lavoro terribile! Quel che ne ho ricavato era
l'assoluto fascino di queste miniere, poi si potrebbe aggiungere la
sgradevole impressione che aveva dato la stazione di arrivo della
funivia di Colonna, dove una cannibalizzazione ha fatto sì che oggi
ci troviamo un immobile spoglio, perché è stato portato via tutto
quello che si poteva, è veramente impressionante. Credo che la
tappa successiva sarà la valorizzazione, ricordo che nei fondi
strutturali di alcuni anni fa questo era stato definito come una
priorità strategica, naturalmente facendo i conti con il periodo,
perché uno degli aspetti interessanti di quegli anni fu che quando
venne consegnata una prima
expertise
su una possibilità di
sfruttamento delle miniere ad uso turistico, era emerso il problema
dei costi di esercizio di strutture di questo genere.
È del tutto evidente che nei prossimi anni qualunque
realizzazione dovesse essere fatta, deve fare i conti con un mondo
che sta cambiando anche da noi; abbiamo avuto periodi di grande
floridezza del nostro bilancio, i prossimi anni saranno anni in cui
non solo dovremo stringere la cintura, ma dovremo trovare delle
soluzioni che possano consentire, da un lato, la valorizzazione di
qualunque sito suggestivo come quello; dall'altro, trovare formule
poco costose nella gestione, perché dobbiamo concentrare le nostre
risorse a beneficio della comunità. Penso al riguardo a cosa costi,
oggi come oggi, lo stato sociale in una realtà molto accogliente e
vicina al cittadino ed alle famiglie come la nostra.
Volevo dire quindi che, da una parte, esiste questa ombra
inquietante che peserà, perché questo è stato un fallimento, e mi
ci metto dentro, pur essendomene occupato per un breve periodo;
dall'altra, è un elemento di speranza per la comunità di Cogne, che
è preoccupata di essere stata abbandonata; credo che i documenti
già votati in questa legislatura da questo Consiglio e l'azione del
Governo regionale dimostrino invece il contrario.
Presidente
- La parola al Consigliere Lattanzi.
Lattanzi (PdL)
- Grazie Presidente.
Ho molto apprezzato l'onestà intellettuale con la quale il
collega Caveri ha richiamato alcuni passaggi politici che possiamo
definire "storici" di questa vicenda; ho apprezzato anche il
confronto sereno con il collega Chatrian su questo tema, quando,
guardandoci negli occhi per affrontare la tematica con pragmatismo,
con realismo e con la volontà di dare a quella comunità delle
risposte, i toni - forse fuori dal "teatrino della politica" - sono
stati più consapevoli, favoriti dal fatto che non si deve per forza
dire quello che la gente si aspetta di sentirsi dire.
È evidente che molti dei 683 cittadini che hanno firmato quella
petizione hanno avuto di fondo l'onestà intellettuale di
semplicemente aderire ad un'iniziativa, che chiedeva una cosa
scevra da condizionamenti tecnici, un desiderio, un auspicio...e
chi potrebbe mai essere contrario, a Cogne, a firmare una richiesta
a che la Regione valuti la possibilità di mantenere la ferrovia del
Drinc aperta ed utilizzabile dalla comunità valdostana per motivi
turistici o anche solo per motivi di sicurezza? Come del resto chi
non può essere d'accordo, a Cogne, di ragionare, dopo quello che il
collega ricordava essere stato un vero e proprio meteorite
economico che ha colpito quella comunità ovvero la fine
dell'estrazione del ferro in quelle gallerie, sull'idea di
riconvertire quelle strutture come hanno fatto in tante parti
dell'Europa per uno sfruttamento turistico commerciale? Un po' meno
onesto intellettualmente è chi quelle firme le ha strumentalizzate
e le sta strumentalizzando, e addirittura ne vuole interpretare i
desideri.
Donzel, permettimi, non ti lascio l'opportunità di rappresentare
683 persone che non condividono neanche la metà delle cose che hai
detto! Perché le persone che hanno firmato in gran parte quella
petizione, quel sogno, non hanno ricevuto le informazioni che hai
tu e che abbiano noi sull'opportunità realistica di ottenere quello
che tu chiedi e che hai detto si può ottenere, perché questa è la
strumentalizzazione con la quale avete affrontato questo problema!
Non è corretto, è una politica politicante da "Prima Repubblica",
di cui la gente è stufa! Dovete dire le cose come stanno e le cose
stanno che tutta la comunità tecnica, politica, scientifica ha
preso atto - quella in buona fede, naturalmente! - che le Miniere
di Cogne sono un patrimonio ancora recuperabile, fermo restanti i
tempi di Fintecnica, quindi un'opzione possibile da valutare,
mentre è scientifico perché c'è un'indagine alta così, fatta con
documenti, con nomi e cognomi di chi si è assunto delle
responsabilità politiche, progettuali, scientifiche, di controllo
e, ahimè, di fallimento! Tutto il resto sono chiacchiere che stanno
stufando la gente, che aspetta dalla politica delle risposte serie
e si sente raccontare delle favole. Ma poi ci si mette poco a
svelare le fiabe, perché le fiabe non hanno il lieto fine che, se
tu firmi questa cosa, avrai la galleria del Drinc o il trenino che
correrà, perché non ci sono le norme europee, perché non si sono
buttati via 60.000.000.000, perché non si sono controllati gli
architetti ed i progettisti, che sono gli unici che hanno fatto i
soldi, cioè quelli che avevano il compito di progettare e
realizzare quell'opera, che ha avuto un percorso così lungo che,
caro amico Donzel...noi eravamo qua! E non sto dicendo che eravamo
qua a dire che non volevamo la galleria o che stavamo accusando
l'allora maggioranza di sbagliare per quanto riguardava l'obiettivo
della realizzazione, ma eravamo qua a dire due cose: che i tempi
della realizzazione di quella galleria si stavano protraendo oltre
ogni impresa economicamente sostenibile. A questo ci veniva
risposto.
Mi ha fatto piacere che il collega Caveri abbia riconosciuto che
anche lui rispondeva con fiducia, e forse con lealtà, che invece si
avrebbe aperto l'anno dopo, quando era evidente che venivano già le
colate perché i lavori erano stati fatti male! Grazie, collega
Caveri, per avere dato a questa Regione uno squarcio di verità, e
non per cattiva volontà, ma perché le progettazioni ed i tecnici
che dovevano occuparsi della realizzazione di quell'obiettivo
politico erano manchevoli, gravemente manchevoli alla luce della
poderosa indagine scientifica e tecnica, che tutti abbiamo e che
dice due cose, e cioè quelle cose sono state fatte male ed hanno
reso in maniera incontrovertibile impossibile ogni altra iniziativa
di investimento, perché bisogna dire le cose come stanno: ci
vogliono centinaia di milioni di euro per mettere a norma quel buco
che è costato 60.000.000.000, e non ci sono! Basta dire balle in
giro!
Secondo: sulla questione della gestione noi, timidamente per 15
anni, quando voi eravate al Governo a progettare 'sta roba, vi
dicevamo: guardate che 150 persone all'ora, se hai 400 persone che
aspettano di prendere quel trenino per andare a sciare, vanno a
sciare a mezzogiorno e devono tornare all'una per tornare a casa
alle 5! E voi ci rispondevate: ma cosa state dicendo? Ma non
capite? È giusto, perché qui avete rimosso di essere stati 20 anni,
perché quelli che oggi hanno firmato questa risoluzione sono gli
stessi protagonisti che per 20 anni ci hanno ricordato che questa
cosa era da fare e che andava bene così, che non dovevamo
intrometterci nelle progettazioni, nei controlli dei lavori,
nell'esecutività, nelle manchevolezze, perché funzionava. Il
trenino a 150 persone all'ora funzionava...peccato che bucava
3.000.000, ma lo sapevamo già, al punto che ci eravamo detti: ma se
funziona va bene lo stesso, perché il trenino come il Forte di Bard
possiamo tenerlo nell'ambito di quelle cose che costano, ma che
creano valore economico...eravamo arrivati perfino a quello!
Però adesso basta, adesso basta raccontarci la storia del lupo,
adesso diciamo un po' di verità!
(interruzione del Consigliere Donzel, fuori
microfono)
...non sono Dio, sono una persona normale che sente le persone
per le strade...tu, forse è meglio che torni per strada e chiedi
alle persone: ma secondo te una galleria che costa più di
200.000.000 per mettere a posto un buco che è costato
60.000.000.000, secondo te è da fare? Ti diranno: se è così, no! E
non chiedere: ti piacerebbe la galleria per andare a Pila così
tranquillamente turisticamente oppure semplicemente con le norme
europee, con le norme di sicurezza, con i costi di progettazione,
con la crisi economica? Ma non c'è nessuna persona di buon senso, a
Cogne, che possa, alla luce dei dati, firmare quella cosa che le
avete fatto firmare senza dire tutta la verità! Primo.
Secondo: anche qui, il collega Caveri ha acceso la luce sul
trucco di questa risoluzione, perché qui si mettono insieme due
cose: una per la quale voi avete parlato per 70 minuti del vostro
tempo e costringete anche me a fare lo stesso, dove si parla della
galleria, ma si mette dentro anche una volontà condivisa, quella
del parco minerario, e...perché lo avete fatto? Lo avete fatto
perché sapete che se vi presentate qui, con una risoluzione sulla
ferrovia del Drinc, voi non pescate nessuno in quest'aula; non
solo, non potete neanche andare a raccontare a Cogne o a Pila o a
Gressan che vi state battendo per una cosa buona e giusta, perché
quella roba è impresentabile! Invece se ci buttiamo dentro la
ciliegina, anche se la torta è acida, la ciliegina la fa diventare
più bella...appunto, il parco minerario, sul quale invece siamo
tutti d'accordo. Ohè, cicci, non è che siamo qua a farci prendere
in giro da voi, noi...penso che sia arrivato il momento di dire
basta a queste cose qui! Adesso dovete cominciare a fare quello che
la gente si aspetta che una classe politica corretta faccia, cioè:
intanto cominciare a dire le cose come stanno, poi capire il
momento in cui siamo, quindi va bene il teatrino, la
strumentalizzazione politica, la vostra campagna elettorale che
farete su questa cosa, va tutto bene, ma la verità alla gente va
raccontata! Poi sarebbe più bello dire: visto che le soluzioni sono
queste o non sono possibili, quali sono le alternative? Non vi ho
sentito sulle alternative, vi ho sentito sulla protesta, ma non ho
ancora sentito la proposta, come sempre! Noi, invece, le proposte
alternative come maggioranza le abbiamo messe in campo, cioè preso
atto del profondo dissesto finanziario che ha prodotto e che
produrrebbe anche solo parlare di quella galleria, abbiamo messo in
campo, con una risoluzione approvata da questo Consiglio,
l'opportunità di ragionare su come collegare il comprensorio
turistico Cogne-Pila-Aosta. È qui che dobbiamo scommettere, ma
sulla galleria è disonesto, lo sapete!
Mi permetto solo di dire che il nostro movimento oggi non vuole
rivendicare che "noi lo avevamo detto" perché è vomitevole, sembra
di parlare della "Prima Repubblica" quando facevamo le
interpellanze su questa roba. Quello che vogliamo rivendicare è che
questa maggioranza si sta assumendo la responsabilità di dare delle
risposte serie e possibili, quindi il giochino delle risoluzioni
mescolate dove tutto si capisce e niente si vuol far capire, credo
che sia oggettivamente finito. Non voglio più prendere lezioni,
Donzel - lo dico con amicizia - di moralità da chi ha commesso
errori ripetutamente e li ha semplicemente rimossi per spiegare
all'alunno che adesso, lui, è a posto, perché il vostro partito è
stato 17 anni ad approvare quelle cose lì...per favore, basta!
Adesso è il tempo della proposta, il vostro tempo della protesta
sterile è finito; adesso dovete accettare la sfida, che non avete
ancora accettato, di dire alla gente la proposta, e io, ancora, la
proposta da voi non la sento! Però aspettiamo...magari viene fuori
oggi!
Presidente
- La parola al Consigliere Comé.
Comé (SA-UdC-VdA)
- Grazie Presidente.
Sinceramente oggi su questa petizione non volevo intervenire,
però il collega Donzel che fa già la premessa dicendo: "io parlo
per primo e voi mi attaccate", agisce come Ponzio Pilato che vuole
sempre lavarsi le mani e scaricare la colpa sugli altri, e
chiaramente su questo voglio sottolineare alcuni aspetti.
Ero già intervenuto un anno fa, sottolineando che nel 1979 i due
Sindaci avevano espresso un grande entusiasmo per il collegamento
attraverso la galleria Cogne-Acque Fredde che collega le due
stazioni per permettere di favorire aspetti interessanti per i due
comuni. Ma dal 1980, data di inizio, quando come giustamente avete
sottolineato nella risoluzione c'era il consenso unanime, passarono
14-15 anni e, come avevo già sottolineato l'altra volta, ci furono
le prime perplessità da parte nostra; era allora Assessore il
Consigliere Riccarand e c'era al Governo (guardo più dalla vostra
parte che di qua) il PD, e c'erano anche dei Consiglieri che
siedono attualmente nel partito di ALPE, quindi noi allora dicemmo:
abbiamo speso 10.000.000 di euro, fermiamo questa galleria e
proviamo a ragionare in termini di soluzione alternativa. Eppure da
parte vostra c'era la totale sicurezza di andare avanti, tant'è che
siamo arrivati ai 30.000.000 attuali. Adesso, sentirci dire che non
sappiamo costruire, quando la cattiva costruzione l'avete fatta
voi, mi sembra un po' esagerato!
Riconosco invece la correttezza da parte del collega Caveri, che
ha riconosciuto che su questo tema c'è stata condivisione da parte
di tutti e mi reputo anch'io tra questi, all'interno del mio
movimento, quando nel 1979-1980 avevamo dato l'assenso per iniziare
la costruzione. Ma adesso scaricare la colpa sugli altri e dire:
"noi siamo delle verginelle, la colpa è tutta vostra", mi sembra
veramente molto scorretto!
Sul discorso poi che c'è la novità, c'è la
petizione...indubbiamente oggi abbiamo la firma di alcuni cittadini
di Cogne che, come ha detto il collega Lattanzi, hanno chiesto di
rivalutare, perché non avendo tutti gli elementi chiedono di
rivalutare l'aspetto. Ma questa è sottoscritta da 400 persone di
Cogne, rispetto ai 1.500 abitanti di Cogne, non vorrei allora che
come sempre da una petizione questa viene letta come consenso
unanime di tutta la Regione, petizione per la strada di Comboé,
petizione per le centrali eccetera, voi dite che esprimono la
volontà dell'intera Valle! Questa è invece la volontà di alcuni
cittadini che chiedono all'Amministrazione regionale di fare un
ripensamento, di fare un ulteriore approfondimento, cosa che
abbiamo fatto, e ritengo che nella parte conclusiva del collega
Empereur sia esternata bene la volontà della maggioranza.
Voi parlate della necessità della miniera per quanto riguarda la
garanzia di una via di soccorso; vorrei ricordare ai gruppi di ALPE
e del PD che ho visto che hanno sottoscritto la petizione per non
costruire la strada trattorabile di Comboé...
(interruzione del Consigliere Donzel, fuori
microfono)
...non guardare te stesso, vorrei ricordare per quanto riguarda
la strada di Comboé vi è stata la morte del gestore, in quanto non
si poteva raggiungere il sito. Quindi la strada di Comboé ha anche
un valore di soccorso per tutti quelli che vivono durante l'estate
nell'alpeggio. Grazie.
Presidente
- Se non vi sono altri iscritti a parlare,
dichiaro chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Solo per riprendere le riflessioni che sono state fatte sulla
tranvia, perché sicuramente condivido quello che è stato detto già
da alcuni colleghi, sono due argomenti completamente diversi: la
valorizzazione del patrimonio minerario e l'utilizzo trasportistico
della tranvia di Cogne.
Il dossier che abbiamo avuto modo di vedere diverse volte, e non
ovviamente con l'occhio del politico, di colui che deve fare delle
valutazioni che non sono specificatamente tecniche, ma le
valutazioni fatte da ingegneri di provata competenza, così come dai
dirigenti dell'Amministrazione regionale, hanno sollevato non pochi
dubbi sull'attendibilità delle valutazioni sull'effettivo utilizzo
di questa tranvia. Quindi tutte le valutazioni che sono state fatte
hanno portato a valutazioni decisamente negative, e tutte le
modifiche che sono state introdotte alquanto improbabili, per cui
improvvisamente il trenino che è stato studiato, valutato anche
dagli organi ministeriali per una velocità di 40 chilometri/ora,
negli studi viene portato a 70 chilometri/ora e la giustificazione
sta nel fatto che vengono tolte le batterie, diventa più leggero;
insomma, si va a ridisegnare completamente la tranvia. Tutto questo
non viene fatto con pochi milioni di euro, ma si deve rimettere in
discussione tutto. Dopodiché ci sono le valutazioni sulla
funzionalità, sui passeggeri, sul trasporto, e anche lì ci sono le
debolezze di questo progetto, debolezze che, via via che il tempo
passa, si ingigantiscono, perché gli scenari di 30 anni fa non
avevano le limitazioni che oggi abbiamo. Quindi nessuno ha mai
osato dire che coloro che hanno fatto le valutazioni 30 anni fa
erano degli sprovveduti o degli incompetenti, ma erano altri
momenti.
Se togliamo la potenzialità trasportistica, cioè portare le
persone da Cogne a Pila o viceversa, quella tranvia non ha alcun
senso, perché molte volte si dice: immaginate il trenino
dell'Engadina, i treni della Svizzera, ma questo è prevalentemente
un percorso in un buco nero, anzi di scarsa apprezzabilità se non
finalizzato a spostarsi, perché non hai nessuna balconata, non hai
nessun beneficio, non sei in una situazione dove hai la possibilità
di vedere dei panorami straordinari. Hai un buco nero, e chi soffre
di claustrofobia rischia di vivere molto male questo percorso.
Anche i modelli di esercizio, noi abbiamo le valutazioni che sono
state fatte dall'ingegner Kuchler, ma se andate a vedere, come
avete fatto, lo studio TBridge che a suo tempo aveva fatto delle
valutazioni, aveva evidenziato la necessità di avere tante persone
per esercitare questa tratta, quindi il deficit era sicuramente
importante. Fino a pochi anni fa c'erano 100.000 euro di spese
all'anno per un trenino fermo, perché dovevamo mantenere una serie
di spese, di cui 35.000 euro di energia elettrica. Allora, pensate
alle spese se andiamo a farlo funzionare. Capite che oggi è
veramente il momento di dare delle informazioni corrette ai
cittadini, come è stato fatto, e ovviamente prendere atto della
situazione.
Come avete visto nei precedenti atti, abbiamo sempre improntato
le nostre decisioni nel recuperare tutto quello che è recuperabile,
quello che oggi esiste e che vogliamo non buttare. Rispetto a
questo la parte per esempio fra Acque Fredde e Plan Praz è
un'infrastruttura che ha un suo interesse, poi si può gestire
meglio; fra l'altro quello è un tratto nuovo, come sapete, la
vecchia tranvia si fermava ad Acque Fredde, invece la parte Acque
Fredde-Plan Praz è stata costruita
ex novo
ed è
recuperabile, può dare un servizio. Da questo punto di vista è
auspicabile, lo ha auspicato il Comune di Gressan, lo ha auspicato
la società PILA, l'ha auspicato il Consiglio regionale,
recuperarlo, così come altre strutture in quel di Cogne: bisogna
cercare di recuperarle prima possibile, per evitare che nelle
condizioni mutate si perdano anche queste piccole ma sostanziali
opportunità.
Non viene messo in discussione niente del parco minerario, non
viene messa in discussione la possibilità di valorizzare
un'importante realtà come quella delle Miniere di Cogne: si mette
in discussione solo il sistema trasportistico legato alla tranvia,
che non è più idoneo e che deve essere utilizzato al meglio là dove
è possibile, convertendolo in altre funzioni.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che l'illustrazione fatta dal collega Empereur del lavoro
che si è svolto con le audizioni, con le precisazioni degli
interessati e con le valutazioni fatte a proposito della petizione,
abbia ampiamente ribadito quello che nella precedente discussione
era stato fatto.
Di nuovo, malgrado quello che si è detto qui, al di là delle
persone che hanno ritenuto di dover svolgere una raccolta firme, di
riproporre il problema...però, nei termini in cui è stato
riproposto, il problema era noto. Credo che si potrà poi discutere
quanto sia stato giusto o non perfettamente corretto insistere
sulla valorizzazione della galleria, dell'utilizzo del trenino ai
tempi; non dimentichiamo di quando l'idea era stata intrapresa, che
era subito dopo la chiusura della miniera. Allora aveva fatto
l'unanimità questo aspetto, perché si pensava che i problemi
tecnici che hanno obiettivamente fermato a più riprese la
possibilità di rendere funzionale ed agibile quella tratta per il
trasporto delle persone, al di là di tutte le considerazioni
corrette che sono state fatte su quante persone potevano essere
trasferite da Cogne a Pila, al di là della valutazione a suo tempo
fatta per trovare una via di uscita, che allora, sì, aveva un
senso, in quel momento anche il problema della sicurezza di Cogne
era molto più sentito di oggi.
In questi ultimi anni si sono investiti per la sicurezza della
strada di Cogne più di 130.000.000 di euro, e credo che ormai siamo
a dei livelli di sicurezza buoni; ci sono ancora alcuni tratti che
meriteranno interventi futuri, ma diciamo che oggi l'interruzione
della strada è rara, mentre c'è stato un periodo in cui, ogni volta
che minacciava pioggia, ci si doveva immaginare un intervento sulla
strada per chiuderla. Ma chiudere voleva dire chiudere oggi e non
sapere quando riaprire, senza alternativa. Oggi, non solo c'è una
strada che ha una buona agibilità ed è funzionante, ma sempre
nell'ambito del sistema di soccorso, perché anche questo era un
problema, come si interviene a Cogne nel momento in cui si crea il
caso sanitario, l'intervento specifico da ottimizzare come tempi
rispetto alle altre situazioni in Valle...bene, nel momento in cui
a livello di Protezione civile si è previsto e reso già
sperimentalmente attivo il volo notturno, anche questo, se non in
condizioni estreme, è una possibilità reale che toglie molte delle
difficoltà, delle apprensioni dei
cognein
e anche di tutti i
villeggianti. Dico questo perché, nella valutazione che è stata
fatta, la possibilità di rivedere il problema del trenino è
improponibile, ed è improponibile anche come soluzione temporanea
per l'emergenza, perché l'emergenza comunque comporta una
responsabilità per chi apre quella ferrovia, perché se io inserisco
in un tunnel che non viene mai utilizzato...perché se deve essere
utilizzato anche provvisoriamente devo mantenerlo agibile, e
agibile non lo è mai stato e non lo sarà mai, se non ci sono tutti
gli interventi che sappiamo essere di milioni di euro, quindi
questa è una soluzione impraticabile. Non è una questione di
volontà, è impossibile, non esiste questa possibilità!
Qualcuno aveva prospettato la soluzione di un tunnel che costava
esageratamente, con i tempi che ci sono non era proponibile un
tunnel diretto da Cogne a Pila per il costo, non che non sia
possibile tecnicamente, non è possibile per l'onere finanziario
corrispondente! Dico questo perché le due cose che sono state
erroneamente mescolate, il collegamento Pila-Cogne e la
valorizzazione del sito minerario, non sono confondibili. Ricordo
che per l'altro aspetto, del sito minerario, abbiamo insistito
perché non ci fosse la possibilità per Fintecna di scaricarlo come
si voleva fare, più volte hanno cercato di dire: Regione,
prendetevi il sito minerario, questo da domani sarà vostro; al che
noi abbiamo detto: sì, siamo disponibili a prenderlo a condizione
che...e quelle condizioni sono state oggetto di una lunga
trattativa, perché loro non volevano metterlo in sicurezza,
volevano consegnarlo come era, dopodiché i miliardi che sta
mettendo adesso Fintecna....chi li metteva, se non la Regione?
Questo è stato un lavoro preparatorio fatto, questo è il
discorso.
Qui qualcuno si inventa che non si è fatto niente, non ci si è
voluti occupare di questa situazione; invece si è anche studiato un
percorso che poteva essere legato ad una ricongiunzione turistica
tra quello che rimaneva dell'ultimo tratto della ferrovia con le
miniere, questo è stato un progetto visto in prospettiva, di come
si poteva utilizzare. Quindi tutto quello che si poteva fare è
stato fatto e oggi prendiamo in esame questa petizione che, ripeto,
comprendiamo, ma che non può essere accolta, nel senso che non è
percorribile la rivitalizzazione di questo tunnel per le ragioni
che i colleghi hanno poi già detto.
Non ci resta che tener conto della possibilità, che credo verrà
illustrata con la risoluzione presentata dai Capigruppo di
maggioranza, che va nella logica di un rispetto del futuro, di un
impegno per le politiche che, una volta terminato il lavoro di
Fintecna, potranno essere predisposte anche con progetti europei.
Quello è un aspetto che non solo non sottovalutiamo, ma riteniamo
di grande interesse, senza contare che con i numeri che sono stati
detti su altre località, 30-40.000 turisti, io non so fare delle
previsioni su quanti visiteranno un domani le Miniere di Cogne,
come le altre miniere che si sta cercando di valorizzare, credo che
siano dei siti importanti non solo per la storia, ma anche un
patrimonio che la Regione vanta. Però ricordiamoci che i costi di
gestione di queste strutture saranno sempre molto alti ed è
probabile che su questo si dovrà nuovamente intervenire come
amministrazione pubblica, perché difficilmente saranno
autosufficienti. Ad oggi non c'è struttura di questo tipo in Italia
ed in Europa che abbia autonomia finanziaria, bisogna anche dircelo
onestamente, quindi questo vorrà dire avere dei costi.
Qualcuno ha accennato alla valorizzazione che è stata fatta del
Forte di Bard...sicuramente, ma ci sono dei costi, malgrado si sia
arrivati alle previsioni di visitatori; ci sono una serie di
interventi riferiti alla gestione del Forte che sono da
giustificare come spesa pubblica. Non voglio parlare di esempi
vicini, come quello che succede a Venaria, dove malgrado i numeri
completamente diversi anche lì c'è la mano pubblica che mantiene
queste strutture, che hanno poi delle ricadute positive sul
territorio. Non è solo una questione di incassi legati alla
struttura, c'è tutto il resto che funziona e che può essere un
volano per l'economia ed è un aspetto molto importante, ma per la
mano pubblica che interviene non è che intervenendo ha finito, deve
continuare a mantenere. Lo dico perché è un altro impegno che deve
essere tenuto presente. Questa è una vicenda incresciosa per tutti,
perché il tempo è trascorso con una serie di maggioranze diverse e
variegate, con una serie di persone che avevano visitato il sito, e
dire che c'è stata un'azione difficile che ha portato oggi ad una
conclusione deludente è la verità.
Sulla ripartizione delle colpe non mi sento di esprimere
giudizi, perché un conto è la volontà di realizzare, un conto è chi
la realizza. Vediamo oggi opere pubbliche appena concluse che,
malgrado i collaudi, risultano di cattiva conduzione o che
crollano! Colpa del politico? Anche, può darsi, ma credo che molto
ci sia del tecnico, di chi doveva essere in grado di dire per tempo
alcune cose, senza togliersi né demeriti, né difficoltà che abbiamo
tutti vissuto. Ma su questo tema in particolare c'è stata una
sottostima della difficoltà, per non dire del disinteresse del
ministero competente, che non ha mai preso seriamente in
considerazione una deroga sulle possibilità di rendere operativo un
sistema di trasporto unico, che non esisteva da nessuna parte, e
che doveva essere accertato, accreditato. Questo non si è mai
voluto fare, e ancora nelle ultime trattative c'era questa
difficoltà perché è più facile andare sui sistemi standard; questo
è un sistema anomalo per il trasporto di persone e questo ha
condizionato pesantemente tutto quello che è successo: i ritardi, i
mezzi di conduzione, gli interventi strutturali, tutti sono stati
condizionati da questo parere che non è mai arrivato nei termini
voluti dal progetto originario. Questo lo dico non per dare dei
demeriti a qualcuno, ma perché è la verità. Su questo siamo stati
condizionati.
Detto questo, la risoluzione che verrà illustrata conclude
meglio di altri il parere nel merito di quello che rimane della
valorizzazione del patrimonio delle miniere ed è quello che tutti
noi ci auguriamo.
Presidente
- Il Consiglio prende atto della
petizione.
Il Consiglio
Premesso che:
- in data 6 marzo 2012 è stata presentata alla Presidenza del
Consiglio, ai sensi dell'articolo 36 del Regolamento interno per il
funzionamento del Consiglio, una petizione popolare, sottoscritta
da 683 cittadini, per mantenere in vita la ferrovia del Drinc e le
Miniere di Cogne;
- a norma del suddetto articolo 36, l'Ufficio di Presidenza,
con deliberazione n. 41/2012 del 19 marzo 2012, nel decidere sulla
ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione, in quanto legale rappresentante della Regione,
all'Assessore al territorio e ambiente, in quanto competente in
materia di siti minerari dismessi, all'Assessore al turismo, sport,
commercio e trasporti, in quanto competente in materia di gestione
del trasporto ferroviario e alla Commissione consiliare competente
Sviluppo economico;
- l'Assessore al territorio e ambiente, con lettera in data
19 aprile 2012, prot. n. 3968/TA, ha trasmesso un rapporto
sull'argomento in oggetto;
- l'Assessore al turismo, sport, commercio e trasporti, con
lettera in data 20 aprile 2012, prot. n. 6766/SAF, ha trasmesso un
rapporto sull'argomento in oggetto;
- il Presidente della Commissione consiliare permanente
Sviluppo economico con lettera in data 28 maggio 2012, prot. n.
4087, ha comunicato alla Presidenza del Consiglio le risultanze
degli approfondimenti svolti;
Ai sensi del quarto comma dell'articolo 36 del Regolamento
interno
prende atto
della petizione e della documentazione ad essa
relativa.
Presidente
- Passiamo all'esame delle due risoluzioni,
con precedenza della risoluzione a firma dei Consiglieri dei gruppi
ALPE e Partito Democratico.
La parola al Consigliere Louvin.
Louvin (ALPE)
- Non sarò l'unico ad intervenire per la
parte illustrativa, ma il dibattito apre a valutazioni che credo
debbano essere fatte riassuntivamente, prendendo a spunto
l'orientamento che esprimiamo con la risoluzione. Credo che quando
un paese, una larga parte di esso quanto meno si mobilita, esprime
un auspicio, si organizza, si struttura per difendere le proprie
vocazioni ed il proprio territorio, siamo di fronte ad una pagina
di partecipazione che non deve trovarci, come ha trovato una parte
di quest'aula, pregiudizialmente ostili.
Ho ascoltato con un po' di amarezza salire i toni, tacciare di
ingenuità quella parte della popolazione che intanto ha vissuto per
anni, anche economicamente e produttivamente, la vicenda della
miniera, che ne ha una visione più intensa e partecipata della
nostra che osserviamo come amministratori oggi, negli anni 2010,
questa situazione, cercando di tirare le fila di una situazione
complessa. A questa parte della popolazione va data una risposta,
soprattutto va data quando intelligentemente essa mette in
relazione un suo patrimonio culturale locale con il mondo esterno,
riuscendo ad inquadrarlo nella filosofia iniziale di questo
intervento che era "la via del ferro" (non la via dello sci), era
il recupero a fini culturali della Miniera di Cogne e delle
strutture ad essa collegate, fra cui la ferrovia e la galleria del
Drinc. Sicuramente una vicenda ardita che ha conosciuto la Valle
d'Aosta negli anni eroici, in cui tutto sembrava possibile; era il
Presidente Rollandin ad incaricare quei tecnici sui quali adesso
sembra dover cadere buona parte della responsabilità del
fallimento, vorrei dire "pianificato" in una certa misura, perché
ho avuto la sensazione, dalla fine della scorsa legislatura in
avanti, che ci fosse una regia di chiusura di questa vicenda
tutt'altro che in senso positivo.
Quindi questo richiudersi della politica del Governo regionale,
della sua maggioranza, richiudersi come casta che sa tutto, che ha
la visione d'avvenire per il Comune di Cogne è un atto di superbia
e di presunzione che fa a pugni con la visione che ci siamo fatti
proprio nel corso del sopralluogo che abbiamo fatto il 24 maggio
come commissione, cogliendo l'opportunità di una visita che aveva
promosso il gruppo ALPE nel sito minerario. E credo che abbia avuto
una lezione di storia molto importante su un secolo e mezzo di vita
del sito minerario, che ha conosciuto momenti di alta produttività,
momenti di grandissima difficoltà e che ci ha insegnato che una
comunità che persegue solidalmente determinati obiettivi può
superare grandi difficoltà. Il fatto che oggi ci sia ancora questo
sentimento a Cogne sia un dato molto positivo, che fa pensare che
non sia la comunità di Cogne - come speriamo il resto della Valle -
propensa a seguire solo le mode del momento, solo i trend del
momento turistico, ma capisca che questa comunità ha vocazioni più
profonde e non voglia lasciar recidere dei cordoni.
Ci dispiace che i colleghi della maggioranza abbiano presentato
una risoluzione che è fondamentalmente elusiva del problema, perché
da un lato guarda alla questione del recupero del sito minerario
(questione che sarà discussa per anni, perché andrà avanti
l'operazione, in relazione con la dismissione da parte di
Fintecna), ma dall'altro elusiva perché non dice niente del resto.
E sul "resto" si è pronunciato molto esplicitamente l'Assessore
Marguerettaz, il grande rottamatore delle nostre infrastrutture
ferroviarie, che per quanto riguarda questa struttura sta mettendo
in atto, per un tratto molto breve, un'operazione di dismissione
che non esitiamo a considerare nefasta. Ci ritorna fra l'altro nei
documenti allegati al lavoro della commissione, dicendo che nella
riconversione nel comune di Gressan del tratto Acque Fredde-Plan
Praz il percorso carrozzabile andrebbe a risolvere una serie di
problemi di accesso a terreni, a spazi, ad alcune frazioni del
comune: falso! Falso, perché si sta puntando ad un'operazione di
speculazione nella località, la località è già collegata da una
strada carraia, mancano poche centinaia di metri da asfaltare;
invece quello che si vuol fare è dismettere quel tratto
ferroviario, recidere l'ultimo tratto ed impedire nel futuro quello
che il futuro potrà richiedere, cioè la necessità di
ripristino.
Sulle proiezioni finanziarie sono convinto, collega Lattanzi,
che se dietro questa azione invece di esserci stato un ingegnere
della Regione, ci fosse stata la RockSoil o la Stone o un'altra
delle società del Ministro Lunardi, la vicenda avrebbe avuto altro
sviluppo, sarebbe andata in altra direzione, e anche il ministero
forse sarebbe stato più di lunghe vedute. Ma siccome oggi siamo in
una fase diversa, nella quale la Regione ha determinati poteri...il
Presidente Rollandin ricorderà bene le discussioni che abbiamo
avuto in seno alla Commissione paritetica quando abbiamo richiesto
per la Valle d'Aosta le competenze amministrative sulle tratte
ferroviarie che insistono sul nostro territorio, e pensavamo anche
a questa, allora. Pensavamo che quelle questioni di deroga del
1997, quella rettifica delle disposizioni ministeriali potevano
essere realizzate da noi, perché noi abbiamo questa visione diversa
del trasporto di montagna, più simile a quella svizzera e austriaca
che non a quella che si può avere nel resto del Paese. Noi pensiamo
che oggi queste condizioni ci siano; non ci sono le condizioni
finanziarie oggi? Bene, si aspetti, ma non si pregiudichi!
Ecco, quello che trovo particolarmente intelligente e saggio da
parte dei richiedenti è di bloccare le irreversibili azioni di
smantellamento in atto e quindi di impedire che venga pregiudicato
un utilizzo diverso. Lei ha evocato insieme ad altri colleghi
problemi tecnici, di batterie, di collegamenti elettrici al
suolo...sono problemi tecnici risolvibili, naturalmente...forse è
il collega Marguerettaz che ne ha parlato, comunque sono problemi
che sono assolutamente risolvibili in futuro. Se oggi non ci sono
né le condizioni finanziarie, né le condizioni tecniche, non è
decisivo che si faccia, ma quello che chiede la popolazione è di
guardare oltre, di non rendere impossibile per il futuro qualcosa
di cui ci potrà essere bisogno.
Lei giustamente ha parlato del problema del collegamento con
Cogne, dei 132.000.000 di euro spesi per assicurare la messa in
sicurezza del tratto stradale; ebbene, ci potranno essere
situazioni nelle quali il Comune di Cogne si trova in forte
difficoltà in relazioni a situazioni di isolamento. Abbiamo
conosciuto in tempi recenti Valgrisenche chiusa per mesi e noi
crediamo che l'unica Valle che ha questa opportunità di un doppio
accesso non debba essere condannata per sempre a vederselo chiuso.
Quindi non andiamo dietro a questa linea di recuperare il
recuperabile; qui non è un problema di riciclaggio, non abbiamo
bisogno di fare cassa o di utilizzare piccoli tratti di strutture
che possono travolgere a tempo indeterminato la realizzazione di
qualcosa di molto più importante; lasciamolo fermo per il momento,
se non è conseguibile il risultato nell'immediato, ma diamo ascolto
a questa voce attenta e creiamo le condizioni perché il turismo
culturale di Cogne e della Valle trovino questo sbocco.
Sono convinto che anche gli errori che possono essere stati
commessi dalla politica non debbano mettere pietre tombali su
questa vicenda, perché questo è quanto ci chiede una parte
importante della comunità di Cogne, e questa è la risposta che
dobbiamo dare. Abbiamo tentato di darla con una piccola risoluzione
che ci sembra riassuma la necessità di non chiudere questo libro
per sempre, di non far sì che la fretta di andare a smembrare
questa struttura crei delle condizioni di impossibilità per il
futuro. La tecnica oggi conosce determinati risultati, la tecnica è
in fase di rapido superamento; forse fra 10 anni non ci saranno più
motori a scoppio, forse fra qualche anno ci saranno mobilità
diverse, ma noi abbiamo una struttura importante. Non è vero che ci
vogliono centinaia di milioni per ripristinarla.
Dispiace - mi permetta di dirglielo, Assessore Marguerettaz -
che sia stata semplicemente allegata una nota di un anno fa, a
chiusura del tutto, dicendo: ma i nostri tecnici sono di alta
classe, sono assolutamente accademici, certificati, dicono che non
si può fare. Io l'ho letta con attenzione, non mi pare che dica che
non si può fare, ma che ci sono delle questioni da discutere e da
approfondire. Soprattutto c'è un futuro da non pregiudicare, ed il
segno che può venire da questo Consiglio è un segno di speranza e
non un segno
à tout jamais
di una vicenda che crediamo debba
essere conclusa verso buoni risultati, e non condannata al
fallimento.
Presidente
- La parola al Consigliere Empereur.
Empereur (UV)
- Grazie Presidente. Non certo per
illustrare la risoluzione di ALPE e PD, ma quella della
maggioranza. Sarò molto sintetico, perché la nostra risoluzione
trae spunto dalla relazione che ho presentato poc'anzi ed in
particolare dalle conclusioni, perché nelle premesse richiama parte
delle considerazioni che sono state esternate anche nel corso della
discussione generale.
È una risoluzione che presento a nome della maggioranza, a firma
dei colleghi Capigruppo, che impegna il Governo regionale a
valutare come conseguire significative sinergie tra le lavorazioni
in atto relative all'istanza di rinuncia presentata dalla società
Fintecna, e la realizzazione di un percorso museale di
valorizzazione turistico-culturale della Miniera di Cogne, al fine
sia di rendere omaggio alla memoria di questa importante pagina
della storia valdostana, sia di valorizzare il potenziale turistico
culturale del sito nella sua complessità, anche attraverso l'uso
dei fondi europei.
È una risoluzione che non consideriamo assolutamente elusiva,
collega Louvin, ma è una risoluzione conseguente ad una relazione
ed a delle precise valutazioni, quindi assolutamente pertinente al
tema. Grazie.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, capisco che l'esigenza comunicativa, cioè quella
di parlare a tutti i valdostani, porta qualcuno ad approfittare del
fatto che chi sente da lontano non è tenuto ad essere a conoscenza
diretta della petizione che è stata firmata. Allora vorrei chiarire
ai kamikaze della maggioranza che per la petizione non è andato
Donzel a Cogne, rassicuro tutti, a raccogliere firme, i referenti
di questa petizione sono: l'ex Sindaco Ruffier, che non mi risulta
essere iscritto al Partito Democratico, il professor Vassoney, che
è responsabile dei musei di Cogne per anni, non so se lo è ancora,
ma è sicuramente una persona che ha a suo carico anche importanti
pubblicazioni sul sito minerario di Cogne, e la signora Tutino che
è residente a Cogne. Quindi il Partito Democratico non c'entra
niente con la raccolta di firme che è stata fatta da alcuni
cognein
.
Venendo a dare una risposta al Presidente, la questione come
l'ha posta lei sulla miniera è assolutamente condivisibile, ma
vorrei attenermi al testo della petizione, che fa preciso
riferimento...però può darsi che io l'abbia interpretata male,
perché non ho la capacità di onestà intellettuale di dire sempre la
verità che hanno i miei colleghi dell'altra parte, ma vorrei
confrontarmi con lei su questo...la petizione dice: il sito
minerario di Cogne comprende la ferrovia del Drinc, il sito di
Costa del Pino e gli stabilimenti di Colonna. Cioè gli esperti
museali di Cogne hanno sempre inteso nel progetto minerario di
Cogne anche il pezzo della ferrovia come parte integrante del
progetto minerario, questo è un punto chiaro, altrimenti di cosa
abbiamo parlato in continuazione della ferrovia? Poi trovo nella
risoluzione della maggioranza che non c'è una parola sulla
ferrovia.
All'interno di questa petizione, e io non penso che l'ex Sindaco
Ruffier sia andato a raccontare fregnacce ai suoi concittadini, si
fa preciso riferimento in tre passaggi: la ferrovia del Drinc,
quindi penso che chi l'ha firmata l'abbia letta, è secondo
l'opinione di autorevoli esperti la via di comunicazione più
conveniente fra Cogne e la Valle centrale, la ferrovia è una via di
fuga, la ferrovia è un monumento alla nostra identità comune. Si fa
esplicito riferimento alla ferrovia nella petizione e, come ha
detto Louvin prima, si chiede di non smantellare. Non è scritto
nella petizione: mettete un treno nuovo, fate una galleria nuova.
Nella petizione è scritto: non smantellate. Quindi non fate dire ad
altri cose che non hanno detto, qui non è scritto: metti un treno
nuovo, spendi 30.000.000.000; qui è scritto: non smantellare in
rifermento alla ferrovia.
E poi - elemento importantissimo di questa petizione - è scritto
in chiusura, e penso che chi l'ha firmata l'abbia letta, basta dire
che chi ha firmato è stato tratto in inganno, perché bastava che
leggesse: chiediamo trasparenza su ogni azione che riguardi il
nostro sito minerario e chiediamo che le risoluzioni del Consiglio
regionale (si fa esplicito riferimento a quella dell'anno scorso)
siano rettificate, cioè si chiede la rettifica di ciò che era stato
deciso prima. Quindi mi sembra un testo esplicito, chi lo ha letto
e lo ha firmato sapeva cosa c'era scritto.
Brevissima considerazione. Continuate a dire: ci sono dei
tecnici esperti che hanno esaminato questa cosa, i tecnici della
nostra Amministrazione; ma scusate, mettetevi d'accordo con voi
stessi! Che la ferrovia non funziona è colpa dei tecnici, e poi
venite qui a dire che, in base ai dati che vi hanno dato i tecnici,
voi dite che questa roba non si può fare! Ma scusate, siete
schizofrenici! Siete venuti qui a dire che è tutta colpa dei
tecnici...adesso, in base a quello che vi dicono i tecnici, voi
prendete una decisione di questo tipo? Noi chiediamo una decisione
politica, perché di tecnici ne abbiamo sentiti a go-go che dicono
che si può fare, non fare, uno che dice di più, uno che dice di
meno...non diciamo no a smantellare e in questo momento sappiamo
tutti che è in questione soprattutto lo smantellamento del pezzo
Acque Fredde-Plan Praz.
Questo bisogna dire oggi agli abitanti di Cogne: smantelliamo il
pezzo di Acque Fredde-Plan Praz votando la risoluzione di
maggioranza che parla unicamente del bel progetto minerario fatto
con i finanziamenti europei, su cui siamo assolutamente d'accordo
anche noi, e su cui sono d'accordo tutti gli abitanti di Cogne,
salvo nel dire che in quel progetto ci deve stare anche la
galleria. Questo chiede la petizione, e voi dovete dire, visto che
avete parlato di onestà intellettuale...nella nostra risoluzione si
dice esplicitamente: tagliamo un pezzo dell'idea del Museo
minerario di Cogne, quello che riguarda la ferrovia, e facciamo
solo un pezzo che riguarda la miniera. Non è quello che chi ha
lavorato per anni al Museo minerario di Cogne chiede con questa
petizione. Quindi noi riteniamo che sia più corretto dire o sì o
no; poi uno può dire cavalca o non cavalca le petizioni, qui si
tratta di opinioni, ma io ritengo più corretto dire: siamo
d'accordo con l'operazione di non smantellamento e valorizzazione
dell'intero complesso minerario, che comprende anche la miniera in
quanto opera di ingegneria unica nel suo genere, non ne esiste
un'altra in tutto lo scenario italiano, quindi è un'opera che
sicuramente ha un carattere di interesse museale. Poi, che siamo in
grado di sfruttarla oggi o meno, questo è un altro discorso, ma
l'importante è che se cominciamo a smontarla, perde gran parte del
suo valore man mano che andiamo avanti nello smantellamento. Quindi
la parola "non smantellata" è usata all'interno della petizione che
oggi dobbiamo discutere, sarebbe importante che si desse una
risposta in questo senso: siamo favorevoli allo smantellamento,
siamo contrari allo smantellamento.
Noi la nostra posizione l'abbiamo chiara, qualcuno può
condividerla o meno, ma credo che fosse importante chiarire, anche
a chi ci ascolta dall'esterno, di cosa stiamo parlando. Stiamo
parlando di due idee completamente diverse, fra chi ha deciso di
abbandonare...e qui una piccola precisazione sull'utilizzo del
trenino per situazioni di sicurezza: nel 2000, gli insegnanti di
scuola media qualche volta furono portati a Cogne nel periodo
dell'alluvione per svolgere le lezioni con l'elicottero, ma ci fu
una situazione in cui usarono il trenino; quindi ha svolto una
funzione di emergenza. Si poteva, in una situazione in cui c'è
tutta la strada che è inutilizzabile e non migliaia di anni fa,
perché non sono così vecchio...insegnando a Cogne, mi sono trovato
nella condizione che la strada fu bloccata da una frana per oltre 5
giorni, gli anziani non potevano attraversare quella frana perché
bisognava percorrere per circa 300 metri in mezzo al fango un
sentiero nella montagna. Non stiamo parlando, ripeto, di 500 o di
300 anni, ma stiamo parlando nell'ambito di 20 anni...è stata
chiusa completamente due volte quella strada, questa è la realtà! E
quando gli abitanti di Cogne dicono: mantenetela nel minimo delle
condizioni necessarie per la sicurezza, non credo che chiedano una
cosa fuori dalla grazia di Dio!
Presidente
- La parola al Vicepresidente Chatrian.
Chatrian (ALPE)
- Grazie Presidente.
Per dichiarazione di voto: voteremo in maniera convinta la
nostra risoluzione argomentata dal sottoscritto prima, dal collega
Donzel e dal collega Louvin, perché la richiesta parte dal basso.
Non penso ci sia stata superficialità nel presentare questa
petizione, perché mi sembra diretta, chiara, franca, e in più non
si parla neanche di quanti soldi, come ed in che maniera reperire i
soldi.
Si chiede alla politica un posizionamento chiaro, non tecnico,
non economico, non di finanziamenti, quindi un posizionamento molto
franco, perché la richiesta finale dei 683 che hanno firmato la
petizione è molto diretta e semplice: chiede che si rettifichi la
risoluzione approvata dal Consiglio regionale il 13 luglio 2011. A
differenza del collega Donzel, il movimento ALPE non ha raccolto le
firme, ma ha organizzato due incontri pubblici: uno nel 2009, per
ascoltare la comunità di Cogne, e un altro qualche settimana fa,
per sentire, per capire se dietro a questa petizione c'era una
volontà superficiale o se c'era la volontà di una comunità di non
precludere azioni future, magari nelle prossime legislature, magari
nelle prossime generazioni, magari per comunque tenere un buco
aperto per dare delle risposte turistiche, culturali, economiche,
di ricaduta.
Il Presidente Rollandin prima citava il ruolo del pubblico,
sappiamo che in azioni di questo genere il pubblico deve dire la
sua, ma può mettersi in discussione, può creare le condizioni, può.
A nostro avviso questo "può" è richiesto in maniera diretta e
chiara in questa petizione. Ci spiace dal punto di vista politico
non poter votare la vostra risoluzione, perché è fuori tema,
Presidente Rollandin, rispetto alla richiesta della petizione. È la
nostra opinione, possiamo avere un'opinione diversa dalla sua?
(interruzione del Presidente della Regione, fuori
microfono)
...non possiamo avere un'opinione diversa da lei? Possiamo, nel
momento in cui la richiesta è diversa, possiamo pensare non alla
stessa maniera, argomentata e non da chiacchierata fuori da
quest'aula. La richiesta è un'altra; è condivisibile la vostra
risoluzione, ma la richiesta non è questa, la richiesta è: per
favore non precludeteci l'irreversibilità di queste azioni, e si
parla di collegamento ferroviario.
Quindi manteniamo la nostra risoluzione, la voteremo
convintamente e ci asterremo sulla risoluzione proposta dal Governo
regionale che, a nostro avviso, è fuori tema. Grazie.
Presidente
- La parola al Consigliere La Torre.
La Torre (FA)
- Grazie Presidente.
Consigliere Chatrian, la nostra risoluzione è perfettamente in
tema, e risponde assolutamente alle richieste di una comunità. Una
comunità che ha il diritto ed il titolo di porre delle questioni
attraverso delle petizioni, così come è giusto che a questa
comunità si diano delle risposte corrette ed oneste.
Innanzitutto la nostra risoluzione non nega assolutamente
l'aspettativa turistica di Cogne, anzi, se c'è proprio qualcuno a
cui stanno a cuore le aspettative turistiche di Cogne credo siano
proprio questa maggioranza e questo Consiglio. E nessuno nega
neppure il concetto culturale e turistico della miniera, che si
collega all'aspettativa turistica, anzi la nostra risoluzione entra
nel pieno di questo argomento, specifica che c'è una volontà
politica precisa di investire sull'aspetto turistico-culturale e la
valorizzazione della miniera. Forse lei ha letto un'altra
risoluzione. Ma credo che nessuno possa smentire come il problema
più grande del trenino, della galleria di cui stiamo parlando, è
che non ha le condizioni di sicurezza, che non siamo noi che
determiniamo.
Allora mi chiedo, purtroppo quando viviamo tragedie: cosa
impariamo dalle tragedie rispetto alle regole della sicurezza?
Niente, probabilmente, quando sento dire che lì dentro ci si può
andare, ma lì dentro non ci sono le condizioni di sicurezza e non
ci si potrà mai andare, e se morirà qualcuno lì dentro, non ci sono
le condizioni di sicurezza! Allora la pubblica amministrazione non
può concedere di costruire un capannone senza certe regole sismiche
e poi, quando il capannone crolla, non assumersi le responsabilità;
deve avere il coraggio prima di dire: tu lo puoi costruire solo se
ci sono regole rispettate. La stessa cosa vale per quel buco, che
non ha le condizioni di sicurezza, non le aveva prima e non le ha
adesso. Sono cambiate le normative; forse nel passato, negli anni
1980, qualcuno poteva credere che ci fossero le condizioni di
sicurezza...sono stati spesi 30.000.000.000 e ci siamo resi conto
che quelle condizioni non ci sono. Ma non ci saranno mai, neppure
spendendone 10, 20, 30, 50, 60, 70, 100, e qui scatta un altro
problema, che non riguarda solo gli abitanti di Cogne, ma riguarda
in un momento di crisi di un sistema anche l'equa distribuzione
delle risorse, che devono guardare non solo un territorio, ma
un'intera collettività. Mi chiedo se forse gli sforzi dovremmo
farli magari discutendo a lungo, come in questo caso, su come
investire i soldi sulla ferrovia Aosta/Torino, questo potrebbe
avere un senso molto più compiuto rispetto ad un'aspettativa che
non ci potrà mai essere! È lì l'accusa che vi hanno fatto gli altri
e che avete giudicato strumentale, ma è un'accusa reale, quella di
non voler prendere atto di questo, che là non ci sono le condizioni
di sicurezza e non ci saranno mai! Mi dispiace anche per Ruffier
che, se l'anzianità facesse grado, sarebbe generale a quattro
stelle, ma non c'è niente da fare, lì non si può.
Credo che invece la nostra risoluzione politicamente abbia dato
la risposta che lei stava citando, che è necessario che la politica
dia. Noi crediamo nel sostegno dell'azione turistica nei confronti
di Cogne, crediamo nel poter rivalutare le miniere, siamo convinti
che quella è una strada giusta per aiutare quel territorio a
trovare uno sviluppo, ma siamo anche seri e vogliamo dire che in
quel buco non si potrà mai avere le condizioni di sicurezza. Ci
sarà uno smantellamento, ma lo smantellamento servirà a renderlo
accessibile per i casi di estrema urgenza, perché in quelle
condizioni lì non sarà accessibile neanche in quei casi, perché non
sarà percorribile, perché non sarà sicuro per i soccorritori. Lo
smantellamento servirà a renderlo sicuro per i soccorritori, e non
per altro, ed è l'unica cosa che si può fare, che abbia un senso,
nel rispetto dei soldi che purtroppo sono stati spesi, ma nel
rispetto di tutta la collettività di Cogne e della Valle
d'Aosta.
La nostra risoluzione ha un senso politico pieno e vi invito
almeno a votarla, perché questo darebbe un significato, anche
parziale, al vostro impegno qua dentro.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Solo brevemente perché il collega Louvin, preso dal suo ruolo,
credo pecchi un po' di superficialità quando dice che le
affermazioni fatte dal sottoscritto sono false, perché se lei ha
qualche ora del suo prezioso tempo e va a Plan Praz, si
accorgerà...
(interruzione del Consigliere Louvin, fuori
microfono)
...se c'è stato, allora cerchi di fare tesoro delle sue profonde
"conoscenze giuridiche" per capire che quel tratto, che dovrebbe
essere asfaltato per risolvere quel problema, va ad interrompere
una pista da sci creando non pochi problemi!
Rispetto a questo tema, quando Pila ed il Comune di Gressan
dicono andiamo a risolvere un problema, non lo dicono perché hanno
chissà quali intenti, perché alla fine quando si riesce, si dice ci
sono delle speculazioni...ma che speculazioni! C'è una frazione che
non è collegata, che non ha nessun tipo di strada, che ha avuto un
esproprio, è un uso che negli anni è stato fatto in modo irrituale,
quindi confermo che non è per niente falso quello che ho
detto...vada a leggersi i verbali e troverà che quella strada serve
per fare questo collegamento!
Non è che il Governo regionale abbia una particolare volontà di
dismettere o di chiudere delle infrastrutture: purtroppo abbiamo un
compito non particolarmente piacevole, che è quello di dire la
verità. Non che lei dica delle bugie, ma lascia delle porte
aperte...oggi lei ha scomodato fantascientifici scenari futuri dove
probabilmente, con dei motori ad idrogeno o chissà con quali
alchimie, i corpi non hanno più una dimensione e possono
trasmettersi come in Star Trek. In questo modo, alla fine,
inganniamo le persone. Non ho una particolare volontà di dire che
bisogna chiudere, ma bisogna essere realisti; è chiaro, le brutte
notizie non piacciono mai, ma credo che il medico compiacente fa la
ferita putrida e poi si va in cancrena! Allora bisogna a volte dire
delle cose con una certa onestà.
Quando qualcuno ha rilevato una raccolta di firme...non sono né
i colleghi, né il Consiglio regionale, ma lei ha semplicemente un
compito facile, va a vedere una
brochure
che è stata
concepita dall'Amministrazione comunale di Cogne, la quale,
nell'ultima pagina, censura il comportamento che è stato adottato
nel raccogliere quelle firme. Io leggo quello, non c'ero...voi ci
siete stati, ma quello è scritto nella
brochure
dell'Amministrazione di Cogne. Solo per questo, ho finito.
Presidente
- La parola al Consigliere Donzel per
dichiarazione di voto.
Donzel (PD)
- Grazie Presidente.
Scusate se intervengo, ma siccome l'ultima citazione
dell'Assessore Marguerettaz è stata oggetto di dibattito in
commissione, le dico che lei dice il falso, perché abbiamo chiesto
ragione di questa cosa, è stato dichiarato ed è agli atti della
commissione che le firme sono state raccolte in modo corretto e che
quella cosa che lei ha citato non era vera. L'abbiamo discussa in
commissione, e chi ha scritto quello ha fatto un errore, quindi lei
accusa di errore l'Amministrazione perché c'è stata una
precisazione: le firme sono state raccolte in modo corretto e
quella cosa non ha nessun fondamento.
Intervengo per ribadire che la commissione ha preso atto della
correttezza della petizione e della raccolta delle firme fatta da
cittadini di Cogne, senza interferenze partitiche.
Presidente
- La parola al Consigliere Louvin, per fatto
personale.
Louvin (ALPE)
- Solo per fatto personale, perché è stata
data una certa interpretazione delle mie parole e io volevo che...a
parte la conoscenza diretta che abbiamo e che ci siamo procurati
della questione dell'asfaltatura, per la quale sarebbero da
spendere quasi 500.000 euro da parte dell'Amministrazione regionale
per realizzare questa trasformazione "miracolosa" a beneficio di
qualche abitazione costruenda nella parte a valle della stazione di
arroccamento della funivia Aosta-Pila, volevo solo che
all'Assessore fosse chiaro che quando diciamo che quella strada
esiste già, sappiamo esserci una strada realizzata nel tempo e che
con modica spesa non solo può essere asfaltata nel tratto finale,
ma utilizzando un progetto già fatto e pagato dall'Amministrazione
regionale con l'accordo di una società controllata regionale, la
PILA S.p.A., può essere rettificato con il sovrappasso per la pista
ed essere reso utile ed utilizzabile per le abitazioni
esistenti.
Quindi intendiamo ribadire che quell'operazione di
smantellamento della ferrovia è tecnicamente operosissima, è un
controsenso, ed è qualcosa che noi valutiamo negativamente, non
perché non conosciamo il sito, ma perché lo conosciamo fin troppo
bene e sappiamo anche i precedenti e le intenzioni che ci sono da
parte dell'Amministrazione regionale e da parte di chi intende
sfruttare economicamente la zona. Grazie.
Presidente
- Pongo in votazione la risoluzione presentata
dai gruppi ALPE e PD, che recita:
Risoluzione
Il Consiglio regionale della Valle d'Aosta/Vallée
d'Aoste
Richiamata la petizione popolare, sottoscritta da 683
cittadini per mantenere in vita la ferrovia del Drinc e le miniere
di Cogne;
Preso atto della relazione presentata dalla quarta
Commissione consiliare, della quale non si condividono le
considerazioni finali in quanto vengono palesemente ignorate le
richieste dei firmatari che auspicano, quantomeno, di bloccare le
irreversibili azioni di smantellamento in atto e/o in progetto
sull'irripetibile patrimonio costituito dal sito minerario di
Cogne, che comprende la ferrovia del Drinc, il sito di Costa del
Pino e gli stabilimenti di Colonna;
Ritenuto indispensabile mantenere in essere e rendere
operativo quanto sinora fatto a livello di infrastrutture al fine
di non precludere l'utilizzo del collegamento ferroviario tra le
due località, di limitare i danni economici sostenuti
dall'Amministrazione regionale e di dar seguito ad un'idea
lungimirante, largamente condivisa a livello politico e
istituzionale ed oggi indubbiamente ancora interessante per il
sistema turistico regionale;
Considerata la finalità dell'opera fissata con unanime
consenso 30 anni fa e a tutt'oggi valida nonostante le enormi
difficoltà procedurali e politico-amministrative, ai fini della
valorizzazione e dell'integrazione dell'offerta turistica delle
località di Cogne e Pila;
Ricordata l'importanza di mantenere operativa una via di
accesso alternativa per l'abitato di Cogne, posto al vertice di una
valle dalla morfologia particolare e non del tutto al riparo da
possibili eventi che possono comprometterne
l'accessibilità;
Nella convinzione che sia indispensabile valorizzare
l'offerta turistico-culturale museale e che il trenino offrirebbe
ai visitatori un viaggio nella storia attraverso un itinerario
industriale-minerario unico e indimenticabile per la nostra
comunità, che non può e non deve essere banalizzato ed ancor meno
dimenticato;
tutto ciò premesso
Impegna
il Governo regionale
a non dare corso allo smantellamento della ferrovia del
Drinc, al fine di non precludere irreversibilmente l'organicità di
un percorso di rivalutazione del sito minerario a carattere
culturale-turistico, che valorizzi la memoria della vita in miniera
e nell'intento di garantire alla popolazione di Cogne una via di
soccorso.
F.to: Chatrian - Donzel - Bertin - Giuseppe Cerise - Louvin -
Patrizia Morelli - Carmela Fontana - Rigo
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione la risoluzione presentata
dalla maggioranza, che recita:
Risoluzione
Il Consiglio regionale della Valle d'Aosta/Vallée
d'Aoste
Preso atto che, con deliberazione di Giunta n. 2042 del 2011,
sono state individuate le opere concernenti la messa in sicurezza e
il recupero ambientale che la società Fintecna, titolare della
concessione mineraria "Cogne" deve eseguire per poter fuoriuscire
dalla titolarità della stessa;
Rilevato che la società Fintecna ha dato immediato avvio
all'esecuzione dei lavori la cui conclusione è prevista tra circa
tre anni;
Rilevato che l'esecuzione di tali opere consentiranno di
addivenire ad un sensibile miglioramento generale delle condizioni
del compendio minerario e che le stesse sono tali da non
pregiudicare future iniziative di recupero a fini museali del sito,
anzi ne costituiscono un elemento facilitante;
Rilevato che la Regione, ai sensi della l.r. 12/2008
"Disposizioni per la valorizzazione dei siti minerari dismessi"
promuove il recupero e la conservazione delle miniere, con
particolare riferimento a quelle più rappresentative sotto
l'aspetto tecnico-scientifico e storico-culturale;
Rilevato che il contesto sopra descritto potrebbe costituire
un elemento di opportunità sotto il profilo tecnico ed economico
per intraprendere un'iniziativa di recupero culturale e museale del
compendio minerario;
Ritenuto che le miniere di Cogne, uniche nel loro genere,
sono state nel passato un importante fattore di crescita economica
e sociale per il territorio regionale e possiedono al contempo un
significativo potenziale turistico e culturale;
Impegna
il Governo regionale a valutare come conseguire significative
sinergie tra le lavorazioni in atto relative all'istanza di
rinuncia presentata dalla società Fintecna e la realizzazione di un
percorso museale di valorizzazione turistico-culturale della
miniera di Cogne, al fine sia di rendere omaggio alla memoria di
questa importante pagina della storia valdostana sia di valorizzare
il potenziale turistico culturale del sito nella sua complessità,
anche attraverso l'uso dei fondi europei.
F.to: Empereur - La Torre - Lattanzi - Salzone
Consiglieri presenti: 34
Votanti e favorevoli: 26
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
