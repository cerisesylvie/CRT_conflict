Classificazione
AMBIENTE



Oggetto del Consiglio n. 3207 del 7 febbraio 2024 - Resoconto
OGGETTO N. 3207/XVI - Interrogazione: "Iter della normativa
regionale per la regolamentazione della pratica degli abbruciamenti
dei residui vegetali".
Marguerettaz (Presidente) -
Punto n. 14 all'ordine del
giorno. Ha chiesto la parola per la risposta l'assessore Sapinet,
ne ha facoltà.
Sapinet (UV) -
Nell'interrogazione si chiede a che punto
è l'iter della specifica normativa regionale per la
regolamentazione della pratica degli abbruciamenti. Come
correttamente menzionato dalla Consigliera nelle premesse
dell'interpellanza in oggetto, la questione degli abbruciamenti
agricoli è stata da anni oggetto di attenzione da parte degli
Assessorati competenti in ambito qualità dell'aria, pur non
rilevando criticità a livello regionale per la qualità complessiva
dell'aria ambiente. Sono stati tuttavia evidenziati dai monitoraggi
periodici condotti da ARPA Valle d'Aosta valori prossimi al valore
obiettivo di benzopirene, composto classificato come cancerogeno,
imputabile tra le varie fonti alla combustione di biomassa legnosa.
Va ricordato che i contributi delle emissioni derivanti dagli
abbruciamenti sono da collegare anche a quelli derivanti dal
riscaldamento domestico a biomassa, quindi che siano essi legna o
pellet, che hanno ampia diffusione in ambito rurale; tuttavia
l'effetto, soprattutto a livello locale, degli abbruciamenti
agricoli può potenzialmente essere significativo.
In merito al quesito riguardante le proposte normative che
regolamentino la pratica degli abbruciamenti, faccio presente in
merito a tale attività a livello regionale che è in fase di
valutazione, in quanto l'anno scorso, nell'anno 2023, vi è stato un
intervento normativo nazionale. Con l'approvazione di tale legge
che converte in legge il DL del 13 giugno 2023 n. 69, lo Stato ha
disciplinato la materia degli abbruciamenti. Il nuovo divieto che è
scattato per la prima volta il 1° novembre 2023 è sancito
dall'articolo 10 nelle sole zone delle Regioni in cui è stato
superato il valore limite giornaliero o annuale di qualità
dell'aria previsto per il PM10, livello che è da individuarsi entro
il 30 settembre di ogni anno. Il raggruppamento e l'abbruciamento
dei residui vegetali sono ammessi solo nei mesi di marzo, aprile,
maggio, giugno, settembre e ottobre, ovviamente solo in quelle
regioni che superano il limite. A questo proposito e tenuto conto
delle nostre specificità territoriali, è importante capire quale
sarà il nostro margine d'azione. Tale norma esclude dal proprio
campo d'applicazione le zone montane agricole svantaggiate, ai
sensi del regolamento europeo sul sostegno allo sviluppo rurale da
parte del Fondo europeo agricolo per lo sviluppo rurale, vigente al
momento dell'esercizio delle pratiche agricole oggetto del presente
articolo. Va inoltre ricordato che nella nostra regione non è stato
superato il valore limite giornaliero annuale di qualità dell'aria,
appunto quello che citavamo prima previsto per il PM10. Va
ricordato inoltre che rimangono in vigore le norme vigenti di
regolamentazione legate a problematiche di sicurezza e di igiene
pubblica, divieti in caso di rischio incendio, distanze dalle
civili abitazioni, eccetera.
Per quanto sopra esposto quindi la normativa nazionale di fatto
non produce effetti pratici sul territorio regionale ma, alla luce
di questo, l'intenzione è quella di prevedere un'azione
programmatica all'interno dell'aggiornamento del piano regionale
per il risanamento, miglioramento e mantenimento della qualità
dell'aria in scadenza a fine 2024. L'approvazione del piano avverrà
con legge regionale e sarà oggetto di procedura di valutazione
ambientale strategica e sarà quindi la sede opportuna per garantire
un confronto con i portatori di interesse nel rispetto delle
esigenze operative dei vari settori produttivi.
Presidente -
Per la replica, la parola alla collega
Minelli, ne ha facoltà.
Minelli (PCP) -
Grazie Assessore. Credo che
quest'interrogazione in qualche maniera potesse essere attesa
considerato che per due anni di seguito, a febbraio 2022 e ad
aprile 2023, abbiamo posto la questione e sollecitato
quest'intervento normativo. Adesso con la fine dell'inverno la
pulizia dei fondi agricoli in molte località della Valle torna a
essere necessaria, in Bassa Valle è già partita, e si ripropone
quindi il problema delle pratiche di abbruciamento, che necessitano
di una regolamentazione chiara ed efficace, ma proprio
nell'interesse di tutti i soggetti coinvolti e degli agricoltori
in primis
, che devono poter sapere esattamente ciò che si
può fare, ciò che non si può fare, ma la stessa necessità ce
l'hanno anche tutti gli altri cittadini, ce l'hanno le guardie
forestali che non hanno al momento degli strumenti di controllo
adeguati, i vigili del fuoco, i sindaci che poi sono responsabili
della situazione sul territorio.
Il 22 gennaio abbiamo visto un comunicato stampa
dell'Assessorato dell'agricoltura che ricorda alla popolazione le
disposizioni in essere: quelle delle cosiddette "linee guida" e
indica anche una serie di comportamenti per gli abbruciamenti
ammessi, però non ci risultava nulla sulla norma più volte
annunciata e da qui la nostra interrogazione.
La risposta che lei ci dà, citando la legge a livello nazionale,
che, peraltro, non incide direttamente sulla situazione regionale,
non mi pare però una buona motivazione per dilazionare ancora.
Adesso ho capito che, entro la fine del 2024, ci dovranno essere
tutte queste interlocuzioni che correttamente ci devono essere ma,
a mio avviso, bisogna arrivare anche a una norma precisa. Molte
altre Regioni ce l'hanno, non si accontentano delle cosiddette
"linee guida". Tra l'altro, lei ha ricordato che da anni c'è
attenzione nei confronti di questa tematica ma da anni anche non
c'è una presa di posizione precisa perché io ricordo che nel 2022
l'allora Assessore
a interim
Lavevaz aveva confermato la
volontà di affrontare la problematica in modo da regolamentare la
pratica agricola e nove mesi fa, Assessore, proprio lei mi aveva
detto un'altra cosa, mi aveva detto: "La tematica, fin dai prossimi
giorni...", anzi, era stato ancora più preciso: "...nelle prossime
due settimane sarà oggetto di lavoro e di confronto con il collega
Carrel in modo che possa essere aggiornata ma soprattutto per darsi
un traguardo sia a livello di tempistiche, sia anche a livello di
contenuti". Ora nel frattempo è venuta fuori anche la questione
della legge nazionale, però mi sembra che stiamo andando a
rallentatore.
Mi chiedo anche se siamo in una condizione in cui ha valore
quello che ci stiamo dicendo perché mi sembra che qui non ci sia
neanche il numero legale, ma non importa. Avevamo portato anche
l'anno scorso alcuni suggerimenti che riguardavano che cosa fare e
uno a cui tengo abbastanza riguardava l'azione del centro
funzionale e la possibilità di emettere una sorta di bollettino nei
periodi degli abbruciamenti in cui si dica si può o non si può,
semplicemente per dare degli strumenti a tutti coloro che hanno
necessità anche di farlo, sia gli agricoltori, sia le persone che
tengono puliti boschi e prati, fortunatamente. Io credo che in
questo senso da parte nostra non ci possa essere altro che una
sollecitazione a lavorare e a produrre questa norma regionale
proprio per le specificità del nostro stesso territorio, le
necessità che ci sono: penso alla viticoltura eroica e via di
questo passo.
Presidente -
Ha chiesto la parola, credo per mozione
d'ordine, il collega Restano.
Restano (GM) -
Voglio ringraziarla per aver sollecitato i
colleghi della maggioranza a rientrare in aula altrimenti, come
detto dalla collega Minelli, avremmo chiesto la verifica del numero
legale.
Presidente -
Grazie collega Restano. Io la ringrazio per
aver invitato la minoranza a entrare in aula.
