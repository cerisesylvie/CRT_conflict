Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 2055 del 9 novembre 2011 - Resoconto
OGGETTO N. 2055/XIII - Interpellanza: "Interventi per un
rapido completamento dei lavori di manutenzione sulla tratta
autostradale Châtillon-Verrès".
Interpellanza
Ricordato che dai primi di maggio l'autostrada
Aosta-Quincinetto, nel tratto Châtillon-Verrès, comprensivo delle
due gallerie di Montjovet, è percorribile solo su una carreggiata
con doppio senso di marcia, a causa dei lavori di manutenzione
straordinaria del cosiddetto "ponte delle capre";
Constatato che per parecchio tempo nei mesi estivi lo stesso
tratto autostradale è stato interessato da un restringimento di
carreggiata per consentire lavori di istallazione di nuovi e più
sicuri guardrails, e che tali lavori si stanno trascinando da anni
con evidenti ripercussioni sulla viabilità e sul livello di
sicurezza della A5, mentre in molte altre autostrade la
sostituzione dei vecchi guardrails è avvenuta in tempi molto più
stretti;
Constatato inoltre che nei giorni scorsi per cause tecniche
l'autostrada nella stessa tratta è stata completamente chiusa per
più ore;
Evidenziato che l'autostrada rappresenta l'unica, e costosa,
via di collegamento rapido con il restante territorio nazionale,
viste le condizioni agoniche della ferrovia e lo stallo
dell'aeroporto di Saint-Christophe;
la sottoscritta Consigliera regionale del Partito
Democratico
Interpella
la Giunta regionale per conoscere se intenda:
1) farsi parte attiva nei confronti della SAV, società
concessionaria di tale tratta e di cui la Regione Valle d'Aosta è
socia di minoranza con una quota rilevante, perché si ottenga il
completamento dei lavori del ponte delle capre nel più breve tempo
possibile e quindi la conseguente riapertura al traffico su due
corsie della tratta interessata;
2) richiedere alla stessa SAV un crono-programma di
sostituzione dei vecchi guardrail che consenta il completamento
dell'opera su tutta la A5 entro il maggio 2012, in modo da
consentire una migliore percorribilità nella prossima estate e una
maggiore sicurezza nel più breve tempo possibile;
3) valutare con gli organi competenti, a partire
dall'A.N.A.S., se non si configurino le condizioni perché, in
questa fase di disagio, vi sia una significativa riduzione delle
tariffe per la tratta Châtillon-Verrès.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Dai primi di maggio l'autostrada Aosta-Quincinetto nel tratto
Châtillon-Verrès, comprensivo delle due gallerie di Montjovet, è
percorribile solo su una carreggiata con doppio senso di marcia, a
causa dei lavori di manutenzione straordinaria del cosiddetto
"ponte delle capre". In particolare gli automobilisti sono
costretti ad attraversare le due gallerie del tratto interessato
dai lavori in una sola carreggiata a doppio senso di circolazione,
con tutti i rischi che questo comporta. Per parecchio tempo nei
mesi estivi lo stesso tratto autostradale è stato interessato da un
restringimento di carreggiata, per consentire lavori di
istallazione di nuovi e più sicuri guardrail; tali lavori si stanno
trascinando da anni con evidenti ripercussioni sulla viabilità e
sul livello di sicurezza della A5, mentre in molte altre autostrade
la sostituzione dei vecchi guardrail è avvenuta in tempi molto più
rapidi. Tutti questi problemi sono aggravati dal fatto che
l'autostrada rappresenta l'unica e costosa via di collegamento
veloce con il restante territorio nazionale, visto le condizioni
disastrose della ferrovia e lo stallo dell'aeroporto di
Saint-Christophe. È urgente restituire al più presto l'autostrada
Aosta-Quincinetto alla piena circolazione e ad una completa
situazione di sicurezza in entrambe le carreggiate.
Per questo invitiamo la Giunta a farsi parte attiva nei
confronti della SAV, società di cui la Regione Valle d'Aosta è
socia di minoranza con una quota rilevante, perché si ottenga il
completamento dei lavori del "ponte delle capre" nel più breve
tempo possibile, e quindi la conseguente riapertura al traffico su
due corsie della tratta interessata. Inoltre vogliamo sapere se la
Giunta intende richiedere alla stessa SAV un cronoprogramma di
sostituzione dei vecchi guardrail, che consenta il completamento
dell'opera su tutta l'autostrada entro il mese di maggio 2012, in
modo da consentire una migliore percorribilità nella prossima
estate ed una maggiore sicurezza nel più breve tempo possibile. Nel
frattempo invitiamo la Giunta a valutare con gli organi competenti,
a partire dall'ANAS, se non si configurino le condizioni perché, in
questa fase di disagio, vi sia una significativa riduzione delle
tariffe per la tratta Châtillon-Verrès. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Su questa interpellanza possiamo dire, in maniera molto precisa
in merito al punto uno: apprendiamo tutti che dal 3 novembre sono
riaperte le due corsie sul "ponte delle capre", tratta
Quincinetto-Aosta, cioè salendo.
Sul punto due, richiedere alla SAV un cronoprogramma, la SAV ci
ha scritto in merito per informarci che, in base alle loro
programmazioni ed agli impegni con ANAS, che è la concessionaria,
limitandosi ai prossimi tre anni per i quali (cito):
"la
programmazione di tutti i lavori non solo di quelli attinenti i
guardiavia, a meno di imprevisti, è già stata perfezionata. Gli
interventi di adeguamento delle protezioni di svio dei veicoli e le
necessarie opere di adeguamento infrastrutturale saranno cinque; il
più complesso e impattante sulla circolazione dei veicoli è
rappresentato dal completamento dei lavori sulla carreggiata in
direzione di marcia Aosta-Quincinetto del viadotto delle capre,
nella gola di Montjovet, fra le progressive sopra richiamate"
,
cioè dei cinque il più complesso è l'intervento sul "ponte delle
capre" in discesa, quindi Aosta-Quincinetto. Gli altri riguardano
la sostituzione di guardiavia con adeguate infrastrutture fra le
seguenti progressive (non le cito perché non dicono niente): si
parla di Carema, Pont-Saint-Martin, Chambave, Verrès, Fénis,
Châtillon, Pontey, Chambave e Montjovet, per un totale di 14
chilometri di protezione. Questo è anche un investimento importante
per SAV che deve garantire una giusta sicurezza agli utenti. Sulla
tempistica per i lavori nella zona "ponte delle capre", loro dicono
solo che è un lavoro complesso perché non riguarda solo la sede
stradale e le barriere di protezione, ma anche una serie di
impianti, compresi quelli di illuminazione delle gallerie, quindi è
un lavoro che va fatto perché quei viadotti hanno oltre 45 anni e
bisogna fare degli interventi molto precisi, seguiti da imprese
specializzate, in quanto è un lavoro delicato. È chiaro che anche
per quello che sarà l'intervento in discesa, ci saranno dei periodi
di percorrenza su una sola carreggiata. Quello che abbiamo potuto
dire, che condividiamo con lei, è che si faccia di tutto per
abbreviare i tempi e soprattutto fare i lavori non in periodo
estivo, perché abbiamo visto quest'anno che ci sono stati dei
problemi.
In merito al punto tre, per non fare intervenire il Presidente
rispondo io: la presenza di cantieri importanti protratti nel tempo
crea dei disagi per gli utenti dell'autostrada, situazioni che le
concessionarie autostradali conoscono perfettamente alle quali
cercano di ottemperare nella massima celerità nel realizzare gli
interventi di adeguamento delle infrastrutture, che - come ho già
detto - sono state realizzate 45 anni fa e sono soggette a continua
evoluzione normativa e che quindi necessitano di continui
adeguamenti.
La Presidenza della Regione pertanto sollecita puntualmente le
concessionarie autostradali a monitorare e, ove possibile,
accelerare l'avanzamento dei cantieri sulle tratte autostradali
valdostane. Si tratta però di interventi non solo necessari, ma
obbligatori, in forza delle vigenti convenzioni di concessione
sottoscritte con ANAS, che impongono alle società concessionarie
precisi obblighi di manutenzione, riparazione ed investimenti per
il miglioramento della sicurezza autostradale, di viabilità di
adduzione e per la salvaguardia dell'ambiente. È quanto le avevo
già detto con parole mie un attimo fa. Per questi motivi le
situazioni di disagio alla circolazione, dovute a cantieri
autostradali, non comportano la possibilità di una riduzione dei
pedaggi, il costo della tratta Châtillon-Verrès è di 2,10 euro,
anche alla luce di quanto comunicato dalla SAV, ovvero che la
penalizzazione dei tempi di percorrenza derivante dalla presenza
dei cantieri è di circa 1 minuto per ogni chilometro di lunghezza
della derivazione e parzializzazione. Questo è l'aspetto sulle
tariffe, sul quale ho risposto a nome della Presidenza, che mi
sembra chiarisca il punto tre dell'interpellanza.
Presidente
- La parola alla Consigliera Carmela
Fontana.
Fontana (PD)
- Per quanto riguarda il primo punto non può
che farmi piacere che è stata aperta la carreggiata; solo che noi,
purtroppo, le interpellanze le presentiamo 15 giorni prima...mi fa
piacere che è stata riaperta.
La mia preoccupazione però è che questa tratta - che
effettivamente necessita di tutti questi lavori, e sono d'accordo
perché la sicurezza viene prima di tutto - crea anche molte
difficoltà, perché non abbiamo altri mezzi di comunicazione, come
spiegavo prima...la ferrovia dà il servizio che dà, l'aeroporto è
fermo... Mi sembra però assurdo, viste tutte queste difficoltà che
creiamo ai cittadini, che il pedaggio non si possa toccare; siamo
una Regione autonoma, perché non ci possiamo imporre e dire: c'è
questo periodo di disagio, siamo in una crisi del genere, mettiamo
in difficoltà i cittadini, per il periodo che ci sono i lavori in
corso cerchiamo di non far pagare il pedaggio?
Io lancio una sfida all'Assessore. Sarebbe una cosa interessante
per tutti quegli automobilisti a cui creiamo questi disagi.
Grazie.
