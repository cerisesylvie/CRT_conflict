Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 268 del 11 novembre 1993 - Resoconto
OGGETTO N. 268/X - Disegno di legge: "Concessione di
contributi in conto in­teressi per il recupero di centri e nuclei
abitati di cui al capo I della legge regionale 8 ottobre 1973, n.
33 (Costituzione di fondi di rotazione regionali per la pro­mozione
di iniziative economiche nel territorio della Valle
d'Aosta)".
Articolo 1 - (Finalità)
1. Al fine di assicurare il finanziamento delle domande
presen­tate all'Assessorato regionale del turismo, sport e beni
cultu­rali nel 1992 e di quelle che verranno presentate entro il 31
di­cembre 1993 per il recupero di centri e nuclei abitati, ai sensi
del capo I della legge regionale 8 ottobre 1973, n. 33
(Costituzione di fondi di rotazione regionali per la promozione di
iniziative economiche nel territorio della Valle d'Aosta) e
successive modifica­zioni, la Giunta regionale è autorizzata a
concedere contributi in conto interessi relativi a mutui a tasso
ordinario, da contrarsi tra i soggetti beneficiari previsti
dall'articolo 4 della legge regionale 33/1973 e successive
modifi­cazioni e gli istituti di credito.
2. I beneficiari delle provvidenze di cui alla presente legge
non potranno usufruire, per gli stessi interventi, di ulteriori
finan­ziamenti previsti dalla legge regionale 33/1973.
Articolo 2 - (Modalità di intervento)
1. La misura del contributo regionale in conto interessi è pari
alla differenza tra il tasso agevolato applicato ai mutui
regio­nali concessi per analoghe iniziative ai sensi degli articoli
2, 3, 4 e 5 della legge regionale 33/1973 e successive
modificazioni e quello ordinario praticato dagli istituti di
credito.
2. I mutui di cui all'articolo 1 non potranno avere durata
infe­riore a dieci anni.
Articolo 3 - (Convenzioni)
1. La Giunta regionale è autorizzata a stipulare con gli
istituti di credito apposite convenzioni per la concessione, su
proposta della Regione, per gli scopi di cui alla presente legge,
di mutui assistiti da contributo in conto interessi, della durata
prevista dall'articolo 2, comma 2, alle condizioni in uso presso
gli istituti medesimi.
Articolo 4 - (Domande di finanziamento)
1. Le modalità per l'ottenimento dei finan­ziamenti previsti
dalla presente legge sono quelle previste dalla legge regionale
33/1973 e successive modificazioni.
2. Ad avvenuta approvazione da parte della Giunta regionale, le
domande vengono trasmesse agli istituti di credito conven­zionati,
prescelti dai mutuatari, per gli ulteriori adempimenti necessari ai
fini dell'erogazione del mutuo.
Articolo 5 - (Controlli)
1. L'Assessorato regionale del bilancio e delle finanze, in
colla­borazione con gli istituti di credito convenzionati, provvede
al controllo amministrativo e contabile sull'impiego dei contributi
concessi ai sensi della presente legge.
2. L'Assessorato regionale del turismo, sport e beni culturali
provvede al controllo tecnico delle opere, nonché della loro
con­formità al progetto; a tale scopo i mutuatari devono consentire
ogni tipo di controllo richiesto dall'Amministrazione
regionale.
Articolo 6 - (Graduatorie)
1. Le domande di concessione dei finanziamenti previsti dalla
legge regionale 33/1973 e successive modificazioni, pervenute a far
data dal 1° gennaio 1992 e non ancora ammesse a finan­ziamento,
sono ordinate secondo apposite graduatorie da ap­provarsi ai sensi
dell'articolo 25 della legge regionale 33/1973 e successive
modificazioni.
Articolo 7 - (Finanziamento)
1. Per l'effettuazione degli interventi previ­sti dalla presente
legge è autorizzato il limite di impegno di lire 1.800 milioni per
quindici anni a decorrere dal 1994.
2. Gli oneri per l'applicazione della presente legge graveranno
sul capitolo da istituirsi sul bilancio di previsione della Regione
per l'anno 1994 e seguenti con la denomi­nazione: "Contributi in
conto interessi per la concessione di mutui per il recupero di
centri e nuclei abitati di cui al capo I della legge regionale
33/1973".
Articolo 8 - (Norma finanziaria)
1. Alla copertura degli oneri di cui alla presente legge si
prov­vede, per gli anni 1994 e 1995, mediante utilizzo per annue
lire 1.800 milioni delle disponibilità iscritte al capitolo 69020
(Fondo globale per il finanziamento di spese di investimento) del
bilancio pluriennale della Regione per gli anni 1994 e 1995. A
decorrere del 1996 gli oneri necessari saranno iscritti con legge
di bilancio.
Articolo 9 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione.
Presidente -
Ha chiesto la parola l'Assessore del
bilancio e delle finanze, Lévêque.
Lévêque (Ass.tec.) -
In accordo con il relatore e
come già esposto alle commissioni, questo provvedimento di legge è
un provvedimento di natura temporanea e straordinaria, finalizzato
a consentire la finan­ziabilità degli interventi previsti dalla
legge 33, capo I, in rela­zione al recupero di centri e nuclei
abitati.
Avevo già fatto cenno, in un intervento in un Consiglio
prece­dente, ad una notevole massa di pregresso, poco compatibile
con le disponibilità esistenti, proprio per le considerazioni che
già in un dibattito precedente erano emerse in relazione ad
im­pegni e soprattutto in relazione all'impatto possibile nei
con­fronti del settore dell'edilizia che questo tipo di intervento
po­teva avere.
La Giunta regionale ha ritenuto opportuno proporre al Consiglio
questo disegno di legge, che prevede per tutte quelle domande
presentate ai sensi della legge 33, che non sono finanziabili in
base alle disponibilità esistenti del fondo di ro­tazione, un
intervento straordinario, limitato agli anni 1992 e 1993, il quale
mira a sostituire il mutuo diretto con un inter­vento della Regione
in conto interessi, atto a garantire ai bene­ficiari lo stesso
trattamento e le stesse condizioni che hanno avuto gli altri ed
avranno in seguito con l'applicazione diretta della legge.
In più, il disegno di legge prevede, all'articolo 6, che la
Giunta regionale, ai sensi di quanto previsa l'articolo 25, possa
definire una serie di criteri atti a predisporre delle graduatorie
che in futuro dovrebbero servire per ordinare, non in ordine
sempli­cemente cronologico, gli interventi finanziabili.
A questo proposito, presento un emendamento in accordo con il
relatore che deriva da una verifica fatta negli ultimi giorni,
anche alla luce dell'esigenza emersa nella discussione in
com­missione, di essere certi di poter garantire ai beneficiari di
questo intervento alternativo le stesse condizioni di cui
benefi­ciano gli altri. Come vedete dall'articolo 2, comma 2, la
legge prevede che i mutui di cui al comma 1 non possano avere
dura­ta inferiore a 10 anni; ma i mutui della legge 33 oggi hanno
la durata di 20 anni. Questo è stato posto come limite, poiché gli
istituti di credito, sentiti per le vie brevi, avevano manifestato
non tutti la disponibilità, a concedere mutui a tassi di 15 o di 20
anni. Da una verifica fatta, la finanziaria regionale si è
di­chiarata disponibile ad essere coinvolta sulla sua gestione
ordi­naria, garantendo la possibilità di offrire mutui ventennali.
Per cui, l'emendamento che si propone è quello di sostituire agli
articoli: 1, comma 1, 2, comma 1, 3, comma 1, 4, comma 2, 5, comma
1, le parole "istituti di credito" con le parole "istituti di
credito e/o Finaosta S.p.A.", in modo da poter consentire alla
Regione di stipulare delle convenzioni per il contributo in conto
interessi non solo con gli istituti, ma anche con Finaosta,
ov­viamente tenendo conto della necessità di poter fornire ai
be­neficiari di questo intervento straordinario le stesse
condizioni economiche e di durata che hanno gli altri beneficiari,
quelli che presenteranno domanda dal 1994.
Un secondo emendamento, di tipo tecnico, riguarda l'articolo 6:
là dove si parla delle domande pervenute a far data dal 1° gen­naio
1992 propongo di sostituire "1° gennaio 1992" con "1° gen­naio
1993", in quanto da una verifica fatta nel periodo intercor­so le
domande pervenute a far data dal 1° gennaio 1992 sono già state
approvate dalla graduatoria della Giunta, per cui la legge è
sufficiente che regoli le domande pervenute a far data dal 1°
gennaio 1993.
Si dà atto che dalle ore 11,57 assume la Presidenza il
Presiden­te Stévenin.
Presidente -
Ha chiesto la parola il Consigliere
Piccolo.
Piccolo (ADP-PRI-Ind) -
Vorrei approfittare
dell'argomento in discussione per porre un quesito all'Assessore
competente: a che punto sono gli inter­venti relativi alla prima
casa, relativi ai mutui, e quale sarà la destinazione per coloro
che sono stati esclusi proprio per man­canza di finanziamenti?
Saranno messi in graduatoria il se­mestre successivo, o verranno
presi in considerazione successi­vamente?
Presidente -
Ha chiesto la parola il Consigliere
Tibaldi.
Tibaldi (LN) -
Anch'io pongo un quesito
all'Assessore. L'intervento che è pre­visto da questa legge avrebbe
potuto essere perso anche nei confronti dei tagli che sono stati
effettuati sulla prima casa. Oggi ci viene proposto (in maniera in
un certo senso paradossa­le) per interventi di altra natura,
comunque sempre aventi ri­ferimento al settore dell'edilizia
abitativa.
Inoltre gradirei che questo emendamento l'Assessore lo
chiaris­se in maniera più ampia al Consiglio, perché qui
l'intervento è del tipo contributi in conto interessi: vuol dire
che la Regione interviene sulla differenza del tasso applicato
normalmente dagli istituti di credito e del tasso agevolato che
normalmente era previsto dalla Finaosta.
La Finaosta è già il braccio finanziario della Regione Valle
d'Aosta; questa modificazione, che porta alla sostituzione della
parola "istituti di credito" con la frase "istituti di credito e/o
Fi­naosta", mi sembra un controsenso. Cioè, essendo la Finaosta già
il braccio finanziario della Regione, non riesco a conciliare
quest'ulteriore modificazione, visto che, comunque, si tratta di
soldi che vengono erogati dall'ente Regione, o attraverso la
fi­nanziaria, o in maniera diretta.
Sotto il profilo politico, mi permetto di sottolineare quella
po­lemica per cui sulla prima casa il Consiglio ha detto "no" ad un
intervento di questo tipo (un intervento che non era formalizza­to,
ma era "velato"), mentre ora su altri finanziamenti per il
re­cupero di centri abitati si propone un intervento che avrebbe
potuto essere avanzato anche per altri settori dell'edilizia
abi­tativa.
Presidente -
Ha chiesto la parola il Consigliere
Parisi.
Parisi (VAP) -
Vorrei solo porre una domanda che
avevo già posto in commis­sione. Vorrei sapere se la situazione che
si è verificata per il capo I della stessa legge, non coinvolga
anche il capo II. So per esperienza che negli anni passati la
situazione del capo II è sempre stata precaria, per cui si sono
dovuti fare degli asse­stamenti di bilancio per far fronte alle
richieste. Volevo sapere se innanzitutto il capo II (ma poi anche
il capo III) si trova at­tualmente o nel breve futuro in difficoltà
di carattere finanzia­rio, e in tal caso quali sono gli
intendimenti della Giunta.
Presidente -
Ha chiesto la parola l'Assessore del
bilancio e delle finanze, Lévêque.
Lévêque (Ass.tec.) -
La legge 33 prevede la
costituzione di un fondo di rotazione, alimentato con disponibilità
regionali, costituito presso Finao­sta, fondo che una volta a
regime, attraverso i rientri delle rate di mutui dei beneficiari,
dovrebbe raggiungere un equilibrio e sostanzialmente
autoalimentarsi.
La gestione dei fondi di rotazione è una gestione autonoma
ri­spetto alla gestione ordinaria del bilancio della finanziaria
re­gionale, quindi il fondo di rotazione non può essere
rimpingua­to se non con risorse aggiuntive che la Regione destina
apposi­tamente con legge a questo scopo.
L'emendamento che è proposto mira a far sì che, per sostituire
questo intervento relativo al fatto che il fondo di rotazione ha
esaurito la sua capacità di finanziamento e le risorse regionali
non consentono un rifinanziamento del fondo, i singoli benefi­ciari
possano contrarre dei mutui al tasso di mercato e la Re­gione
intervenga per rendere questi mutui allo stesso tasso previsto dal
fondo di rotazione.
Inizialmente era previsto che questi mutui potessero essere
contratti con gli istituti di credito, i quali però avevano (per le
vie brevi) fatto sapere che non erano in grado di garantire la
ventennalità del mutuo. Finaosta viene inserita insieme agli
istituti di credito, in quanto attraverso la sua gestione
ordina­ria (operando come se fosse un istituto di credito a
medio-lungo termine, quindi non con le disponibilità del proprio
fondo di rotazione ma attraverso risorse proprie) si comporta come
una banca, consente la contrazione di mutui garantendo in questo
caso la ventennalità del mutuo ai beneficiari. Il che è un
van­taggio rispetto ad avere un mutuo solo per dieci anni, in
quanto da una parte ci sarebbe effettivamente un onere di interessi
minore, ma dall'altra ci sarebbe il rimborso del capitale mutua­to
in un periodo più breve.
Questo è il significato dell'emendamento, che è un emendamen­to
che non modifica il taglio della iniziativa, rende solo più ampio
lo spettro delle possibilità per i beneficiari dei mutui,
ga­rantendo loro la possibilità di avere un mutuo ventennale come
gli altri.
Per quanto riguarda la situazione del capo II, allo stato non
ri­sultano esserci problemi di discrasia fra le disponibilità e le
domande, per cui la situazione al momento non desta le
preoc­cupazioni che destava questa.
Con questa proposta d'intervento in conto interessi, riusciamo,
destinando circa 1.800 milioni, a supplire a quello che era un
fabbisogno di circa 30 miliardi. Ciò non significa che questa
mi­sura possa essere estesa ad ampio spettro, in quanto presenta
degli inconvenienti, qualora fosse estesa. Gli inconvenienti sono
quelli di ridurre i margini di utilizzo e di discrezionalità della
Regione nel bilancio, in quanto il contributo in conto interessi,
se a fronte di mutui ventennali, impegna pro quota la Regione per
venti anni. Quindi se fosse una misura non circoscritta al
1992-1993 o se addirittura fosse una misura estesa ad altre
situazioni di altri fondi di rotazione, la Regione rischierebbe di
andare a sostituire degli interventi in conto capitale, che le
ri­tornano attraverso il meccanismo del fondo di rotazione, con
interventi in conto interesse su cui prende impegni ventennali,
anno per anno.
Per cui c'è il rischio che nel giro di 15-20 anni la Regione si
trovi circa un 20-30 percento del bilancio impiegato su questo
senza la possibilità di tornare sulle sue decisioni, perché avrebbe
stipulato dei contratti ventennali con banche o con mutuatari
diretti. L'intervento è stato proposto in via straordinaria proprio
per sanare una situazione che era critica, in modo che si
minimizzassero i contraccolpi; una situazione che per dimensioni e
per impatto è assolutamente non parago­nabile a quella cui facevano
riferimento i Consiglieri Piccolo e Tibaldi.
Presidente -
Ha chiesto la parola l'Assessore dei
lavori pubblici, Ferrero.
Ferrero (Ass.tec.) -
Vorrei dare al Consigliere
Piccolo una brevissima risposta per quanto riguarda il mutuo prima
casa. Entro mercoledì della prossima settimana gli interessati -
cioè coloro che pur essendo inseriti in graduatoria per l'acquisto,
al momento attuale non sono ammissibili alla erogazione del mutuo -
dovrebbero far pervenire la documentazione comprovante il già
avvenuto im­pegno prima dell'8 ottobre.
Sulla base della documentazione che perverrà, sarà possibile
determinare il meccanismo d'inter­vento, che al momento è allo
studio con Finaosta e l'Assessorato alle finanze.
Presidente -
Si passa all'esame
dell'articolato.
All'articolo 1 abbiamo l'emendamento proposto dall'Assessore,
che interessa tutti gli altri articoli da 1 a 5. Ne do lettura:
Emendamento - Agli articoli 1, comma 1, 2, comma 1, 3, comma 1,
4, comma 2, 5, comma 1, le parole "istituti di credito" sono
sostituite con le parole "istituti di credito e/o Finaosta
S.p.A.".
Lo pongo in votazione.
Esito della votazione
Presenti: 30
Votanti: 27
Favorevoli: 27
Astenuti: 3 (Bavastro, Linty, Tibaldi)
Il Consiglio approva.
Presidente -
Pongo in votazione l'articolo 1 nel
testo emendato.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 2 nel
testo emendato.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 3 nel
testo emendato.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 4 nel
testo emendato.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 5 nel
testo emendato.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
All'articolo 6 vi è l'emendamento
proposto dall'Assessore, che recita:
Emendamento - All'articolo 6 sostituire "1° gennaio 1992" con
"1° gennaio 1993".
Lo pongo in votazione.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 6 così
emendato:
Articolo 6 - (Graduatorie)
1. Le domande di concessione dei finanziamenti previsti dalla
legge regionale 33/1973 e successive modificazioni, pervenute a far
data dal 1° gennaio 1993 e non ancora ammesse a finan­ziamento,
sono ordinate secondo apposite graduatorie da ap­provarsi ai sensi
dell'articolo 25 della legge regionale 33/1973 e successive
modificazioni.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 7.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 8.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione l'articolo 9.
Esito della votazione
Presenti, votanti, favorevoli: 31
Il Consiglio approva all'unanimità.
Presidente -
Pongo in votazione la legge nel suo
complesso.
Esito della votazione
Presenti, votanti, favorevoli: 31
Il Consiglio approva all'unanimità.
