Classificazione
ENERGIA



Oggetto del Consiglio n. 889 del 20 ottobre 2004 - Resoconto
OGGETTO N. 889/XII - Problematiche concernenti la conversione
degli impianti di riscaldamento per l'utilizzazione del gas.
(Interpellanza)
Interpellanza
Evidenziate le difficoltà affrontate dai privati nel
convertire i propri impianti di riscaldamento (dal gasolio al gas),
a causa della politica aziendale della società concessionaria della
distribuzione del gas, che non investe e non sostiene oneri per
favorire gli allacciamenti, là dove non li ritenga economicamente
vantaggiosi (per sé);
Osservato che tale stato di cose finisce con il
disincentivare la conversione degli impianti, con risultati assai
negativi in termini energetici e ambientali;
Creduto inoltre che anche il contributo regionale oggi
concesso ai privati in occasione dell'allacciamento non permetta ai
potenziali utenti di operare la riconversione dei propri impianti,
perché insufficiente a compensare gli ingenti oneri richiesti per
portare le tubazioni dalla rete centrale all'abitazione
privata;
Ritenuto opportuno avere chiarimenti circa le intenzioni del
governo in ordine al superamento delle problematiche
evidenziate;
i sottoscritti Consiglieri regionali
Interpellano
la Giunta regionale per sapere:
1) se condivide l'analisi delle difficoltà incontrate dai
cittadini per la conversione degli impianti di riscaldamento, per
l'utilizzazione del gas in luogo del gasolio;
2) quali iniziative intende assumere per superare le
criticità evidenziate e favorire un'opportuna riconversione degli
impianti.
F.to: Curtaz - Riccarand - Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Le premesse che caratterizzano questo
tipo di interpellanza ci vedono d'accordo, nel senso che ci
troviamo in una situazione in cui, successivamente ad interventi
fatti dall'Amministrazione regionale, c'è uno stato di fatto che
vede un rallentamento della possibilità dell'utilizzo del gas
metano nella nostra regione. È un problema che ci preoccupa,
rispetto al quale ci stiamo attivando, sia per le ricadute sul
piano ambientale dell'utilizzo del metano, che ha degli effetti
sulla qualità dell'aria migliori dell'utilizzo di altri
combustibili, sia perché oggi, in relazione alle dinamiche del
costo del petrolio e del gasolio, questo - pur essendo un
combustibile legato alle dinamiche di queste fonti - ha dei prezzi
più favorevoli per il cittadino.
In questo settore è stata avviata una fase di liberalizzazione
che ha visto, in questo come in altri settori - penso alle
telecomunicazioni -, un progressivo disimpegno delle società che
gestiscono il servizio nella realizzazione di reti di distribuzione
e anche un peggioramento della qualità del servizio reso ai
cittadini, senza che ci siano stati dei ritorni economici in
termini di riduzione delle tariffe. È un terreno su cui c'è stato
un recente intervento legislativo, il 23 agosto 2004, che prevede
la possibilità di riscatto anticipato delle reti da parte degli
enti locali; questo intervento è diventato una disposizione
legislativa a tutti gli effetti, e apre nuove prospettive.
In Valle abbiamo 24 comuni metanizzati rispetto ai 29 su cui si
era impegnata "ITALGAS", a questo riguardo inadempiente, e le
concessioni in questi 24 comuni sono a scadenza 2019. Nel momento
in cui gli enti locali decidessero il riscatto anticipato della
rete, è chiaro che si tratterebbe di procedere, per quanto riguarda
la distribuzione del gas, a gare con contratti di durata novennale.
Le questioni da vedere, in relazione a tale questione, riguardano
una parte relativa alla soluzione di alcuni problemi verificatisi
in diversi comuni che riguardano la possibilità di ampliare la rete
di distribuzione nei comuni in cui la rete c'è già, e la
possibilità di realizzarla nei comuni in cui non c'è.
Una strada che vogliamo esperire immediatamente - visto che le
motivazioni addotte da "ITALGAS" erano state finora quelle di dire
che la normativa non è ancora definita, le tariffe non sono state
determinate in modo completo (visto che oggi abbiamo un quadro
legislativo completo) - è quella di capire qual è la volontà di
questa società circa l'ampliamento della rete.
Ci troviamo poi in una situazione differenziata per quanto
riguarda alcuni comuni, perché in alcuni di essi "ITALGAS" si era
impegnata a realizzare la rete, non lo ha fatto, quindi è
inadempiente; è, a mio avviso, altrettanto inadempiente in altri
comuni dove già ha realizzato la rete, ma non l'ha completata. È
vero che i comuni si erano impegnati a dare una concessione a
"ITALGAS" fino al 2019 in esclusiva, per cui credo che si tratterà
di verificare con gli enti locali se non sia il caso di pensare a
una rescissione della convenzione con "ITALGAS", qualora non ci
sia, da parte di quest'ultima, la volontà di procedere alla
realizzazione della rete, anche perché le alternative ci sono, in
quanto ci sono delle società locali che sarebbero disponibili a
sviluppare la rete là dove questo è possibile; fra l'altro, questo
è già stato fatto in alcuni comuni con reti a "GPL". Quanto detto
consentirebbe, tramite l'acquisto sul mercato di forniture di
metano, di incentivare lo sviluppo di questa fonte energetica.
Per quanto riguarda la questione dell'incentivazione del metano,
vi informo che è in via di ultimazione un disegno di legge per la
riorganizzazione della normativa di incentivazione nel settore
dell'energia, ed è conseguente al piano energetico approvato nel
2003 da questo Consiglio; un piano energetico ambientale che punta
al miglioramento dell'utilizzo delle fonti energetiche e punta a
realizzare forme di incentivazione più rispondenti alle necessità
attuali. Le attuali leggi di incentivazione privilegiano il
finanziamento a piccoli impianti che hanno uno scarso impatto
ambientale, mentre ci sono finanziamenti meno significativi per
impianti che possono avere un impatto sul piano ambientale più
rilevante. La correzione che si propone è quella di andare a
rideterminare il sistema di incentivazione per quanto concerne le
fonti energetiche, puntando molto sulle fonti rinnovabili, ma anche
ripuntualizzando l'iniziativa nella gestione del metano.
Ringrazio il Consigliere Curtaz per l'interrogazione. Mi rendo
conto di non aver risposto in modo conclusivo, nel senso che
l'impegno che mi assumo è quello di cercare, nel più breve tempo,
di chiarire questa situazione, tenendo presente che lo snodo è
proprio quello di sapere cosa intende fare "ITALGAS" nella nostra
regione e, immediatamente dopo, attivare delle iniziative che
consentano di sviluppare al meglio la fonte energetica
"metano".
Président - La parole au Conseiller Curtaz.
Curtaz (Arc-VA) - La risposta dell'Assessore è stata onesta,
anche se risulta, per via della situazione estremamente complessa,
insoddisfacente rispetto alle esigenze concrete che molti
potenziali utenti del metano sono costretti a subire.
Qual è la situazione oggi in diversi comuni della nostra
regione? La situazione è questa: di fronte a una rete principale
che è stata realizzata, "ITALGAS" si rifiuta di portare gli
allacciamenti nelle vicinanze delle abitazioni, se non dietro
corresponsione del costo di allacciamento, quindi di una rete
secondaria; ma questo è carissimo, i cittadini non possono farsi
carico di detta spesa! Pertanto, chi vorrebbe convertire i propri
impianti da gasolio a gas con benefici sia in termini ambientali,
che economici non lo può fare... leggevamo, nei giorni scorsi, sui
giornali, che l'Italia è il paese in cui il gasolio da
riscaldamento è il più caro in Europa per le tassazioni
significative che vengono applicate. Questo stato di cose finisce
con il disincentivare i privati, i quali non sono in grado di
sostenere tali spese per la rete secondaria; quindi, quando i
privati devono riconvertire, riconvertono i propri impianti in
gasolio o attraverso il sistema dei bomboloni - che in certe
situazioni non è facile, perché ci devono essere condizioni minime
di sicurezza, ci sono problemi di spazio, a volte l'impatto
ambientale non è dei migliori -... mentre la distribuzione del gas
attraverso fornitura per tubi è il sistema migliore. Come mi
suggerisce il Consigliere Cesal, in attesa che i comuni facciano il
teleriscaldamento, e abbiano le risorse per farsi carico, loro, di
queste infrastrutture secondarie, la situazione è di totale
paralisi!
Il quadro che ha raffigurato l'Assessore, lo ripeto, è onesto;
voglio però sollecitarlo ad assumere delle iniziative forti in
questa materia, altrimenti corriamo il rischio di veder passare
mesi ed anni in una situazione di stallo, atteso che in una
situazione di mercato oggi "ITALGAS" non ha alcun interesse
economico di favorire la diffusione del metano. Non si capisce
allora cosa stanno a fare questi signori, se non vogliono favorire
questa riconversione degli impianti di riscaldamento!
Credo sia necessario un cambiamento di rotta, un ripensamento su
questa vicenda che riguardi gli interlocutori, che possono essere
alternativi a "ITALGAS"; un'alternativa deve riguardare anche gli
enti locali che devono assumere un ruolo - non so bene quale - e
diventare i protagonisti in una qualche misura della soluzione di
questi problemi. Occorre poi agire nel campo degli incentivi...
l'osservazione che faceva l'Assessore può essere corretta, nel
senso di andare a incentivare soprattutto là dove l'inquinamento è
maggiore. Teniamo presente che oggi le incentivazioni esistenti,
che sono ragionevoli rispetto alle spese sostenute dall'utente al
momento dell'allaccio, sono prive di significato concreto dal
momento che la possibilità di allacciare non arriva!
Concludo sollecitando l'Assessore a fare quello che la Giunta
intende fare, e di farlo in tempi rapidi, perché ci sono molte
persone che aspettano una risposta dall'ente pubblico a tali
problematiche.
