Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 1192 del 22 febbraio 1995 - Resoconto
SEDUTA POMERIDIANA DEL 22 FEBBRAIO 1995
OGGETTO N. 1192/X Petizione per la salvaguardia e la corretta
gestione delle risorse idriche della Regione.
Petizione In relazione alla lettera n. 3361 del 17 novembre
1994, pari oggetto, si invia in allegato copia dello studio del
prof. Boffa relativo a "Linee guida per la redazione del piano
energetico regionale". I risultati di tale studio individuano con
sufficiente precisione le risorse energetiche residue di cui
all'ultima domanda della petizione, mentre i rimanenti quesiti sono
relativi a problematiche di competenza di altri assessorati. In
particolare proprio in merito agli aspetti di minimo deflusso
vitale era stato costituito con delibera della Giunta regionale
della Valle d'Aosta n. 1264 del 21 febbraio 1994, un gruppo di
lavoro relativamente a tali proposte; recentemente il gruppo di
lavoro ha formulato una proposta relativa ai criteri provvisori per
l'istruttoria sia delle domande giacenti che per le nuove richieste
relativamente al rilascio di subconcessioni di derivazioni d'acqua,
approvata con delibera di Giunta n. 8210 del 13 ottobre 1994, che
attualmente si trova all'esame delle competenti commissioni
consiliari.
Distinti saluti.
L'Assessore
F.to: Demetrio Mafrica
Allegati: Linee guida per la redazione del Piano Energetico
regionale.
Presidente Al punto 23 bis viene abbinato il punto 15 all'ordine
del giorno. Nel contempo comunico che in allegato al punto 23 bis è
stato presentato alla presidenza un ordine del giorno a firma dei
consiglieri Parisi, Borre, Lanièce, Florio, Perrin Carlo e
Chiarello.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Viste le numerose riunioni e audizioni
fatte nelle competenti commissioni consiliari, più che
l'illustrazione dal punto di vista tecnico dell'elaborato, cosa
peraltro già approfondita in quelle sedi, vorrei sottolineare e
soffermarmi sulla filosofia che sta alla base del provvedimento
stesso, anche in riferimento alla petizione in discussione,
congiuntamente al punto 23.
La questione delle acque è di estrema rilevanza in Valle
d'Aosta, territorio sicuramente ricco di risorse idriche, come
testimonia anche storicamente l'attenzione che è sempre stata
destinata alla loro gestione e alla loro proprietà.
Si ricordano a tale proposito le imponenti opere di
canalizzazione realizzate nei secoli passati per scopo irriguo, gli
usi e consuetudini sull'utilizzo delle acque codificati in ciascuna
comunità, fino a giungere all'acquisto delle acque dai signori
feudali nel VIII sec. da parte dei comuni valdostani e il pagamento
di 800mila franchi d'oro per l'affrancamento andato, oltre che ai
proprietari, anche alla tesoreria regia innanzi alla quale si
proclamava non il semplice uso gratuito, ma anche la proprietà per
diritto regolare e legale di acquisto.
Si giunge infine allo statuto speciale della regione, dove
vengono fissati i principi fondamentali in tale settore rispetto ai
poteri regionali nell'utilizzo delle acque stesse. Ai sensi
dell'articolo 5, sono trasferite al demanio della regione le acque
pubbliche in uso di irrigazione e potabile; ai sensi dell'articolo
7, le acque che non fanno parte del demanio regionale sono date in
concessione gratuita per 99 anni alla regione e possono essere
subconcesse purché la loro utilizzazione avvenga nel territorio
dello stato, in modo conforme ai voti del comitato misto le
pratiche di subconcessione vengono istruite secondo le procedure e
le norme tecniche per le concessioni rilasciate dallo stato,
contenute nel T.U. sulle acque e sugli impianti elettrici; ai sensi
dell'articolo 8, la regione ha competenza legislativa primaria in
materia di acque pubbliche destinate e ad irrigazione ad uso
domestico.
Con queste premesse di ordine giuridico e nonostante le
interpretazioni limitanti delle competenze regionali da parte dello
stato degli anni '50 e '60, i poteri della regione in questa
materia sono notevoli. La relativa ampiezza delle risorse idriche
rispetto ai fabbisogni ha consentito di regolare, settore per
settore, le richieste di uso per via amministrativa, man mano che
venivano presentate senza bisogno di complessi bilanci globali.
I problemi di sistemazione dei corsi d'acqua di natura
quantitativa venivano trattati separatamente dai problemi di uso,
seguendo sostanzialmente ritmi secolari di modifica
dell'utilizzazione agro-silvo-pastorale del suolo.
Non erano rilevanti su larga scala i problemi di inquinamento,
senza incidere quindi sulla disponibilità complessiva, limitandone
gli usi possibili. Ma negli ultimi anni, e dopo le trasformazioni
massicce introdotte in particolare dalle grandi derivazioni per uso
idroelettrico, la sensibilità verso i problemi di gestione delle
risorse idriche è mutata. Lo sviluppo antropico ha fatto emergere
nuove necessità spesso contrastanti fra loro, con la conseguenza
che le risorse non sembrano più essere sufficienti per i
fabbisogni. Tutti gli usi delle acque appaiono collegati ed
interdipendenti. L'inquinamento li condiziona e ne è a sua volta
condizionato. La difesa del territorio e delle acque significa
regolazione delle portate, nonché miglioramento delle capacità di
autodepurazione dei corsi d'acqua e del loro equilibrio
ecologico.
Viene quindi riconosciuto al bene acqua un ruolo fondamentale e
strategico sia come fonte energetica, sia come elemento
fondamentale del paesaggio e quindi del settore turistico. Le
risorse idriche non sono sempre disponibili dove e quando occorrono
e si tratta quindi di conseguire la corrispondenza fra offerta e
domanda, le condizioni naturali, i limiti tecnici e le convenienze
economiche di utilizzo delle acque possono rendere in diverse
situazioni il bene acqua scarso.
Parallelamente è aumentata la sensibilità collettiva verso il
bene acqua e i suoi utilizzi, che hanno portato all'approvazione a
livello statale di due leggi fondamentali per il settore idrico.
Con la legge 18 maggio 1989 n. 183 "Norme per il riassetto
organizzativo e funzionale della difesa del suolo", è stata
introdotta la necessità della pianificazione generale delle acque
nell'ambito dei bacini idrografici, con la legge 5 gennaio 1994, n.
36, "Disposizioni in materia di risorse idriche", sono stati
fissati i principi per l'organizzazione dei servizi idrici.
Viene riconosciuto a livello normativo che l'utilizzo ottimale
delle risorse idriche dipende in larga misura dalla loro conoscenza
acquisita in termini globali, superando l'orizzonte della
pianificazione del semplice consumo per passare invece ad un
approccio globale del problema idrico, in cui l'utilizzo è solo
delle variabili nell'insieme dei fenomeni idrici.
Si rende quindi necessario elaborare un'organica ed efficace
politica dell'acqua in grado di razionalizzare l'uso della stessa,
al fine di garantire una equilibrata e costante fruibilità di tale
risorsa nei diversi settori di utilizzazione: potabile e civile,
industriale, agricolo, idroelettrico. Anche e soprattutto il
superamento della frammentazione e della settorializzazione delle
norme e delle competenze in relazione alle diverse modalità e
destinazioni d'uso della risorsa mirano a conseguire una visione
sistematica di tutto il ciclo dell'acqua.
Questo processo richiede innanzitutto il rafforzamento da parte
dell'amministrazione pubblica della capacità di governo delle
risorse idriche.
Si tratta quindi di fissare, attraverso precise regole in
materia di uso e di tutela delle acque, l'insieme delle azioni
pubbliche per il razionale e solidale utilizzo e per la tutela e la
salvaguardia delle risorse idriche stesse. Queste politiche vanno
esplicitate nei piani di settore: il piano regionale di risanamento
delle acque e il piano regionale degli acquedotti, che trovano nel
piano di utilizzo delle acque lo strumento attraverso il quale
disciplinare e coordinare i diversi usi, e nel piano di bacino
previsto dalla legge 183/89 l'integrazione e il coordinamento più
avanzato con le politiche di difesa dell'assetto del territorio. Il
compito quindi fondamentale della pubblica amministrazione è quello
di fissare le regole, dare gli indirizzi, in altre parole svolgere
quelle funzioni di governo della risorsa idrica che fino ad ora è
stata sottovalutata. Ecco quindi il valore dell'atto deliberativo
sottoposto all'esame del Consiglio, che non conclude né esaurisce
le funzioni della Regione, ma avvia un procedimento che vede nel
piano di utilizzo delle acque l'obiettivo finale, ma che passa
anche soprattutto attraverso la riaffermazione delle competenze
fondamentali della regione in materia di demanio idrico.
Gli atteggiamenti statali sono in continua evoluzione, il
decentramento reale delle competenze è ormai un fenomeno
irreversibile, gli spazi di manovra per adeguare alla realtà locale
i provvedimenti nazionali sono sempre maggiori e prima la legge 183
e poi la 36 del '94 ne sono anche l'espressione più evidente.
Infatti dal 1989 si è sviluppata ed ha acquisito sempre più
autonomia decisionale una struttura quale l'Autorità del bacino del
Po, una delle autorità di bacino nazionale creata dalla legge 183 e
quella più sviluppata, della quale la regione Valle d'Aosta fa
parte, con la legge 36/94 viene prevista la revisione del Prg degli
acquedotti risalente agli anni 60, secondo i principi di ampia
autonomia locale. Gli ultimi provvedimenti legati alla normativa
sugli inquinamenti idrici riconoscono la prevalenza delle normative
locali su quelle generalizzanti dello stato.
Finalmente quindi è possibile pensare ad un piano regionale di
utilizzo delle acque, che sia realmente espressione delle esigenze
locali e non applicazione formale ed automatica di norme dello
stato non rispondenti alle realtà locali.
Il piano regionale di utilizzo delle acque deve prendere atto
del fatto che risorse idriche, ambiente e fabbisogni, costituiscono
parti interdipendenti di un unico, complesso sistema, la cui
ottimazione si può realizzare cercando la migliore combinazione di
tutte le sue componenti con modalità adeguatamente flessibili per
potersi adattare alle modifiche di carattere socio-economico,
territoriale e ambientale e alle nuove conoscenze
tecnico-scientifiche per un'efficace difesa dell'ambiente ed il
miglioramento delle condizioni economiche della regione.
Il piano regionale di utilizzo delle acque costituisce anche la
cornice per gli altri piani settoriali, in cui vengono discussi in
modo più approfondito i singoli problemi, vengono fatte scelte più
precise e previste specifiche misure attuative di carattere
giuridico amministrativo ed economico finanziario. Esso costituisce
l'anello di collegamento fra la pianificazione territoriale
paesistica e i tradizionali piani speciali in materia di acque,
consentendo di valutare nel loro insieme gli effetti interconnessi
delle possibili modifiche di carattere socio-economico e
territoriale ambientale.
L'importante è avviare l'attività, avere ben chiari gli
obiettivi cui tendere e procedere nel transitorio per provvedimenti
stralcio provvisori, con i quali regolamentare specifiche attività
o usi.
Ecco quindi il significato più profondo del provvedimento in via
di approvazione: fissare in via provvisoria le regole per le
derivazioni di acqua, non penalizzando in modo irreversibile il
mercato stesso, ma salvaguardando comunque l'ambiente. Nel
frattempo vanno approfondite le valutazioni tecniche, vanno avviate
attività specifiche di studio, vanno definite meglio le competenze
regionali.
Finalmente, come ricordato prima, esistono oggi gli indirizzi
generali fissati da organi importanti ed autorevoli quali
l'autorità di bacino del fiume Po; sono perciò consistenti le
possibilità che i risultati delle ingenti risorse da impegnare
nella definizione del Prg delle acque non saranno vanificate da
norme o da rivendicazioni statali particolari. Ormai da più di un
anno a questa parte alcune attività sono state avviate: nel settore
delle risorse idropotabili, qual è la fase conoscitiva
indispensabile per la successiva fase propositiva; nel settore
della difesa del suolo, a seguito degli eventi alluvionali del
settembre '93 per la definizione, fra l'altro, di fasce di
pertinenza fluviale e dei livelli di rischio connessi con il
pericolo di esondazione dei corsi d'acqua regionali; nel settore
del demanio idrico con la definizione degli aspetti giuridici
connessi con l'affermazione di specifiche competenze regionali, e,
in relazione ad essi, nel settore delle subconcessioni, per la
semplificazione amministrativa dei procedimenti istruttori per le
domande di derivazione.
Il primo progetto che viene quindi portato all'approvazione del
Consiglio è quello relativo ai criteri provvisori tecnici ed
ambientali per il rilascio delle concessioni e subconcessioni di
derivazione d'acqua, in attesa di alcuni risultati provenienti da
studi idrologici in atto per apportare modifiche alla definizione
dei deflussi idrici nei bacini idrografici, così come individuati
dalla figura 1 allegata al provvedimento.
Quindi l'atto in oggetto, che si sottopone al Consiglio per
l'approvazione, è la punta emergente di tutta una serie di studi
specifici in corso nel settore idrico, attualmente prima fase
necessaria di raccolta e sistematizzazione di dati indispensabili
per la definizione delle scelte operative e degli obiettivi nei
prossimi mesi; questo anche in sintonia con le indicazioni
dell'ordine del giorno presentato dalla III commissione.
Presidente É aperta la discussione generale. Ha chiesto la
parola il Consigliere Tibaldi.
Tibaldi (LN) Non mi soffermo sull'importanza che ha la ricchezza
idrica per la nostra regione, in quanto è stato già ampiamente
illustrato dall'Assessore, anche perché penso che tutti siano
consapevoli che una razionale utilizzazione delle acque sia fonte
di benessere per la collettività valdostana.
Ritengo invece opportuno soffermarmi su alcune scelte, o meglio
sulla scelta che intende fare questa amministrazione in materia di
rilancio, utilizzo delle acque a fini idroelettrici. Alcune scelte
che sono state fatte nel passato rivestono un'importanza notevole
per la trattazione dell'argomento, quindi mi sembra opportuno fare
alcuni riferimenti al passato.
Sono tre le ragioni che ci lasciano perplessi dinanzi a questo
documento, e sono: l'assenza di pianificazione a monte; l'assenza
di strategie di fondo, perché qui non c'è una strategia politica di
fondo; la illegittimità di buona parte delle norme che sono
contenute in questo atto. Cercherò di trattarle una ad uno, in modo
da dare la spiegazione delle ragioni che sostengono quello che sto
dicendo.
Cominciando dall'assenza di pianificazione, il punto di partenza
per analizzare compiutamente la materia è una delibera di giunta
del 1989, ove la giunta impegnava gli uffici regionali competenti a
soprassedere al rilascio di subconcessioni, o rinnovi di
subconcessioni di acque relative a piccole derivazioni
idroelettriche, fino alla predisposizione e all'approvazione da
parte degli organi competenti del piano regionale di sfruttamento
delle acque. Questo era sei anni fa, allora il Presidente della
Giunta era Rollandin, probabilmente si ricorderà del provvedimento
anche Dino Viérin, che allora era Assessore, al quale anche lui
diede il suo assenso.
L'anno successivo, 1990, venne nominata una commissione di
studio che si sarebbe dovuta occupare della formulazione di una
proposta concreta per la disciplina e l'utilizzazione delle acque
ad uso idroelettrico nel rispetto delle competenze assegnate alla
regione dalla legislazione vigente e nell'ambito di una convenzione
quadro stipulata con l'Enel. Ma la commissione cessò ben presto le
sue funzioni e l'anno successivo, 1991, venne sbloccata la
procedura, ammettendo un rilascio di un primo pacchetto di
subconcessioni, alcune di derivazioni d'acqua ad uso idroelettrico
con una potenza inferiore a 220 kWh, 26 richieste di cui 18 per uso
idrico, e qui ci sono già le prime avvisaglie di una linea di
sanatoria e di deroga che è assolutamente fuori dalla norma. Due
società, una a Cogne e una a Rhêmes-Saint-George, ottengono delle
concessioni in sanatoria dopo che le centrali sono già state
costruite. Sempre nel 1991 la procedura viene sbloccata anche per
altre piccole derivazioni, però per uso diverso da quello
idroelettrico.
Nel 1992 viene approvato dalla Giunta uno studio del prof.
Boffa, di cui oggi tutti abbiamo copia perché è allegato alla
petizione la cui discussione è collegata a questo argomento, studio
denominato "Linee guida per la redazione del piano energetico
regionale della Valle d'Aosta", con una relativa appendice
integrativa. Nella medesima delibera viene conferito mandato
all'Assessore dei lavori pubblici a proseguire l'istruttoria delle
domande pervenute sulla base delle linee guida citate. Purtroppo,
in primo luogo, il Consiglio regionale, unico vero organo di
programmazione ed indirizzo, non è mai stato chiamato in causa
sull'argomento, essendosi arrogata la Giunta la potestà di adottare
uno studio, quello del Boffa, che peraltro non ha nulla a che
vedere con il piano energetico regionale, ma che costituiva lo
strumento per consentirne una redazione adeguata. In poche parole
potremmo dire che il Boffa ha tracciato quello che era l'indice di
un libro che non è mai stato scritto. In secondo luogo non è mai
esistito di conseguenza un documento di indirizzo, un quadro di
riferimento dal quale amministratori pubblici, funzionari,
concessionari e utenti potessero attingere nozioni guida sui poteri
e sui limiti in materia. In terzo luogo, le linee guida indicate
nello studio del Boffa sono state utilizzate arbitrariamente dalla
Giunta regionale in questi anni per rilasciare subconcessioni sulla
base di una valutazione di strategicità, mero criterio politico,
che ha permesso di promuovere alcune richieste a scapito di
altre.
Nel 1993 c'è il secondo sblocco di subconcessioni: sono
autorizzate le istruttorie relative ad altre 33 domande, di cui ben
28 ad uso idroelettrico. In quarto luogo, del piano di
utilizzazione delle acque, invocato dalla delibera di Giunta
Rollandin del 1989, non si sa nulla, e parimenti del piano
energetico regionale, del quale lo studio Boffa doveva costituire
il primo atto di impulso. Anzi, si può dire che le linee del Boffa
sono state furbescamente additate agli ignari come nostro strumento
di pianificazione e la Valle, sempre agli ignari, è stata additata
come una regione pilota in materia, cosa che non è assolutamente.
Tant'è che mi sono letto un documento, relativo ad un convegno
sulla energia solare termica che si è tenuto a Cogne, in cui lo
stesso assessore regionale all'industria, nella primavera scorsa,
16 aprile 1994, ha avuto il coraggio di affermare che (leggo
testualmente) "la regione Valle d'Aosta si è dotata, conformemente
a quanto previsto dal legislatore nazionale, di uno strumento di
pianificazione energetica coerente con la politica energetica dello
stato e della C.E.". Questo probabilmente risulta solo
all'Assessore, ma a nessun altro qui in regione.
Dopo questo doveroso riassunto su quanto accaduto in questi
ultimi anni, oggi siamo da capo, anzi con qualche elemento in meno
rispetto a sei anni fa, rispetto a quel 1989 in cui venne bloccata
tutta la procedura di rilascio delle subconcessioni. Sì, perché le
linee guida del Boffa sono state parzialmente superate dagli
eventi. Dal maggio 1992 ad oggi è anzitutto cambiato il corpus
legislativo in materia energetica, la privatizzazione dell'Enel è
un altro fatto che non possiamo disconoscere in quanto modifica
tutti i parametri di priorità e l'Enel non può essere più
considerato esclusivista. Lo studio del Boffa, malgrado costituisse
uno spunto interessante ben articolato e che ora è parzialmente
superato, è servito a ben poco a causa della inerzia dei governi
che si sono succeduti e che non sono riusciti soprattutto a
modellare in tempo utile quello strumento di pianificazione di cui
dicevo. Le giustificazioni addotte dalla Giunta relativamente alla
difficoltà di elaborazione di un piano di utilizzo delle acque, per
l'assenza di un contesto generale di riferimento delle politiche di
governo delle risorse idriche, mi sembrano inaccettabile, e sono
indicate nella premessa della delibera che oggi siamo chiamati a
votare.
Questo completa la prima ragione che dicevo, assenza di
pianificazione, cioè manca il quadro di riferimento.
Abbiamo poi i limiti di legge, la illegittimità di questo
documento. Inaccettabili sono infatti i criteri che sono stati
individuati dalla Giunta o dai funzionari, o da chi per essi, per
assentire il rilascio delle subconcessioni di derivazioni d'acqua,
inaccettabili perché sono anzitutto contro la legge, cozzando
contro principi generali sanciti dalla legislazione vigente.
Provvisorietà a nostro avviso non significa stravolgere le norme
esistenti o ignorare completamente i limiti di garanzia che la
disciplina nazionale e quella regionale hanno posto o pongono in
materia.
Il primo capoverso della delibera ricorda l'ambito e i limiti
che sono previsti dall'articolo 8 dello statuto speciale, in
particolare la regione può subconcedere le acque avute in
concessione dallo stato solo se vengono rispettate tre condizioni:
la loro utilizzazione deve avvenire nel territorio nazionale, la
loro utilizzazione deve essere conforme a quanto stabilito da un
piano generale da stabilirsi da un comitato misto, composto da
rappresentanti del ministero dei lavori pubblici e dalla giunta
regionale, le domande di subconcessione devono essere istruite
secondo la procedura e le norme tecniche per le concessioni fatte
dallo stato, ed è questo il punto più importante.
Il richiamo a questa disposizione statutaria è illuminante,
specie quando si rammentano le condizioni relative alla procedura e
alle norme tecniche. Anche l'unica fonte normativa regionale in
materia, che è una legge 4 del 1956, stabilisce che le concessioni
e le subconcessioni che la regione può rilasciare per la
utilizzazione di dette acque sono disciplinate dalle norme
legislative della repubblica, integrate dalle norme della presente
legge regionale e dalle eventuali successive. La stessa legge
prevede che l'utilizzazione industriale delle acque sia fatta in
armonia al piano generale di utilizzazione disposto dal comitato
misto, di cui al terzo comma dell'articolo 8 dello statuto
regionale.
Le norme procedurali sono indicate dettagliatamente in quello
che potremmo chiamare il "Vangelo sulle acque", che è il T.U. del
1933, che è già stato in parte aggiornato da un decreto
legislativo, il d.l. n. 275 del 1993, e che fissa dei criteri che
sono esclusivamente oggettivi, a differenza della nostra delibera.
Nella nostra delibera infatti i criteri di preferenza che sono
stati stabiliti sono prevalentemente soggettivi, cioè fanno
riferimento a determinati soggetti e a determinati requisiti che
devono avere questi soggetti, ma non fanno riferimento all'utilizzo
dell'acqua, al beneficio che può trarne la collettività, al corpo
idrico e così via. Mi riferisco soprattutto all'impianto dei
criteri amministrativi ed economici, che sono allegati nel
documento 1B, sui quali ora mi soffermo.
Quanto a questi, si prevede una serie di priorità relative,
secondo una gerarchia decrescente, che va dagli enti locali ai
privati, e una priorità assoluta, dove le domande presentate da
soggetti che hanno la residenza e la sede in Valle sono comunque
preferite. Qui si liquida la faccenda in poche righe, i cui punti
fermi sono l'affidabilità economica e le possibili ricadute di
rilevanza economica sulla collettività valdostana, nulla di più.
Ben diverse e di gran lunga più obiettive sono le priorità
stabilite dalle leggi nazionali in vigore, al cui rispetto comunque
siamo tenuti, e sono: il T.U. del 1933, che all'articolo 2
stabilisce in modo molto esplicito che possono derivare ed
utilizzare acqua pubblica coloro che ottengono regolare concessione
a norma della presente legge.
Questa norma mi sembra molto esplicita, nel caso di concorrenza
di domande non valgono i criteri che vogliamo stabilire in questa
delibera ma bisogna far riferimento: alla migliore utilizzazione
dal punto di vista idraulico ed economico, o al soddisfacimento di
altri prevalenti interessi pubblici; in subordine, alle maggiori ed
accertate garanzie tecnico finanziarie di sfruttamento ed
economiche di immediata esecuzione ed utilizzazione, non
riferendosi a mere eventualità future ed incerte, come sono sempre
indicate nella nostra delibera; ed ancora in subordine, alla
priorità nella presentazione della domanda e la migliore o più
vasta utilizzazione, che qui è completamente ignorata.
Il T.U. prescinde completamente dalla qualifica dei soggetti
richiedenti, siano essi enti pubblici, privati o misti, essendo i
suoi criteri finalizzati alla individuazione di quello che viene
chiamato il melius. Chi assicura che un impianto gestito da un ente
locale sia migliore rispetto a quello gestito da un privato, o
anche viceversa? Come possiamo noi, sulla base di questi criteri
soggettivi, stabilire che il miglior utilizzo, le maggiori garanzie
tecnico finanziarie, il soddisfacimento del pubblico interesse, la
compatibilità ambientale, tema caro un po' a tutti, sia garantito
meglio da un soggetto privato o pubblico che sia, o da una persona
giuridica rispetto ad una persona fisica? Il T.U., come diceva
prima l'Assessore, è stato modificato da quel decreto legislativo
che è il 275/93, e che ora è parzialmente ripreso anche nella
nostra delibera.
L'articolo 4 ha innovato la materia delle priorità
completamente, infatti fra più domande concorrenti, completata
l'istruttoria sempre ai sensi del T.U., è preferita quella che da
sola o in connessione con altre utenze concesse o richieste
presenti la più razionale utilizzazione delle risorse idriche, in
relazione ad una serie di criteri che sono: l'attuale livello di
soddisfacimento delle esigenze essenziali dei concorrenti, anche da
parte di servizi pubblici, di acquedotto o di irrigazione, evitando
ogni spreco e destinando preferenzialmente le risorse qualificate
all'uso potabile; le effettive possibilità di miglior utilizzo
delle fonti in relazione all'uso (dizione che riprende
sostanzialmente l'articolo preesistente); le caratteristiche
quantitative e qualitative del corpo idrico, criterio comunque
importante per mantenere un certo equilibrio nell'ecosistema
fluviale.
In altre parole, se per il legislatore del 1933 erano prioritari
l'uso irriguo e la produzione di forma motrice, il legislatore del
1993 ha posto come principio guida la preferenza dell'uso potabile
per le acque prelevate da sorgente o da falda, ma si è ben guardato
da distinguere fra soggetti produttori, che possono essere pubblici
o privati, e non ha affatto privilegiato enti locali o enti
pubblici, di qualsivoglia genere, rafforzando unicamente e
oggettivamente quello che è un bisogno primario della collettività
e cioè l'approvvigionamento idrico.
Alcune parole conviene anche spenderle sul d.m.v. (deflusso
minimo vitale), di cui si parla nell'allegato 1A, il cui titolo è
"Criteri tecnico ambientali". Questi criteri tecnico ambientali
dovrebbero conciliare lo sfruttamento energetico con la tutela
paesaggistica, però sembra che siano fondati più su criteri
empirici che non su criteri logici. Essi attingono innanzitutto
dalle conclusioni che sono state ottenute dal c.d. rapporto Crest
del 1989 - così ha confermato il funzionario durante le audizioni
in commissione - che è stato realizzato in Piemonte e non è mai
stato applicato da questa regione, in quanto assolutamente
inadeguato.
Il Piemonte ne ha fatto un altro pochi anni dopo e lo sta già
rivedendo, tant'è che ha introdotto un nuovo concetto di d.m.v.,
che non è solo quello base ma addirittura quello modulato, e che
tiene in considerazione anche la quantità del deflusso secondo le
stagioni; concetti che a noi, che siamo alla preistoria, sembrano
concetti già troppo avanzati. I valori di deflusso minimo vitale
che ne conseguono non sono suffragati da un ragionamento tecnico
plausibile, sono fissati semplicemente dei numeri, essendo
pressoché identici per tutte le aste torrentizie e superiori in
alcuni mesi dell'anno alle loro singole portate.
Quanto dico è stato anche confermato da uno dei tecnici che sono
stati chiamati in commissione, il quale ha detto che questi
coefficienti rischiano di essere addirittura un ostacolo ad un
concreto sviluppo energetico, perché non tengono conto né della
climatologia delle zone - e i microclimi sono differenti da vallata
a vallata, ci saranno vallate che sono affini ma vallate che sono
profondamente diverse -, della morfologia del territorio, delle
dinamiche idriche, delle specie animali e vegetali che popolano
l'ecosistema fluviale. Elementi questi che sono indispensabili per
avviare il cosiddetto sviluppo compatibile, senza pregiudicare la
produzione da una parte e l'ambiente dall'altra: elementi questi
che sono stati utilizzati in quello studio successivo a quello del
CREST, di cui dicevo, che ha avviato la regione Piemonte.
Il concetto del flusso minimo vitale è stato introdotto da
questo d.l. del 1993 ed è stato oltretutto approfondito da una
circolare del ministero del lavori pubblici che è molto recente
(aprile 1994), che costituisce una risposta alle numerose richieste
di chiarimenti che sono pervenute un po' da tutte le parti, da
tutte le regioni, perché la Valle d'Aosta non è l'unica regione che
ha il problema di compatibilizzare la sua funzione amministrativa
con la farraginosa legislazione che c'è in materia energetica.
In particolare, in questa circolare si stabilisce che nel
provvedimento di concessione si deve tener conto del minimo
deflusso costante vitale, considerato che la definizione di tale
parametro non spetta in via esclusiva alla autorità concedente sia
essa statale o regionale (cioè la definizione del d.m.v. non spetta
né allo stato né alla regione), ma che si tratta di elemento che
dovrà essere regolamentato nei piani di bacino, ai sensi di quella
legge che citava prima l'Assessore, la 183/89. In attesa che questi
piani - dice la circolare - o stralci funzionali degli stessi
vengano approvati, si ritiene sufficiente inserire nei disciplinari
di concessione, nella parte concernente le condizioni particolari
cui dovrà soddisfare la derivazione, una specifica clausola.
Clausola che poi qui è indicata. Quindi, è inutile stare ad
arrovellarsi il cervello di come deve essere il d.m.v., se di un
certo tipo o di un altro, se il rilascio dell'acqua deve essere
maggiore o minore, se deve essere inserito il concetto di
stagionalità o meno, sulla base di quel d.m.v. modulato che citavo
prima, perché tanto la competenza non spetta né allo stato né alla
regione.
Il concessionario, dice la clausola che deve essere inserita nel
disciplinare, è tenuto a lasciare defluire, senza indennizzo
alcuno, la portata che l'autorità competente eventualmente riterrà
necessaria per garantire il minimo deflusso costante vitale, ai
sensi dell'articolo eccetera di questa legge. Questo ha un
significato preciso, perché: che l'autorità competente in materia
di d.m.v. non è la regione, né la giunta, né il consiglio, bensì la
c.d. autorità di bacino citata nella legge 183/89, che non è ancora
stata istituita, che il bacino considerato di definizione del
d.m.v. è quello del fiume Po, di cui la Valle d'Aosta è parte
integrante (e questo è citato nella legge 183), che qualunque (e
questo è il dato più drammatico) concessionario potenziale può
porsi innanzi alla richiesta dell'amministrazione di certificare e
di rispettare il d.m.v. ed ha comunque ragione, facendo venir meno
qualunque effetto programmatico ed esecutorio di questo
provvedimento, vuol dire che se un domani un concessionario va
davanti al TAR e dice che la legge dice questo, la regione non può
fare assolutamente niente, perché comunque ai sensi della legge 183
il d.m.v. non può essere stabilito in questa maniera.
Concludo con l'ultima parte, che ho lasciato in sospeso,
l'assenza di una strategia di fondo, che è anche il dato più
drammatico. Mi pare che ci sia una sorta di incompetenza abbastanza
diffusa in materia, che ha portato a redigere una delibera di
questo tipo, ed è una delibera che, a parte questi aspetti di
illegittimità, non ha nessuna base solida per quanto riguarda
questo quadro di riferimento di cui dicevo prima, e non ha nessuno
sbocco, nessun obiettivo. Insomma, com'è che vogliamo sfruttare le
acque che abbiamo in Valle d'Aosta?
Non si capisce, non si è capito né nella delibera né
dall'intervento dell'Assessore; non sappiamo se vogliamo costituire
un ente energetico regionale per uno sfruttamento adeguato delle
nostre potenzialità idroelettriche, non sappiamo quanto spazio (e
quali priorità) debba essere lasciato all'uso potabile come qui è
indicato nei testi di legge che ho citato, non si sa neppure qual è
lo spazio di potestà amministrativa che abbiamo, perché lo stato in
tutti questi anni, con grande assenza dei nostri parlamentari, ha
rosicchiato alle regioni spazi di intervento e, una legge dietro
l'altra, ha creato una giungla, un insieme di liane normative che
hanno paralizzato (o quasi) l'attività amministrativa, decisionale,
e quindi politica da parte della nostra regione.
Temo piuttosto che questa delibera, molto curiosa, abbia un
unico scopo, quello di liberalizzare immediatamente l'istruttoria
per 130 domande che sono lì in attesa e che, se assentite senza un
piano, possono costituire più un danno che non un vantaggio; temo
che alla fine si rischi con questa insolenza amministrativa di
danneggiare dal 1989 ad arrivare ad oggi, passando attraverso il
1991, il 1993 e il 1995, quelle che sono le nostre potenzialità
energetiche e di perdere delle occasioni. E voi sapete che la
materia energetica potrebbe darci grosse soddisfazioni, e sotto il
profilo della pubblica utilità e sotto il profilo della
compatibilità ambientale, perché significherebbe aver riscoperto e
utilizzare in maniera congrua una nostra risorsa, e sotto il
profilo economico, perché comunque si tratterebbe di trovare nuove
risorse finanziarie e soprattutto dare nuova occupazione.
Questa totale assenza di strategia viene confermata ancora oggi,
più che rammaricarmi non posso; mi sembra che qualcuno avesse
indicato, ed io condivido con quel qualcuno, la costituzione di un
ente di indirizzo e di coordinamento regionale, perché non è
possibile che abbiamo Finaosta, per fare una ipotesi, che partecipa
in tutte le società degli impianti di risalita che sono in costante
perdita, e non abbiamo una regione che inviti una Finaosta a
costituire un ente energetico, che possa farsi promotore di un
razionale sviluppo e sfruttamento delle nostre risorse
energetiche.
Sentirò le repliche e soprattutto gli altri interventi in
materia, mi riservo di fare ulteriori considerazioni in sede di
dichiarazione di voto.
Presidente Ha chiesto la parola il Consigliere Parisi.
Parisi (VAP) Prima di entrare nel merito della delibera, vorrei
fare una considerazione di carattere generale.
Il dibattito sul tema dell'utilizzo delle acque, in particolare
per scopi idroelettrici, è ormai aperto da molti anni e come tanti
altri crediamo che non è più possibile rinviare la soluzione di
tale problematica.
Siamo fortemente convinti che è indispensabile avere a breve
scadenza un piano energetico regionale, capace di indicare le linee
guida nonché il ruolo che dovrà svolgere la Regione in un settore
strategico per lo sviluppo economico della intera comunità
valdostana. Questa immensa risorsa, che da molti non a caso viene
considerata il petrolio bianco della nostra Valle, deve essere
posta al centro del dibattito politico. Oggi più che mai è il
momento di assumere delle iniziative politiche, capaci di
modificare profondamente lo stato delle cose, ottenendo, così come
hanno ottenuto altre regioni a statuto speciale - mi riferisco in
particolare in questo caso alla provincia autonoma di Trento -,
particolari competenze sulle acque, in modo tale che la regione
abbia in futuro la possibilità di sfruttare al meglio questa
risorsa.
É necessario, per dare concretezza e spessore alle scelte sulla
utilizzazione delle fonti rinnovabili e del risparmio energetico,
svolgere una azione incisiva riguardante la produzione e la
distribuzione della energia elettrica.
Si parla sovente di autonomia e di federalismo; ebbene, ritengo
che questo sia un argomento per dimostrare la reale volontà
politica per la sua concreta attuazione.
Come già anticipato all'inizio del mio intervento, ritengo che a
distanza di molti anni si siano ormai acquisiti tramite vari studi
tutti gli elementi per poter presentare una proposta di piano
energetico regionale. In quest'aula più volte si è discusso sul
problema energetico, però mai fino adesso si è giunti ad una
proposta operativa. Credo che oggi sia importante, avendo
individuato le sorgenti che possono essere sfruttate, stabilire chi
deve sfruttarle. La mancanza a monte di un piano delle acque ha
sollevato una enorme polemica in merito alla approvazione della
delibera che oggi è in discussione, in quanto si è ritenuto che
l'approvazione di questo atto vanifichi quella che sarà l'azione
politica futura della regione. La preoccupazione credo sia
legittima e credo che il confronto che è avvenuto con tutti i vari
soggetti interessati sia stato utilissimo; a questo proposito apro
una parentesi per ringraziare i componenti della III commissione, i
quali hanno dato il loro contributo per cercare non di stravolgere
quello che era l'atto deliberativo che viene oggi portato in
approvazione, ma per chiarire meglio alcuni aspetti che forse
apparivano nell'atto deliberativo un po' vaghi. Come dicevo prima,
credo che il confronto con quei soggetti che abbiamo incontrato
anche nel momento in cui vi è stata una audizione congiuntamente
alla IV commissione, siano serviti a quello scopo; molto spesso
(permettetemi di aprire una breve polemica) le commissioni vengono
accusate di far perdere tempo, io credo che questo sia uno di quei
casi in cui si è dimostrato che ancora una volta, se vi era il caso
di dimostrare, l'impegno è quello di cercare di migliorare le cose.
Anche perché in passato è avvenuto questo e avremo modo poi di
vedere anche fra qualche giorno su altri argomenti quello che è
avvenuto magari approvando degli atti con un po' di fretta, non
dandogli quella che era l'attenzione dovuta. E avremo modo, come
dicevo prima, di entrare nel merito di quegli atti, anche perché
per alcuni versi alcuni buoni intendimenti e alcuni oggetti che
dovevano servire per snellire alcuni iter burocratici, invece pare
che li abbiano bloccati o ritardati.
Per ritornare all'atto deliberativo, per quanto riguarda la
questione fondamentale, che era quella di non vanificare il ruolo
della regione, credo che lo sforzo che è stato fatto sia importante
in quanto ha inserito nell'atto deliberativo il criterio della
parte amministrativa ed economica dell'atto stesso. Nell'allegato B
è stata chiarita quella che è una priorità per quanto riguarda i
soggetti richiedenti e l'aspetto economico di quello che dovrà
essere l'eventuale impianto che dovrà essere poi autorizzato.
Dico questo perché, parlando di criteri amministrativi, emerge
in maniera chiara quella che sarà l'azione che intenderanno
svolgere la Giunta e la maggioranza in futuro per quanto riguarda
lo sfruttamento delle acque. L'accusa che molto spesso è emersa,
che io condivido, era quella che lo sfruttamento delle acque non
dovesse servire solo per apportare dei vantaggi economici a poche
persone, ma che dovesse dare a tutta la comunità valdostana la
possibilità di usufruire dei vantaggi di questo sfruttamento.
Non rifaccio il percorso che ha fatto il Consigliere Tibaldi, il
quale ha citato tutti i vari passaggi per giungere a questo atto
deliberativo; credo che i due aspetti siano diversi: uno è il piano
energetico, che va a coinvolgere un discorso non solo riferito alle
acque ma ad altre fonti energetiche, l'altro è il significato di
questa delibera. Credo che con quei paletti che si è cercato di
mettere non si vada ad inficiare un discorso che riteniamo debba
essere portato entro brevissimo tempo in quest'aula da parte
dell'Assessore, e che è quello del piano energetico regionale, però
quest'atto serve a dare la possibilità agli uffici di andare ad
istruire quelle pratiche che sono giacenti presso l'Assessorato ai
lavori pubblici, tenendo conto di quelli che sono sia i criteri di
salvaguardia dell'aspetto ambientale, sia quella che è la
salvaguardia degli aspetti amministrativi.
A questo proposito, per andare a ribadire ulteriormente ed a
rafforzare il discorso che riguarda l'aspetto dello sfruttamento
delle acque, abbiamo voluto presentare un ordine del giorno con il
quale impegnamo la Giunta regionale ad individuare in una unica
struttura l'organismo che dovrà poi andare a gestire tutto il
discorso che riguarda non solo lo sfruttamento delle acque ma anche
l'energia regionale.
Non sto a dilungarmi oltre. Senza ripetere quanto ho detto,
credo che questo atto non vada ad inficiare quel discorso, anche se
devo ribadire, e in questo sono d'accordo con coloro che così si
sono espressi, che ormai a distanza di tanto tempo non si può più
rinviare l'argomento fondamentale di questo tipo di problematica,
che è quello del piano energetico regionale. Quindi ritengo che sia
giunto il momento, e a questo proposito invito l'Assessore e la
Giunta a presentare entro brevissimo tempo questo piano energetico,
con le linee guida che ormai sono state stabilite anche dai vari
impegni assunti in questo Consiglio. Così facendo si riuscirà
finalmente a non portare più dei provvedimenti tampone, ma si darà
effettivamente una risposta globale a quello che è un discorso
fondamentale per l'economia valdostana.
Presidente Ha chiesto la parola il Consigliere Borre.
Borre (UV) La discussione su questa delibera, forse se tutti i
consiglieri volessero intervenire, ci porterebbe alla fine ad
ammettere che l'esigenza della Regione di avere un piano energetico
e quindi arrivare in maniera autonoma ad essere autosufficiente di
energia è la scelta migliore. Per arrivare a queste riflessioni
penso sia sufficiente che si vadano a prendere alcuni atti, come
già ha fatto il Consigliere Tibaldi, a partire non dal 1933, ma dal
1980, quando la regione affidava al prof. Masoli uno studio che
evidenziava la parte energetica idroelettrica, e quindi un forte
interesse della regione in questo settore.
Lo studio riportava già allora due carte riassuntive regionali,
carte che indicavano la localizzazione sul territorio per 197
possibili nuovi impianti, la scheda tipo per ciascuna di queste
localizzazioni contiene alcuni parametri, come il salto utile, la
portata, la potenza massima ottenibile, fino alla definizione del
tipo di turbina ritenuta più idonea; la carta B della potenzialità
annua della produzione di energia di fonte idroelettrica, la
classificazione delle 197 centrali effettuata sulla base della loro
potenza, che tende anche a fornire un quadro della distribuzione
territoriale della produttività potenziale; l'energia ottenibile è
stimata in circa 760 milioni kWh, quindi la produzione che sarebbe
necessaria per la regione. Già qui abbiamo un documento che non è
indifferente, uno studio commissionato, come dicevo, nel 1980,
consegnato nel 1981 e discusso in questa sala nel 1982.
La Giunta regionale nel 1989, con delibera del 4 settembre,
"rilevato che l'amministrazione regionale sta predisponendo il
piano regionale di sfruttamento delle acque, ritiene che il
rilascio casuale non programmato delle concessioni potrebbe
vanificare l'utilità del piano stesso, di conseguenza impegna..." e
segue quanto ha prima citato il Consigliere Tibaldi. Questo viene
fatto per mettere un punto fermo ed iniziare la discussione. Da
allora, nel 1988 si affida un incarico ad uno studio tecnico
industriale per la realizzazione di un piano di interventi per la
costruzione, riattivazione e potenziamento di centrali
idroelettriche, che veniva consegnato nel 1989, ed anche in questo
piano viene ben definito come possono essere sfruttate le aste e
quante centrali possono essere fatte in Valle d'Aosta.
Nel 1990 la Giunta delibera la formazione di una commissione di
studio per la redazione di una proposta di disciplina ed
utilizzazione delle acque ad uso idroelettrico, ed è la I
commissione che in seguito però viene rivista.
Nel 1991 viene respinta una proposta di legge presentata dai
consiglieri dell'Union Valdôtaine: "Concessione di incentivi per
l'utilizzazione delle fonti rinnovabili di energia e la
costruzione, riattivazione e ristrutturazione degli impianti
elettrici".
Il 27 gennaio 1992 la Giunta affida un altro incarico al prof.
Boffa per l'esecuzione di uno studio contenente le linee del piano
energetico regionale.
Nel novembre 1992 la Giunta approva le linee guida per la
redazione del piano energetico regionale presentato dal prof.
Boffa.
Nel 1991 e nel 1993 la Giunta impegna gli uffici regionali a
parziali modifiche di alcune pratiche di subconcessione e
derivazione d'acqua.
Il Consiglio regionale nella seduta del 6 aprile approva l'atto,
che è poi la legge n. 62 del 20 agosto '93 "Norme in materia di uso
razionale di energia, di risparmio energetico e di sviluppo delle
fonti rinnovabili"; questa legge regionale bene esprime
l'intenzione dell'amministrazione regionale e dà precise
indicazioni per costituire un osservatorio (articolo 17) e
possibilità di collaborazione con convenzioni (articolo 16), che se
applicate oggi avrebbero permesso di ragionare in maniera più
documentata sul problema energetico.
Il 21 febbraio 1994 la Giunta regionale istituisce un gruppo
tecnico di lavoro per la redazione di una proposta di criteri
provvisori tecnico economici di salvaguardia ambientale e
amministrativi, e per il rilascio di subconcessioni di derivazione
d'acqua. Oggi siamo finalmente ad esaminare quella proposta.
Proposta la cui approvazione ritengo indiscutibile, non solo perché
ha un griglia che salvaguarda l'interesse sia ambientale sia
amministrativo, ma perché viene dopo sei anni. Quindi oggi, dopo
tutta questa documentazione, ritengo impossibile non dare una
risposta a tutte quelle domande che giacciono presso gli
uffici.
Mi rimangono comunque alcune perplessità sulla risposta che
questa delibera darà al problema energetico. Ritengo che la griglia
che si è posta nei criteri ambientali sia troppo stretta per
permettere un razionale utilizzo, e mi riferisco ai bacini residui,
capoverso 3.2.A, al valore minimo del deflusso, capoverso 3.2.E,
che viene sì ridotto della metà con l'istituzione però di distanze
irrisorie.
Pericoloso è inoltre penalizzare le captazioni che ricadono
nelle aree naturali protette, poiché questa presa di posizione non
serve a migliorare il sito, ma contribuirà ad ostacolare
l'incentivazione delle aree protette.
Mentre la parte dei criteri e dei vincoli economici non può che
essere condivisa, poiché è evidente che la regione deve tendere ad
una produzione che le permetta il raggiungimento dell'autonomia
energetica, va ricordato che oggi la regione con le centrali ICE,
ISSIME, COFARGO, produce all'incirca 250 milioni di Kwh, mentre il
consumo regionale è di circa 700. Qui emerge l'esigenza del piano
energetico regionale, un piano che non deve evidentemente
soffermarsi sulla sola attività idroelettrica, ma deve prestare
attenzione alla metanizzazione, al teleriscaldamento, quindi alla
cogenerazione e al risparmio energetico, migliorando gli incentivi
peraltro già previsti dalla legge regionale. 62/93.
Può forse apparire fuori tema parlare dell'Enel nella
discussione oggi in atto, ritengo invece doveroso esaminare quale
influenza ha oggi l'Enel allo stato attuale e quale nel prossimo
futuro.
Il Consiglio regionale, nella seduta del 24 gennaio '90,
approvava la convenzione quadro per i piccoli impianti
idroelettrici consortili, da stipularsi tra regione Valle d'Aosta e
l'Ente nazionale, che promuove l'autoproduzione permettendo la
consegna dell'energia prodotta attraverso reti Enel. Il decreto del
25 settembre '92, approvazione della convenzione tipo prevista
dall'articolo 22 della legge 9 gennaio '91, n. 9 precisa meglio chi
si intende come produttore, favorendo così il raggiungimento degli
obiettivi di produzione della concorrenza, orientando la
privatizzazione dell'Enel S.p.a. verso una progressiva
liberalizzazione dei mercati. Evidentemente nello spirito
monopolistico che la contraddistingue, l'Enel non ha firmato tale
convenzione e dà interpretazioni unilaterali della convenzione
firmata come regione.
Ecco quindi perché dico che è importante parlare anche oggi in
questa occasione dell'Enel; parlare soprattutto dei rapporti che la
regione deve far rispettare con l'Enel, dei rapporti nuovi che deve
instaurare. É indispensabile e urgente che si decida quale politica
energetica si intende avviare, privato, pubblico o società miste;
la regione ha il dovere di rispondere in tempi brevi, vista la
situazione nazionale Enel, a questo quesito. Si deve intervenire
nel panorama nazionale per sottoporre con forza all'attenzione dei
cittadini italiani e valdostani quali sono i rapporti fra il dare
valdostano alla comunità italiana e il ritorno italiano alla
comunità valdostana.
Autonomia e autogestione dipendono anche dalla possibilità di
indipendenza economica; e la indipendenza economica dipende dalla
possibilità di utilizzo delle proprie risorse.
Ecco allora che se la risorsa energetica pari a circa 2 miliardi
di kWh varca i confini della Valle d'Aosta senza grandi benefici
per la gente valdostana, diventa obbligatorio chiedere di
intervenire. Va ricordato che l'utilizzo delle acque fu affidato in
concessione all'Enel il 6 dicembre 1962 con legge 1643; questa
scelta espropriò la nostra regione di una delle più importanti
fonti economiche e ciò fu possibile perché fu dichiarata l'Enel
servizio di pubblica utilità. Oggi con la privatizzazione ciò viene
a cadere, anche se la concessione per l'esercizio dell'attività
elettrica rimane all'Enel, in virtù del decreto 333/92, articolo
14, che conferiva all'Enel tale concessione e solo successivamente
all'articolo 15 la trasformava in società per azioni.
Come ho già accennato in precedenza, vi è l'urgenza di
affrontare il piano energetico regionale, vi è soprattutto la
necessità di creare una struttura a cui devono fare riferimento
tutte le problematiche energetiche, tecniche e giuridiche. Alla
luce della nuova situazione creatasi con la privatizzazione
dell'Enel, vanno riviste e concordate con lo stato nuove
possibilità di riservare alla regione Valle d'Aosta particolari
competenze nel campo della energia elettrica. Questo mio intento mi
ha spinto a firmare l'ordine del giorno con cui la III commissione
accompagna questa delibera. Quell'ordine del giorno io almeno lo
intendo come un invito alla Giunta a formare una struttura, che si
occupi del settore energia senza avere uffici sparsi in vari
assessorati.
Presidente Ha chiesto la parola il Consigliere Mostacchi.
Mostacchi (UV) Penso che tutti qua dentro siamo consci
dell'importanza che ha l'acqua come fonte energetica (e non solo)
per lo sviluppo economico della Valle d'Aosta. Pertanto non farò un
discorso di carattere generale, condividendo ampiamente, se non
tutto quello che è stato detto da coloro che mi hanno
preceduto.
In IV commissione abbiamo ampiamente discusso questo problema ed
abbiamo approvato i criteri della delibera di giunta che erano
esposti su questo argomento.
La III commissione ha sviscerato il problema ed ha posto degli
emendamenti in parte di carattere formale e in parte di carattere
sostanziale; alcuni sono condivisibili, altri meno, pertanto per
non venire meno a quello che è stato il nostro operato, visto che
c'è un emendamento di carattere sostanziale che non mi sento di
condividere, vorrei presentare un emendamento in merito, che
riporta l'inserimento del punto 3.2.E, che c'era sul testo
originale.
Presidente Ha chiesto la parola il Consigliere Chiarello.
Chiarello (RC) É vero che siamo in tanti a parlare, ma credo che
questo argomento meriti un ampio dibattito, perché stiamo parlando
della parte restante di energia che c'è ancora a disposizione in
Valle.
Si è parlato tanto di autonomia energetica, adesso siamo
arrivati ad uno di quei punti nodali della discussione. Non vorrei
far polemica con Mostacchi, però vorrei solo ricordare che la IV
commissione ha approvato questa delibera di Giunta prima ancora di
aver sentito gli ultimi che dovevano spiegare i loro punti di vista
su quella delibera, cioè a metà mattinata è stato già espresso il
parere; mi sembra che sia stato espresso un po' leggermente.
Ho l'impressione, dopo quanto ho sentito dire da Tibaldi, che
stiamo iniziando a costruire una casa dal tetto, mentre c'era
l'invito a partire dalle fondamenta. Nel 1989, quando è stata
approvata quella delibera di Giunta in prima persona dall'Union
Valdôtaine, non essendo stata approvata né dai comunisti né da
Rifondazione comunista, si era detto di iniziare a far la casa
dalle fondamenta, cioè di fare il piano regionale delle acque, dopo
di che si sarebbe potuto e dovuto dare le concessioni a seconda
delle possibilità delle varie aste torrentizie.
Questo non è stato fatto, si sono instaurate delle commissioni
che poi hanno lasciato il tempo che hanno trovato, c'è uno studio
del prof. Boffa che andava verso quello che pensavo questa regione
nella sua autonomia in questi anni potesse elaborare e proporre,
cioè il piano energetico regionale.
Ho sentito con piacere che Borre, pur girando attorno, è su
queste posizioni, cioè mai come adesso abbiamo sentito il bisogno
in questa regione di un piano energetico regionale: l'Enel viene
privatizzata, non si sa bene come, se cioè le concessioni le
rimangono, se le regioni autonome possono fare pressioni, comunque
è un momento in cui c'è anche la possibilità di fare breccia per
riappropriarsi almeno di una parte delle competenze nelle acque che
passano in questa regione. Qui secondo me si dimostravano le
capacità e la volontà di una regione di essere autonoma; non riesco
a capire perché non penso che ci siano anche interessi che ostino
l'approvazione di un piano regionale energetico. Mi ricordo che in
III commissione, dove spesso quando si discute di una legge si
allargano anche i discorsi, si parlava, Borre per primo, di
teleriscaldamento, di altre cose; in questa regione ci sono più
possibilità energetiche, tutte messe insieme dovrebbero
effettivamente formare un piano energetico che vada a beneficio di
tutti i valdostani.
E ancora, una delibera di approvazione di criteri provvisori:
perché non definitivi? Perché c'è quella delibera, perché non si sa
bene come darli? Il minimo di flusso vitale meno il 50 percento se
non si superano certe lunghezze, certi tratti di torrente... Io vi
dico una cosa; ieri mi sono fermato sul ponte del Lys a
Pont-Saint-Martin, vi inviterei ad andare a vedere cos'è il minimo
di flusso vitale: se lì esiste il minimo di flusso vitale il fiume
è morto, ed è questo che mi fa paura. Non so cosa ne pensate; tante
volte si parla di essere valdostani, ma cosa vogliamo? Che i fiumi
in Valle d'Aosta muoiano? Vogliamo fare un piano delle acque che ci
dia la possibilità di dire che qui si può fare lasciando vivo anche
il torrente, in modo che il turismo possa vivere, che i pescatori
possano pescare, che la flora e la fauna dei torrenti possa
continuare a vivere, o vogliamo solo sfruttare le nostre
risorse?
Voglio solo ricordare che in questa regione si produce
tantissima corrente elettrica in più di quella che è necessaria per
tutti i bisogni regionali, anche se venisse usata come
riscaldamento e per tutti gli usi a cui si può destinare la
corrente elettrica, quindi non c'è la necessità impellente di
utilizzare l'acqua per centrali idroelettriche supplementari. Non
voglio dare più adito a qualcuno, che vada in televisione a dire
che quelli che parlano contro questa delibera non vogliono neanche
che i comuni abbiano l'acqua per gli acquedotti, o che vogliono
assetare la gente; non è vero. Se si tratta di acquedotti per la
gente, siamo disponibili, però arriviamo sempre al punto che ci
viene detto qui in questo consiglio che non si può fare a meno di
questa delibera perché ormai siamo in ritardo di anni; però il
piano delle acque, se partivamo sei mesi fa, oggi sarebbe arrivato
al traguardo. Se rincorriamo sempre le cose, poi arriviamo in
ritardo: è stato così per la legge elettorale, è così per questa
legge.
Ho votato in commissione quell'ordine del giorno, e prima
qualcuno ha fatto un giro di parole per dire che l'ha votato con un
certo spirito, ma in quell'ordine del giorno c'è scritto di non
rilasciare concessioni senza l'approvazione di un piano delle
acque; io l'ho votato proprio per quello, perché dice fra le righe
le stesse cose che dice questa delibera. Veramente però continuo a
dire che non c'è la volontà in questa regione di fare un piano
energetico. Tutti ne parlano, continuiamo a parlarne e non si
capisce quali forze ostano alla sua approvazione. Gli altri
discorsi sul deflusso minimo vitale, secondo me, quando si dice
deflusso minimo vitale e poi si dice però ridotto del 50 percento,
mi sembrano un po' come quei truschini di cui parlava il mio capo
in fabbrica, insomma è la squadra rotonda per cercare di far
arrivare l'angolo al momento giusto. Se è un deflusso minimo
vitale, deve essere un deflusso minimo vitale.
Poi non vedo l'approvazione di questa delibera senza un piano
delle acque e un piano energetico.
Presidente Ha chiesto la parola il Consigliere Piccolo.
Piccolo (ADP-PRI-Ind) Alcune considerazioni doverose in merito
all'argomento. Questo atto amministrativo è importante, perché è il
primo passo verso il piano regionale generale energetico, che ci
auguriamo possa essere sottoposto a questo Consiglio al più
presto.
Una considerazione sulla risorsa naturale come quella
dell'acqua: questo bene prezioso della nostra regione non può
andare sprecato, anzi va valorizzato. Un atto, quello sottoposto
oggi al Consiglio, che fra l'altro risponde proprio alle
sollecitazioni avanzate dai consiglieri in questa assise, invitando
la Giunta a stabilire modalità e criteri perché si potesse
rispondere alle domande di enti, consorzi e cittadini, che da anni
aspettano una risposta. Qualcuno accennava ad oltre 129
domande.
La IV commissione, qui ringrazio anche il collega commissario
della IV commissione, Mostacchi, che lo ricordava, ha preso atto
dell'atto amministrativo ed ha dato il proprio parere favorevole
proprio per le motivazioni che dicevo prima.
Approfitto anche in questa occasione per ringraziare i
componenti della III commissione, con la quale abbiamo operato per
arrivare a determinare e fare le nostre considerazioni sull'atto
amministrativo posto alla nostra attenzione.
Un ringraziamento doveroso anche alla Giunta: intanto per la
sollecitudine con cui ha presentato l'atto, senza dimenticare che
ha dato molto tempo alle due commissioni, III e IV, proprio per
valutare con tranquillità l'efficacia dell'atto amministrativo.
Abbiamo ascoltato in una audizione congiunta tutte le componenti
interessate agli atti amministrativi, e da queste all'unanimità è
emersa la volontà che l'amministrazione regionale sollecitasse
l'atto amministrativo con la sua approvazione e ci auguriamo quindi
che nella seduta consiliare di oggi ci sia questo consenso.
Concludo con i ringraziamenti doverosi alla Giunta ed esprimo
con soddisfazione il parere favorevole dalla Federazione
autonomista.
Presidente Ha chiesto la parola il Consigliere Florio.
Florio (VA) Che si tratti di un atto deliberativo importante è
fuori discussione, lo hanno detto i colleghi che mi hanno
preceduto, e lo ha dimostrato anche il tipo di discussione che c'è
stata in III e in IV commissione ed anche in maggioranza.
É un atto amministrativo questo che sin dalla sua origine ci ha
visto estremamente diffidenti; è un atto amministrativo che già
altri, tutti, hanno detto viene in un momento in cui la pressione
dell'utenza è molto forte e viene senza che questa amministrazione
sia stata in grado di dotarsi di quegli strumenti che sarebbero
stati indispensabili per considerare l'acqua come una vera risorsa
collettiva.
Questa amministrazione non è stata in grado, anche nella
successione delle maggioranze che l'hanno caratterizzata, ciò che
pure si era con chiarezza preordinata di fare con la delibera di
giunta che più volte è stata citata. Alla fine è evidente che è
diventata impossibile a trattenere la pressione del problema,
pressione derivante dall'esigenza comunque di utilizzare questa
risorsa. E da questo è scaturito probabilmente questo atto
amministrativo. É un atto amministrativo - lo voglio sottolineare
anche se è già stato detto, ma ci tengo a farlo per marcare la sua
sostanziale negatività - che viene senza che ci sia una preordinata
analisi del problema, una valutazione dello stato di fatto e
soprattutto una reale decisione su cosa fare di questa energia, e
su come decidere di utilizzare la risorsa acqua ad es. in termini
energetici piuttosto che in termini ambientali, o in termini
energetici piuttosto che in termini idropotabili, eccetera
eccetera.
É cioè una scelta che avrebbe dovuto essere fatta solo dopo aver
deciso cosa fare di queste acque attraverso un piano di utilizzo
delle stesse, accettando anche un ragionamento più stringato
relativo alla risorsa acqua distinto dal piano energetico più
ampio, regionale, che pure - concordo con Borre - è
indispensabile.
Fra l'altro, nel corso dei diversi incontri che abbiamo avuto
con i tecnici dell'Assessorato ai lavori pubblici, con i singoli
Assessori, si è constatato che il numero e il tipo di
documentazione tecnica ormai agli atti è tale da consentire la
redazione di un piano di utilizzo delle acque anche in breve tempo.
Un piano di utilizzo delle acque che, se da una parte dovrebbe
rinunciare a costituire un elemento complessivo assolutamente
esaustivo, potrebbe però dare quanto meno a questa amministrazione
alcuni criteri indispensabili per capire se dotarsi di una riserva
di acqua, da utilizzare in quanto tale come amministrazione o come
utilizzo pubblico più diretto, o se definire tutto come cedibile,
come concessionabile a diverse categorie di società o di
utenti.
Questo non si è voluto fare, non si è fatto; a questo punto
dovevamo evidentemente confrontarci comunque con un atto
amministrativo che veniva prodotto ed il tentativo che abbiamo
portato avanti - lo ripeto, l'ho portato avanti con durezza - è
stato quello di modificare questo atto amministrativo cercando di
inserirvi tutti quei miglioramenti utili sia dal punto di vista
ambientale, che dal punto della gestione amministrativa del
problema. Ed è quello che ho fatto, sia in commissione che in
maggioranza, e che sono disposto a rifare qui oggi.
Nel complesso dalla III commissione è uscito un atto
amministrativo che ci pare ragionevole, che ci pare da una parte
venire incontro ad esigenze di ordine più propriamente
naturalistico, del rispetto della naturalità dei corsi d'acqua
(vedi l'allegato 1A, e tornerò dopo sul problema del punto 3.2.E.),
e che d'altra parte decide con accortezza di modificare in misura
considerevole l'allegato 1B, che dei due allegati era quello più
scarno, quando poi trattasi dell'allegato che più propriamente
concerne quei criteri amministrativi e quei criteri economici che
devono costituire il riferimento per assegnare le concessioni.
Anche in questo allegato 1B vi sono state delle modifiche, frutto
fra l'altro di ragionamenti seri, concreti, positivi, che tendono
sicuramente a migliorare il testo originale.
Ad esempio, l'ordine di priorità riconosciuto al punto 1
dell'allegato 1B ci vede assolutamente consenzienti per tutti i
ragionamenti che sono stati fatti in ordine all'utilizzo diretto
dell'energia prodotta e ai problemi connessi con il vettoriamento
attraverso l'Enel e il rifiuto di questa di realizzarlo. Così come
riteniamo positivo l'ampliamento dei criteri economici di cui al
punto 2 nelle cinque lettere che li contraddistinguono, ampliamento
che cerca di comprendere aspetti della vita economica regionale più
complessivi, senza fare riferimento semplicemente a criteri usuali
di primo impatto, ma andando a ragionamenti tali da consentire,
anzi da provocare l'inserimento di finanziamenti propri, di
utilizzo di risorse proprie da parte dei richiedenti. Così come
d'altra parte anche inserendo un rapporto diretto fra il vantaggio
economico dell'investitore nei confronti di utilizzi di energia da
parte di settori produttivi ad alto consumo energetico; penso ad
es. agli impianti di risalita, che potrebbero connettersi in una o
in società a maggioranza di capitale pubblico, per rientrare al
punto 1 dei criteri amministrativi.
Evidentemente il giudizio finale positivo che diamo, è un
giudizio sull'atto amministrativo uscito dalla III commissione; se
questo atto amministrativo cambiasse tipologia, se rientrassero in
gioco in un qualche modo, attraverso lettura di questioni di
regolamento, gli emendamenti approvati in modo - molto serio
secondo me - dalla III commissione alla unanimità o quasi, allora
ci vedremmo nelle condizioni di non votare questo atto.
In III commissione avevo proposto, e la commissione lo ha
approvato alla unanimità, il testo di questo ordine del giorno,
testo che non è mio ma è un testo che era a conoscenza di tutti i
membri della maggioranza. Perché ho tenuto a presentare questo
ordine del giorno? Perché mi sembra che in esso sia contenuta la
prima traccia in nuce, che può essere utilizzata da questa
struttura unitaria (condivido la richiesta fatta con forza da
Borre) per avviare quel discorso connesso con il piano di utilizzo
delle acque regionali, fissando per la prima volta in un atto
amministrativo alcuni paletti che mi è parso di capire nelle
discussioni sia in maggioranza che in commissione siano condivisi
da tutte le forze politiche: quello ad esempio del raggiungimento
della autonomia energetica regionale attraverso lo sfruttamento di
questa acqua residua.
Ecco perché avevo tenuto a far sì che questo diventasse un
ordine del giorno della commissione, e che lo stesso nei suoi
contenuti diventasse patrimonio del Consiglio e prima indicazione
per l'Assessore o il settore che dovrà interessarsi di questo
problema. E qui credo che il richiamo all'esigenza di spicciarsi,
affinché ci si avvii con urgenza almeno a redigere il piano
regionale di utilizzo delle acque, sia assolutamente da
sottolineare.
Presidente Ha chiesto la parola il Consigliere Lanièce.
Lanièce (GA) Sarò breve anche perché i colleghi che mi hanno
preceduto hanno già esposto le cose più importanti di questo atto
amministrativo. Volevo solo far notare che all'interno dello stesso
vi sono delle leggerezze dal punto di vista legale. Nel 1991 è
stata presentata una legge statale, la n. 9, la quale prevede
all'articolo 24 il diritto di prelazione sulle concessioni
idroelettriche; questo articolo enuncia che le imprese non
assoggettate a trasferimenti all'Enel possono esercitare il diritto
di prelazione sulle concessioni di piccole derivazioni d'acqua per
impianti idroelettrici di cui al T.U. delle disposizioni di legge
sulle acque e sugli impiantii elettrici.
Questo caso riguarda in modo particolare ad esempio la
cooperativa Forza Luce; quindii sarebbe opportuno inserire
all'interno di questo atto amministrativo, onde evitare una
possibile bocciatura da parte della commissione di coordinamento,
una dicitura che faccia riferimento a questo diritto di
prelazione.
A tal proposito presenterò un emendamento, che si riferisce
all'allegato B, criteri amministrativi, in particolare alla frase
"le subconcessioni, le concessioni per derivazioni da uso
industriale e idroelettrico sono assentite secondo il seguente
ordine di priorità eccetera", dove dopo le parole "industriale e
idroelettrico" propongo un inciso, per inserire le parole "fatto
salvi i diritti di prelazione previsti da leggi statali".
É un emendamento che non stravolge niente dato che i funzionari
dell'Assessorato ai lavori pubblici, con i quali ho parlato, hanno
affermato che questo diritto di prelazione esiste, e quindi sarebbe
più opportuno richiamarlo, onde evitare un arresto dell'iter della
legge.
Nell'ultimo comma dell'allegato 1B, dove si parla della
possibilità per potenze superiori a 2000 kWh, si parla di
subconcedere le acque ad enti pubblici, non chiarendo se sono enti
valdostani; sarebbe anche qui da aggiungere dopo le parole "enti
pubblici", la parola "valdostani", in modo da meglio tutelare la
nostra regione.
Nella relazione conclusiva del gruppo di lavoro costituito con
la deliberazione 1264 si afferma che occorre aggiungere per
completezza che il criterio adottato non tiene in conto il fatto
che, là dove non esistono domande in concorrenza o interferenti,
esiste pur sempre la possibilità che consentire la realizzazione di
un impianto ad un soggetto possa pregiudicare la possibilità di
iniziative future da parte di soggetti che nella scala gerarchica
sono preferiti. Qui siamo di fronte a un fatto un po' particolare,
perché è come se, applicando lo stesso concetto ad esempio ai mutui
per la casa, non potessimo più concedere un mutuo per la casa
perché non sappiamo se c'è qualcuno che ha un diritto
superiore.
É una cosa particolare da verificare; in pratica, non mettendo
niente, si rischia che ci sia una domanda, ma che questa giaccia in
attesa che ci sia qualcun altro che presenti un'ulteriore domanda.
Mi è stato detto che questo problema si può superare, quindi penso
che spetti all'Assessore verificare se conviene o meno inserire una
dicitura che vada in questa direzione.
Presento quindi questi due emendamenti; per il resto posso dire
che siamo di fronte ad un atto amministrativo che riguarda una
materia molto importante, che deve essere al più presto tutelata,
tenendo conto però che se da una parte bisogna cercare di
utilizzare al meglio questa risorsa importante sia dal punto di
vista energetico che economico, dall'altra non dobbiamo portare dei
danni all'ambiente perché viviamo nell'ambiente, quindi è giusto
cercare di ottemperare ai due bisogni: il bisogno economico ed
energetico e il bisogno ambientale.
Presidente Altri che intendono intervenire? Se nessuno intende
intervenire, dichiaro chiusa la discussione generale. Ha chiesto la
parola l'Assessore ai lavori pubblici, Lavoyer.
Lavoyer (ADP-PRI-Ind) Sugli emendamenti mi riservo di esprimere
la posizione della Giunta in fase di votazione.
A me pare che ci siano poche cose da dire in conclusione della
discussione, che peraltro è stata approfondita. Ci sono alcuni
spunti, sottolineati un po' da tutti, che nella sostanza vengono
ribaditi nell'ordine del giorno proposto dalla III commissione, che
vanno nella direzione di creare un coordinamento per affrontare in
modo definitivo il piano energetico più generale.
Debbo sottolineare che vi è anche una grande confusione tra
quello che è il piano energetico generale, e qui lascerò al collega
Mafrica relazionare sul problema, e quello che è un provvedimento
che va a fissare dei criteri per il rilascio di concessione e
subconcessione che già rilasciavamo prima senza criteri.
Quindi a me pare, e lo sottolineavo nel mio intervento
introduttivo, che il provvedimento che andiamo ad approvare sia
sufficientemente conservativo, in modo da garantire comunque i
risultati futuri di uno studio più complessivo, ma nello stesso
tempo va nella direzione di non bloccare qualsiasi attività o
iniziativa nel settore.
Riservandomi di prendere delle posizioni più precise sugli
eventuali emendamenti in sede di dichiarazione di voto, mi limiterò
a sottolineare che il provvedimento oggi in discussione è già il
risultato di una lunghissima ed estenuante mediazione nelle singole
commissioni (tenete conto che questo provvedimento è stato
presentato alla fine del mese di settembre), di conseguenza questo
risultato è il risultato di un provvedimento sufficientemente
cautelativo, quindi invito il Consiglio a votarlo.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Questo provvedimento è innanzitutto il
rispetto di una deliberazione del Consiglio regionale, il quale
aveva impegnato la Giunta a presentare dei criteri provvisori che
consentissero rispetto alle subconcessioni di valutare ai fini
ambientali, ai fini amministrativi e ai fini economici. Quindi
credo di dover sottolineare che la deliberazione è un atto che
rispetta un impegno votato dal Consiglio regionale.
É un impegno che, come ricordava l'Assessore Lavoyer, consente
di avere dei criteri là dove prima i criteri non erano formulati e
quindi mi sembra un importante passo in avanti nella direzione di
definire meglio le procedure.
Credo che si possa dire che con la stesura originale e con le
successive variazioni si sia chiarito anche in modo abbastanza
efficace qual è la strategia della regione nei confronti di questo
problema. Se si richiede, come viene ricordato da più parti, la
predisposizione di un piano delle acque, di un piano energetico o
di un piano di utilizzo delle acque a fini idroelettrici, bisogna
avere chiaro che un piano stabilisce delle priorità per ciò che
riguarda i beneficiari e per i criteri che vengono utilizzati dal
punto di vista economico.
Ora, l'ordine di priorità che era stato fissato nel testo
proposto dalla Giunta e che è stato ulteriormente approfondito nel
testo predisposto dalla III commissione, è estremamente chiaro:
stabilisce che le precedenze riguardano concessionari pubblici.
Questa scelta mi pare coerente con la storia di questa regione
(veniva ricordato prima che i comuni erano proprietari delle
acque), con le necessità di questa regione; pertanto questa scelta
non è assolutamente mascherata, l'ordine di priorità privilegia le
società o i consorzi a maggioranza pubblica, i comuni e le comunità
montane, gli utilizzatori consorziati, le cooperative di
utilizzatori, e lascia da ultimi i privati. É una priorità che
risponde ad una concezione autonomistica largamente condivisa dalle
forze politiche di questo Consiglio.
Il secondo indirizzo che emerge dai criteri economici così come
formulati e così come rivisti nella III commissione è estremamente
chiaro, cioè stabilisce che queste acque vanno innanzitutto
utilizzate per scopi idropotabili, in secondo luogo per scopi
irrigui, poi per scopi industriali, facendo sì però che
l'utilizzazione si rifletta sulla collettività, sulle attività
produttive, su fini di carattere sociale.
É questo un indirizzo che permette di proseguire ulteriormente
nella redazione degli strumenti che ancora devono essere
completati, perché non è possibile arrivare ad un piano chiaro, se
non sono individuati nettamente sia i concessionari e l'ordine con
cui le concessioni devono essere attribuite, sia le modalità di
utilizzazione. Quindi questa deliberazione rappresenta un
importante passo in avanti nella esplicitazione delle scelte
regionali e consentirà in tempi abbastanza brevi di soddisfare la
richiesta dell'ordine del giorno di un piano di utilizzo delle
acque a scopo idroelettrico, consentirà anche di procedere in tempi
un po' più lunghi al piano energetico regionale ed anche, con i
tempi necessari, al piano complessivo di sfruttamento delle
acque.
Mi pare che in questi anni alcune iniziative significative siano
state prese in materia energetica; le linee guida approvate dalla
Giunta regionale hanno tracciato un quadro, e questo provvedimento
si inserisce in quel quadro; nel frattempo è stata acquistato dalla
regione Ilva Centrali Elettriche, che può essere uno strumento di
governo dell'energia e di utilizzazione dell'energia a fini
produttivi e a fini sociali; ulteriori passi in avanti potranno
essere fatti con l'approvazione di questo atto e con le indicazioni
che questo atto fornisce in merito agli utilizzatori e al modo di
utilizzare l'energia.
Credo quindi che il Consiglio possa approvare la deliberazione e
possa anche approvare l'ordine del giorno che ulteriormente
chiarisce la direzione di marcia.
Presidente Prima di arrivare alla votazione dell'atto
deliberativo, il Consiglio è chiamato a prendere atto della
petizione che è stata presentata:
Il Consiglio
prende atto della petizione e della documentazione ad essa
relativa.
