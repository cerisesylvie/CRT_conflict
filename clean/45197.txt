Classificazione
AMBIENTE
Inquinamento
TRASPORTI E VIABILITÀ
Trasporti



Oggetto del Consiglio n. 1996 del 3 novembre 2022 - Resoconto
OGGETTO N. 1996/XVI - Interpellanza: "Valutazioni in ordine
ad una revisione della l.r. 16/2019 in materia di mobilità
sostenibile".
Marguerettaz (Presidente) -
Punto n. 31 all'ordine del
giorno. La parola alla collega Minelli.
Minelli (PCP) -
Il caso vuole che si discuta
quest'interpellanza sulla mobilità sostenibile subito dopo
l'interpellanza dei colleghi di Pour l'Autonomie, che ovviamente ha
trattato un tema strettamente collegato alla questione della
mobilità sostenibile, tant'è vero che anche nella legge che citerò
adesso è proprio indicato che nel perseguimento della mobilità
sostenibile c'è l'impegno addirittura all'elettrificazione delle
due tratte. Quindi siamo in linea, credo che sia importante
sottolinearlo, e credo anche che sicuramente su questo tema, come
ha detto il collega Carrel, forse al posto del Presidente avrei
dato delle risposte un po' diverse, ma ci sono comunque degli atti
normativi da rispettare, e le azioni che io a quell'epoca avevo
fatto andavano nel pieno rispetto di quello che era anche un
programma di legislatura.
Con la legge regionale dell'8 di ottobre 2019, la n. 16,
"Principi e disposizioni per lo sviluppo della mobilità
sostenibile", questo Consiglio Valle ha condiviso la necessità di
una trasformazione del sistema regionale della mobilità, al fine di
acquisire allo stesso un carattere di sostenibilità. L'articolo 1
della legge ha tracciato i principi e le finalità nel quadro della
politica europea nazionale e regionale in tema di trasporti,
promuovendo in modo esplicito il diritto sociale pubblico alla
mobilità dei cittadini su tutto il territorio regionale,
garantendone sostenibilità, efficacia ed efficienza. Al comma 2 di
quell'articolo si è stabilito che la struttura portante della
mobilità è costituita dal trasporto pubblico locale, che ha come
asse centrale la ferrovia e una capillare rete complementare di
servizi di autolinee, e che per gli spostamenti individuali si
devono privilegiare le modalità a minor impatto ambientale.
L'articolo 2 di questa legge ha ben definito cosa si intende per
mobilità sostenibile, cioè il sistema integrato e multimodale di
mobilità regionale che permette di ridurre la dipendenza da
combustibili fossili e da materie prime non rinnovabili, senza
sacrificare l'efficienza, l'efficacia e il diritto alla mobilità.
Poi ancora ha esplicitato che rientrano in tale definizione la
mobilità con mezzi pubblici, la mobilità condivisa, la mobilità con
veicoli a bassa emissione e la mobilità ciclistica.
Inoltre sempre la legge ha affermato che, in coerenza con
l'obiettivo approvato dal Consiglio regionale di una regione
Fossil Fuel Free
entro il 2040, occorrerà tenere in
considerazione specifici obiettivi da perseguire in tema di
mobilità sostenibile: entro il 2025 il raggiungimento da parte
della mobilità sostenibile di una quota del 35 percento degli
spostamenti sistematici misurabili e poi accrescere, negli anni
successivi, una quota del 50 percento nel 2030, del 75 e del 95
percento nel 2040.
In considerazione dell'importanza che è stata attribuita allo
sviluppo della mobilità elettrica, che è indispensabile per
raggiungere questi obiettivi, vista la situazione particolare del
nostro territorio che non può essere servito in maniera capillare
da un trasporto pubblico locale efficiente che raggiunga tutte le
frazioni, i nuclei sparsi eccetera, la legge ha sottolineato la
necessità di un forte potenziamento anche della rete di
distribuzione dell'energia elettrica per la ricarica di questi
veicoli e di un costante monitoraggio della situazione, in
collaborazione con la società competente in materia.
L'elettrificazione dei trasporti è la spina dorsale della mobilità
sostenibile in Valle d'Aosta considerata la sua morfologia e questo
significa un forte potenziamento della rete su cui bisogna
intervenire in modo massiccio.
Noi riteniamo che a tre anni dall'entrata in vigore della legge
sia utile fare una valutazione complessiva sulla sua attuazione, a
partire da alcuni elementi che è importante conoscere. Per questo
chiediamo innanzitutto quale sia attualmente la percentuale di
mobilità che, ai sensi di quella definizione di legge, può essere
considerata sostenibile e se l'obiettivo di raggiungere il 35
percento entro il 2025 è in fase di raggiungimento. In secondo
luogo, se il livello di collaborazione con la società di
distribuzione della rete elettrica per il monitoraggio della
situazione attuale è soddisfacente e quali sono i programmi che
risultano essere in corso di attuazione per il potenziamento della
rete stessa. Quanti contributi negli anni di applicazione della
legge sono stati erogati a privati cittadini per l'acquisto in
particolare di biciclette elettriche e automobili elettriche e per
l'installazione di ricariche domestiche per i veicoli elettrici.
Infine. se si ritiene ancora adeguata la legge rispetto agli
obiettivi che si intendono raggiungere, oppure se si intenda
aggiornare e potenziare tale normativa.
Président -
Pour la réponse, la parole au président
Lavevaz.
Lavevaz (UV) -
In via preliminare credo che sia opportuno
evidenziare che dopo l'approvazione di questa norma, la legge
regionale 16 del 2019, si sono verificati tanti eventi a livello
mondiale che hanno in qualche modo modificato e stanno ancora
modificando profondamente le abitudini delle persone. Sicuramente
la pandemia da Covid-19, il conflitto in Ucraina, la crisi
energetica, la conseguente forte oscillazione dei costi dei vettori
energetici, le sue dimissioni... scusi mi è scappata la battuta!
Non siamo intercambiabili, ma abbiamo cercato di fare quello che
era possibile fare. A parte le battute inopportune, sono situazioni
che hanno avuto effetti sulla mobilità delle persone e ne abbiamo
parlato anche nel corso della presentazione del DEFR, che sono
state molto evidenti e in qualche modo anche molto oscillatorie per
quanto riguarda in particolare i trasporti.
Abbiamo avuto nel periodo pandemico una spinta negativa, nel
senso che la gente aveva in qualche modo paura di utilizzare i
mezzi pubblici, quindi c'è stato un calo abbastanza importante dei
mezzi collettivi, perché al di là delle limitazioni legate ai
disciplinari e ai protocolli, c'era comunque la paura da parte
della gente di essere contagiati e quindi un poco di paura
all'utilizzo dei mezzi pubblici c'era. Oggi invece l'andamento è
esattamente opposto, legato all'altra parte di crisi mondiale che è
quella energetica dove i costi della benzina, del gasolio o
comunque dei vettori energetici stanno aumentando in maniera
vertiginosa e questo sta creando un effetto opposto, cioè sta
portando la gente a un utilizzo maggiore dei mezzi pubblici. Poi
abbiamo anche degli aspetti generali, come ad esempio la riapertura
delle centrali elettriche a carbone, che soltanto qualche anno fa
era una cosa oggettivamente impensabile credo per tutti noi.
Quindi stiamo vivendo dei momenti che sono oggettivamente molto
complessi e molto difficili a livello mondiale, che stanno
imponendo delle scelte a livello globale anche in controtendenza
rispetto a quanto fatto solo pochi anni fa: molti Governi stanno
facendo profondi ripensamenti sulle scelte strategiche fatte anche
pochi anni prima. Io credo che in un contesto così variabile
dobbiamo essere flessibili e capaci di adattare le nostre
strategie, magari di cambiarle rapidamente.
Venendo però alle risposte dei quesiti puntuali, in particolare
al primo che chiede la percentuale di mobilità a oggi, i dati che
mi sono stati forniti mi dicono che l'elemento di maggiore
criticità della mobilità in Valle d'Aosta è sicuramente il traffico
automobilistico privato. Ovviamente in Valle d'Aosta la mobilità
privata ha anche una forte componente legata al turismo, oltre che
alla conformazione morfologica del nostro territorio che è
particolarmente complessa. In base ai dati relativi alle
immatricolazioni, a febbraio 2022 si registravano circa 250 mila
vetture per uso privato intestate a residenti in Valle d'Aosta, di
queste circa 33 mila 700 erano elettriche o ibride per una
percentuale del 13,5 percento. Tenuto conto del numero di
contributi erogati nel corso dei primi tre mesi di applicazione
della norma, è difficile ipotizzare che si possa raggiungere
l'obiettivo fissato in legge.
Nella seconda domanda si chiede se il livello di collaborazione
con la società competente in materia di distribuzione della rete
elettrica per il monitoraggio della situazione è soddisfacente e
quali sono i programmi. Si può evidenziare che negli ultimi anni si
sono presentati sul mercato diversi operatori per la vendita di
energia elettrica, lo stesso discorso vale per l'installazione sul
territorio di colonnine di ricarica, quali ad esempio Enel X,
Duferco, We Charge, Tesla, eccetera, cosa che ha consentito di
avere una buona copertura del territorio valdostano con queste
infrastrutture di ricarica. In ultimo si deve registrare un
crescente numero di impianti di autoproduzione di energia elettrica
di tipo solare, incentivato dalle misure pubbliche per il
miglioramento energetico degli edifici, e di installazioni di
pannelli fotovoltaici. A oggi non si hanno quindi segnalazioni di
particolare criticità in merito alla rete elettrica di
distribuzione.
Si chiede poi quanti contributi, nei tre anni di applicazione
della legge, sono stati erogati a privati cittadini per l'acquisto
di biciclette e automobili elettriche e per l'installazione di
ricariche domestiche di veicoli elettrici. Nei tre anni di
applicazione sono stati erogati 3523 contributi relativi
all'acquisto di biciclette, 624 relativi all'acquisto di automobili
e 94 contributi per l'installazione di stazioni di ricarica.
L'ultima domanda invece più di prospettiva, chiede se la Giunta
ritiene ancora adeguata la legge rispetto agli obiettivi che si
intendono raggiungere. Come dicevo un po' nelle premesse, credo che
su questo sia in qualche modo sicuramente necessaria quantomeno
un'opportuna rilettura del documento e probabilmente un
aggiornamento della norma andrà credo verosimilmente effettuata,
quando a livello generale avremo un quadro un pochettino più chiaro
e, io spero, quanto prima una maggiore stabilità dell'andamento
dell'energia nel mondo.
Presidente -
Per la replica, la parola alla collega
Minelli.
Minelli (PCP) -
Comincio anch'io con una battuta:
l'essere in qualche modo inserita come una delle cause della crisi
mondiale, fa sorridere, anche perché voi avete sempre detto, e lo
avete ancora detto ieri, che di crisi qui non ce ne sono, quindi fa
doppiamente sorridere. Ma al di là di questo, ho ascoltato con
attenzione sia l'analisi che lei ha fatto inizialmente, che a mio
modesto parere è abbastanza preoccupante, perché si invoca il
cambiamento di situazione generale mondiale, eccetera, in pratica
per dire in qualche modo che rivedremo anche le nostre scelte
strategiche. Io credo che, al di là di quella che è sicuramente una
situazione problematica che stiamo vivendo tutti quanti, è proprio
perché si è arrivati a quel punto che bisogna fare tutto ciò che è
nelle possibilità e nel rispetto di quelle che sono le competenze,
per andare in una direzione che è completamente diversa e che è
quella di contrastare la situazione che è venuta a crearsi, e
questo significa anche andare nella direzione di una mobilità
sostenibile.
Noi le abbiamo chiesto qual era attualmente la percentuale e lei
ci ha detto che è una percentuale del 13,5 percento. Questo è un
dato molto importante per capire come ci si è mossi, al di là della
questione della pandemia. Io ricordo che quella legge, al comma 4
dell'articolo 1, diceva una cosa molto precisa: "La Giunta
regionale, con propria deliberazione, previo parere delle
Commissioni consiliari competenti, definisce i criteri e le
modalità di misurazione degli obiettivi di cui al comma 3". Ho
fatto una ricerca in questi giorni, perché temevo di essermi persa
un pezzo, ma quella delibera non c'è, non c'è mai stata e quindi
siamo inadempienti: la Regione è inadempiente rispetto a una legge
che ha scritto e che ha votato! È difficilissimo anche capire
questa questione del raggiungimento dell'obiettivo, se a monte non
sono stati definiti i criteri per misurarlo, diventa effettivamente
molto, molto difficile.
I dati che sono stati forniti: 250 mila auto private. Già questo
dato credo che ci debba far riflettere molto: siamo 125 mila-130
mila abitanti e abbiamo 250 mila auto private. Dichiariamo che
l'asse portante della mobilità sostenibile è il trasporto pubblico
e poi però in sostanza siamo ancora lì che non sappiamo bene che
cosa vogliamo fare con la ferrovia dell'alta Valle, quindi abbiamo
qualche problema di coerenza con quello che si scrive in legge e
con quello che poi si fa! In ogni caso 33 mila 700 auto elettriche
o ibride, che non so se sono tutte dal 2019 in poi (difficile) o se
sono state immatricolate precedentemente, è comunque un dato che di
certo non ci può far raggiungere quell'obiettivo e quindi bisogna
assolutamente correre ai ripari.
Sulla seconda domanda lei ci ha detto che non si hanno
segnalazioni di particolare criticità per quello che riguarda la
rete di distribuzione. Io dico: ma se migliaia di valdostani, come
è auspicabile, dovranno farsi anche un punto di ricarica per poter
alimentare i loro veicoli, se andremo in quella direzione come
auspico, difficilmente la rete attuale sarà in grado di supportare
questo, sarà in grado di soddisfare le esigenze, quindi una
programmazione in questo senso dev'essere fatta, ma dev'essere
fatta di concerto ovviamente tra la Regione e la rete di
distribuzione.
I contributi, va bene, abbiamo visto che sono 624 quelli per le
automobili e 94 le installazioni: è poco, quindi secondo me bisogna
andare nella direzione di potenziare tutto questo.
Infine certo anch'io ritengo che la normativa, la legge, debba
essere aggiornata; forse non la vedo nella stessa ottica con cui la
vedete voi. Io ricordo che quando era stata discussa l'approvazione
di quella legge, c'era stato anche tutto un discorso per esempio
sui contributi a monopattini e ad altri dispositivi di quel tipo,
su cui avevamo espresso delle grosse riserve, anche perché
pensavamo che non fosse tanto razionale in quel momento, tenuto
conto che l'obiettivo era veramente di andare a cambiare la
mobilità e non solo quella urbana, perché lì potrebbe essere utile
ma non certamente sufficiente.
Vedremo, credo che ci sarà sicuramente da discutere su questa
cosa ed entrare nel dettaglio.
