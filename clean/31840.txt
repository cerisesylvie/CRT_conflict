Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 725 del 23 settembre 2009 - Resoconto
OGGETTO N. 725/XIII - Interpellanza: "Verifica dello stato di
applicazione della legge n. 69/2009 in materia di trasparenza sulle
retribuzioni dei dirigenti e sui tassi di assenza del
personale".
Interpellanza
Vista la legge 69/2009, secondo la quale le Pubbliche
Amministrazioni devono pubblicare:
·
gli stipendi annuali complessivi dei dirigenti,
specificando le singole voci retributive previste dai
contratti;
·
i dati curriculari di tutti i dirigenti in servizio,
titolari di incarichi di funzione, di staff o di
studio/ricerca;
·
i numeri telefonici dei relativi uffici sui siti internet
nonché gli indirizzi di posta elettronica istituzionali;
·
i tassi di assenza, divisi per singolo ufficio
dirigenziale, con aggiornamento mensile dei relativi dati;
Rilevato che il Ministro della Funzione Pubblica ha emanato
una circolare che imponeva la pubblicazione dei dati richiesti
entro la fine del mese di luglio;
Appreso che la Regione Valle d'Aosta risulta completamente
inadempiente nell'applicazione della legge citata;
ciò premesso, i sottoscritti Consiglieri regionali
Interpellano
il Presidente della Regione per sapere:
1) per quali motivi non è stata ancora data applicazione alla
legge 69/2009 che obbliga anche le Regioni a statuto speciale a
uniformarsi alla nuova normativa sulla trasparenza delle Pubbliche
Amministrazioni;
2) entro quando intende adoperarsi per realizzare un'efficace
applicazione della legge medesima nella nostra regione;
3) attraverso quali strumenti istituzionali e informativi
saranno resi pubblici i dati richiesti;
4) se non ritenga opportuno estendere l'applicazione di tali
criteri sulla trasparenza delle Pubbliche Amministrazioni anche nei
confronti dei soggetti che hanno incarichi amministrativi e
dirigenziali presso le numerose società controllate o partecipate,
direttamente o indirettamente, dalla Regione.
F.to: Tibaldi - Zucchi
Presidente
- La parola al Consigliere Segretario
Tibaldi.
Tibaldi (PdL)
- La legge n. 69/2009 è una legge molto
complessa che è stata recentemente approvata dal Parlamento
italiano, nell'ambito della quale si fa riferimento anche alla
cosiddetta "trasparenza della pubblica amministrazione". Adesso noi
nell'interpellanza abbiamo messo in premessa un passaggio che
riteniamo importante di questa norma che sto citando, ovvero la
norma che prevede che tutte le pubbliche amministrazioni dello
Stato debbano pubblicare determinate situazioni, requisiti e fatti
inerenti la pubblica dirigenza. Nella fattispecie si chiede che sui
siti istituzionali vengano pubblicati: gli stipendi annuali
complessivi di questi dirigenti, specificando le singole voci
retributive previste dai contratti; i dati curriculari di tutti i
dirigenti in servizio, titolari di incarichi di funzione, di staff,
di studio, di ricerca; i numeri telefonici dei relativi uffici,
nonché gli indirizzi di posta elettronica istituzionali, anche per
permettere l'accesso dell'utente e del cittadino ai medesimi, e poi
i tassi di assenza, divisi per singolo ufficio dirigenziale, con un
aggiornamento mensile dei relativi dati.
Sappiamo che l'ispiratore di questa legge è il Ministro della
funzione pubblica, Renato Brunetta, per qualcuno virtuoso, per
qualcun altro famigerato, però sta di fatto che è norma dello Stato
che impone una pubblicazione; di conseguenza, tutte le pubbliche
amministrazioni incluse le Regioni, gli enti locali e anche le
Regioni a statuto speciale devono uniformarsi. Io non guarderei
esclusivamente sotto il profilo dell'imposizione normativa questa
norma, anche se, di fatto, è una norma cogente e il Ministro con
una circolare a luglio prima e a settembre adesso ha ribadito
l'obbligatorietà di quanto è sancito in essa. Sta di fatto che in
Valle d'Aosta abbiamo una nutrita pattuglia di dirigenti a livello
di Amministrazione regionale: circa 160 se non sbaglio, poi il
Presidente mi correggerà se questo dato non è completamente esatto.
Sono figure articolate su più livelli a seconda della loro
importanza funzionale e dal 1995, anno in cui è entrata in vigore
la legge n. 45, hanno acquisito una notevole importanza nell'ambito
dell'apparato pubblico, perché anche loro sono, oltre all'apparato
politico, detentori di una vera e propria quota di potere
burocratico, che oggi per i cittadini e le imprese fa la
differenza! Perché quante persone sentiamo dire che vedono dei
meccanismi autorizzativi, concessori che si inceppano nelle
procedure, negli iter, che ovviamente sono eseguiti dai dipendenti,
ma sono istruiti e diretti dai dirigenti, che, attenendosi alle
norme di legge, seguono tutte queste procedure farraginose che
talvolta vedono i cittadini incappare in esse. Dirigenti che
naturalmente accedono a questo livello in prevalenza grazie a
concorsi, ma sappiamo che la n. 45/1995 prevede anche nomine
fiduciarie, quindi gradimenti politici che vedono la collocazione
di persone con requisiti più o meno validi in posti apicali di
tutto rispetto. Noi allora crediamo che, nell'ottica di questa
trasparenza, meritocrazia, premialità ed efficienza della pubblica
amministrazione, anche la nostra Regione, a prescindere dalla legge
n. 69/2009, possa dare un esempio in questo senso, ovvero facciamo
conoscere alla gente chi sono i dirigenti, quali sono le loro
mansioni, i loro indirizzi di posta elettronica, telefonica, i loro
uffici, le loro retribuzioni, i dati curriculari che li
distinguono, anche per capire chi sono quelli nominati e per vedere
se possono avere determinate capacità e qualità attinenti alla
funzione che stanno ricoprendo. La Regione potrebbe essere un
esempio in questo senso, "potrebbe essere" dico, perché secondo una
statistica che abbiamo letto su
Il Sole 24Ore
, la Valle
d'Aosta risulta completamente inadempiente nell'applicazione di
questa legge n. 69/2009. Chiediamo allora, Presidente, per quali
motivi la legge n. 69 non sia ancora stata applicata nella nostra
regione. Credo che qui la risposta non sia difficile, perché
sappiamo che è una legge recente, di conseguenza ci sono stati dei
tempi brevi, però sappiamo che abbiamo anche qui strumenti e
risorse, in particolare disponiamo di un sito che può permettere
anche in tempi relativamente brevi di dare applicazione a quanto
richiesto dal Ministro della funzione pubblica.
Seconda domanda:
"entro quando intende adoperarsi per
realizzare un'efficace applicazione della legge medesima nella
nostra regione"
; terza domanda:
"attraverso quali strumenti
istituzionali e informativi saranno resi pubblici i dati
richiesti"
. La quarta domanda va invece ad esplorare un altro
settore molto importante: quello dell'apparato pubblico allargato,
la cosiddetta "holding pubblica regionale", che vede società
controllate e partecipate - anch'esse hanno non solamente vertici
amministrativi, ma diversi dirigenti che servono per il
funzionamento di questa complessa macchina societaria che si occupa
delle funzioni più diverse: dagli impianti di risalita fino alla
Finaosta, alla Casa da gioco, il Grand Hôtel Billia, le società
autostradali, insomma siamo presenti come Regione direttamente e
indirettamente in tutti i meandri della vita pubblica e non solo,
anche economica e sociale presenti nella nostra regione -: "se non
ritenga opportuno..." - Presidente Rollandin - "... che questi
criteri di trasparenza, meritocrazia, premialità ed efficienza
siano estesi anche a tutti coloro che ricoprono incarichi
amministrativi e dirigenziali presso le società che ho citato".
Grazie.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Ringrazio il collega
Tibaldi che con sollecitudine ha posto l'accento su un tema di
recente approvazione, la legge, come è stato ricordato, è di alcuni
mesi fa. Darò prima una risposta puntuale e poi un breve commento
anche politico sull'indirizzo.
Come ricordato
dall'interpellanza, l'articolo 21 della legge n. 69 del 18 giugno
2009, quindi c'è stata l'estate... ecco ci capiamo... concernente:
"Disposizioni per lo sviluppo economico, la semplificazione, la
competitività, nonché in materia di processo civile", stabilisce
che
"Ciascuna delle pubbliche amministrazioni di cui
all'articolo..."
- eccetera -
"... ha l'obbligo di
pubblicare nel proprio sito internet..."
- quindi, lo strumento
lo individua già -
"... le retribuzioni annuali, i curricula,
gli indirizzi..."
- e tutto quello che lei ha ricordato nella
sua interpellanza -
"... di posta elettronica e i numeri
telefonici ad uso professionale dei dirigenti e dei segretari
comunali e provinciali nonché di rendere pubblici, con lo stesso
mezzo, i tassi di assenza e di maggiore presenza del personale
distinti per uffici di livello dirigenziale"
. Si sostiene poi,
come è stato detto, che... secondo quanto risulta dalla stampa, la
Valle d'Aosta è inadempiente rispetto all'applicazione di queste
disposizioni. Dal sito internet del Ministero per la pubblica
amministrazione e l'innovazione, che riporta il monitoraggio sullo
stato di attuazione dell'articolo 21, consultando i dati
disponibili al 18 settembre 2009, si può rilevare - ho qui la
scheda - che diversi Ministeri sono totalmente inadempienti
rispetto alla pubblicazione dei dati relativi a tutto quello che è
necessario, qui ho la scheda, sono quasi tutti, tranne l'unico che
è...
(interruzione del Consigliere Segretario Tibaldi, fuori
microfono)
... voglio solo dire, l'unico è quello dell'agricoltura... ad
eccezione come dico del Ministero delle politiche agricole, l'unico
ad aver già pubblicato tutti i dati, gli altri Ministeri si trovano
oggi in situazione di applicazione o parziale, o totalmente
assente; questo lo dico non per giustificare il resto, a cui vorrei
adesso dare una giustificazione corretta.
Venendo alla situazione della Regione, al 18 settembre 2009 solo
la Sardegna risulta aver provveduto all'applicazione della nuova
disposizione normativa. Il motivo va ricercato nell'articolo 72
della legge n. 69 soprarichiamata, il quale stabilisce che
"le
Regioni a statuto speciale e le Province autonome di Trento e
Bolzano adeguano la propria legislazione ai principi contenuti
nella presente legge nell'esercizio delle potestà loro attribuite
dallo statuto di autonomia"
. Ferma restando questa premessa e
l'esistenza dell'articolo 72 che permette e obbliga tale passaggio,
in ordine all'attuazione della legge n. 69, si sta valutando
l'applicazione di quanto previsto dall'articolo 21 della legge per
quanto riguarda la pubblicazione delle retribuzioni e dei curricula
dei dirigenti e dei tassi di assenza e presenza per unità
dirigenziale, mentre i recapiti telefonici e di posta elettronica
dei dirigenti e del personale regionale sono già da tempo
pubblicati sul sito internet dell'Amministrazione regionale nella
sezione "contatti" accessibile alla
home page
del sito,
quindi questi sono già stati pubblicati. Si valuterà in sostanza
come procedere in questo senso, anche indipendentemente dalla
revisione in corso della legge n. 45/1995, concernente: "Riforma
dell'organizzazione dell'Amministrazione regionale della Valle
d'Aosta e revisione della disciplina del personale", nel cui ambito
saranno invece inserite o possono essere inserite altre norme. Ho
fatto questo distinguo, perché la legge n. 45, che avevamo già
preparato come proposta di modifica, risente del fatto del Codice
delle autonomie che a livello nazionale si sta completando. Come
sa, purtroppo, il Codice delle autonomie ha avuto parecchi intoppi
nell'ambito della collaborazione con i comuni e i vari enti locali,
per cui non è stato ancora approvato. Alcune delle situazioni...
non vorremmo noi fare una legge e poi doverla rivedere in funzione
di questo, parlo della n. 45. Sapendo che, se aspettiamo la n. 45,
andiamo troppo in là, stiamo preparando una norma che verrà
inserita molto probabilmente già nella finanziaria, laddove andiamo
nella direzione da lei auspicata, ossia un completo sistema di
trasparenza che riprenda i dati sostanziali che ha ricordato e che
la legge n. 69 richiama, andando anche ad immaginare di poter
individuare, assieme, tutti i vari enti che possono essere
collegati con la Regione, non ci sono ragioni per cui non possano
essere messi all'attenzione in maniera tale che ognuno ne possa
vedere i risultati. Da un punto di vista dell'iniziativa, si sta
procedendo nel modo che ho detto, entro fine anno credo che possa
essere definita la questione, ci sono anche delle procedure da
fare, questo è l'indirizzo politico a cui deve seguire una serie di
procedure per metterlo non solo sul sito internet, ma per avere
tutti i dati qui richiamati. Condividiamo quindi questo aspetto,
credo che, come per i Consiglieri regionali e per qualsiasi altro,
i dati sono pubblici, ci sono le dichiarazioni, non vedo perché non
possono essere per tutti gli altri componenti. Condividiamo quindi
questo, l'unica cosa è che, in base all'articolo 42, lo recepiamo
nella normativa con tali prerogative, ampliando se possibile ad
altri enti, in modo che la cosa sia la più trasparente
possibile.
Presidente
- La parola al Consigliere Segretario
Tibaldi.
Tibaldi (PdL)
- Una breve replica, perché non posso far
altro che accogliere con soddisfazione quanto affermato oggi dal
Presidente Rollandin, vuol dire che la Regione si sta adoperando in
questo senso. È una questione di tempo, lo capiamo, la legge - lo
abbiamo ribadito entrambi - è una novità piuttosto recente. È vero
quello che dice, solo due Ministeri finora si sono adeguati, però
mi fa piacere sapere che anche la Valle d'Aosta si inserisce in
questo solco di trasparenza e meritocrazia che penso sia
generalmente accolto e condiviso da tutti quanti. Grazie.
