Classificazione
TURISMO E INDUSTRIA ALBERGHIERA
Ricettività turistica


Resoconto integrale del dibattito dell'aula
Oggetto del Consiglio n. 2524 del 20 marzo 2002 - Resoconto
OGGETTO N. 2524/XI Inserimento degli ostelli della gioventù
tra i soggetti beneficiari della legge regionale n. 19/2001.
(Interpellanza)
Interpellanza Vista la legge regionale 4 settembre 2001, n.
19, "Interventi regionali a sostegno delle attività
turistico-ricettive e commerciali" ed in particolare
l’articolo 3 che indica i soggetti
beneficiari;
Preso atto che tra i soggetti beneficiari non rientrano gli
ostelli della gioventù, in quanto, tra i soggetti operanti nel
settore della ricettività turistica extralberghiera, vengono
indicati solo gli esercizi di affittacamere e di case e
appartamenti per vacanze;
Constatato che in valle ci sono attualmente due ostelli della
gioventù, e che in prospettiva potrebbe essere incrementata tale
forma di turismo, specie per i paesi più marginali rispetto al
turismo di massa;
Ritenuto opportuno favorire anche la forma di turismo che
risponde al target dei frequentatori degli ostelli della
gioventù.
i sottoscritti Consiglieri regionali
Interpellano
l’Assessore competente per sapere:
1) per quali motivi si è inteso escludere dai soggetti
beneficiari della legge n. 19/01 gli ostelli della gioventù;
2) se, e come, si intende rimediare a tale scelta.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Una recente legge del 2001, la n. 19,
prevede una serie di interventi regionali per sostenere le attività
turistico-ricettive e commerciali, indicando anche quali sono i
soggetti beneficiari di questo tipo di interventi. Rileggendo
questa legge, ho verificato che fra i soggetti beneficiari che
operano nel settore della ricettività turistica extralberghiera non
vengono previsti gli ostelli della gioventù, ma solo i gestori di
camere, case e appartamenti per vacanze.
In Valle d’Aosta ci sono due ostelli della
gioventù: c’è un ostello che da parecchio tempo
opera nel Comune di Morgex, ad Arpy, e un altro che opera a Bionaz.
Sono ostelli della gioventù che svolgono anche un interessante
servizio dal punto di vista turistico; pensiamo che
l’ostello della gioventù di Arpy registra mediamente
seimila presenze durante l’estate e cinquemila
durante l’inverno, con una capienza di posti letto
che oscilla da 70 durante l’inverno a 130 per
l’estate; e l’ostello di Bionaz, pur
avendo 38 posti letto, è in grado di registrare
l’anno scorso, per esempio, più di duemila presenze,
un terzo delle quali stranieri, provenienti da ventisei paesi
diversi. Questo per dire anche come l’ostello della
gioventù può essere una modalità per accogliere un turismo
particolare che può a prima vista sembrare un turismo povero, ma
che, nel tempo, diventa un forte fattore conoscitivo, perché queste
persone di ventisei paesi diversi sono in grado poi di parlare
della nostra regione e di farle pubblicità nelle rispettive zone di
provenienza.
Visto che l’ostello della gioventù svolge un
ruolo importante per il turismo, e lo svolge proprio per quelle
località della Valle che sono collocate a lato dei grandi flussi
del turismo di massa, ci chiediamo perché non è possibile prevedere
anche per gli ostelli della gioventù la possibilità di beneficiare
degli interventi previsti dalla legge n. 19, e se rispetto a questa
sollecitazione la Giunta intende ripensare alla scelta che è stata
fatta a suo tempo.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Gli ostelli della gioventù non sono stati
inclusi tra i soggetti che beneficiano delle provvidenze previste
dalla citata legge regionale, la n. 19/2001, in quanto tutto
l’impianto della normativa che sta alla base di
questo provvedimento legislativo, che è stato peraltro approvato
nel rispetto dei regolamenti CE, si indirizza alle piccole e medie
imprese, quindi a quei soggetti che hanno natura imprenditoriale e,
pertanto, iscritti nel registro delle imprese. Questa è una prima
grossa motivazione.
L’altra motivazione è legata alle due casistiche
che normalmente caratterizzano la proprietà e la gestione degli
ostelli della gioventù, che - condivido - sono strutture ricettive
importanti che vanno a dare delle risposte ad una certa tipologia
di turismo. Le due casistiche sono totalmente al di fuori dei
normali canali commerciali, perché o sono gestite direttamente
dagli enti pubblici, Comuni o Comunità montane, oppure da enti di
carattere morale o religioso, o da associazioni che operano
prevalentemente senza scopo di lucro e hanno per lo più finalità di
tipo sociale o culturale, e quindi non hanno quelle caratteristiche
di imprenditorialità che sono riconducibili alla fattispecie della
piccola e media impresa.
Come si fa a dare un mutuo ad un'attività che non è iscritta nel
registro delle imprese? Si può dare il mutuo per una iniziativa di
un'attività che è senza fine di lucro, che teoricamente non può
creare degli utili e che non ha neanche la possibilità di creare
quel minimo polmone finanziario per far fronte alle rate di
ammortamento.
Ci sono queste considerazioni, una di carattere generale,
l’altra oggettiva rispetto a quella che è la realtà
di queste presenze sul territorio regionale. Visto che si faceva un
raffronto con gli esercizi di affittacamere, case e appartamenti
per vacanze, tali requisiti - non posseduti dagli ostelli della
gioventù - sono invece posseduti da questi esercizi.
Volevo ricordare che, sempre per queste ragioni, neppure la
precedente legge n. 33/1973, che istituiva i fondi di rotazione
regionali, includeva fra i suoi beneficiari gli ostelli della
gioventù; quindi non abbiamo tralasciato un settore
nell’approvare la nuova legge, ci siamo comportati
coerentemente, tenuto conto che tutti i beneficiari devono avere
dei requisiti commerciali e devono essere iscritti nel registro
delle imprese.
Indirettamente ho già risposto al secondo quesito: con questo
non vogliamo escludere a priori la possibilità di approfondire
l’argomento, di individuare eventuali interventi a
sostegno di strutture ricettive tipo quelle
dell’ostello della gioventù, ma non possono
rientrare in questo tipo di normativa. Non so se questa iniziativa
è frutto di una riflessione autonoma
dell’interpellante, o se è stata sollecitata da
qualche soggetto interessato, perché l’Assessorato
non ha avuto sollecitazioni particolari da questo punto di
vista.
Diciamo che è comunque un tema che può essere approfondito, non
può essere inserito nell'impalcatura della legge n. 19. Invece, per
quanto attiene queste strutture, di proprietà dei Comuni o delle
Comunità montane, il problema può essere risolto
dall’ente locale che direttamente li gestisce. È
chiaro?
Président
La parole à la Conseillère Squarzino
Secondina.
Squarzino (PVA-cU)
Come faccio a rispondere alla sua
domanda:
"È chiaro?"
con un
"sì"
o con un
"no"
, quando è posta in modo così perentorio? Adesso provo a
rispondere, poi lei capirà se è stato sufficientemente chiaro e
convincente nei miei confronti. Affronterò solo alla fine l'impegno
da lei formulato alla conclusione dell'intervento, perché prima
voglio analizzare le risposte che lei mi ha dato.
Lei ha parlato di "natura imprenditoriale", dicendo che gli
ostelli della gioventù non sono delle imprese. Non so se lei ha
riflettuto sull'importanza che hanno oggi le imprese "no profit";
probabilmente bisogna ripensare al concetto di imprenditorialità,
integrandolo con le imprese "no profit". Credo che su questo vada
fatta una riflessione.
Lei ha detto che questi ostelli sono fuori dai
"canali
commerciali"
, e non so cosa abbia voluto dire con tale
affermazione; però le informazioni che ho avuto sui due ostelli
della gioventù le ho avute non cliccando sul sito Internet della
Regione, ma cliccando con un motore di ricerca il nome "ostelli
della gioventù Valle d’Aosta" e mi sono venute
queste due tabelle esaustive: questo significa che nel circuito
delle informazioni questi ostelli ci sono! Per questo non so cosa
intenda con:
"sono fuori dai canali commerciali"
?
(interruzione dell’Assessore Lavoyer, fuori
microfono)
? sì, ha usato questa espressione:
"fuori dai canali
commerciali"
, che non so cosa significhi! Sicuramente non sono
fuori dai canali informativi, attraverso cui passa l'informazione
turistica; quindi sono all’interno dei canali
informativi con cui la Valle d’Aosta vende il suo
prodotto: io intendo questo per "canali commerciali", ovvero canali
informativi tramite cui la Regione vende i suoi prodotti e gli
altri acquistano il prodotto Valle d’Aosta.
Lei ha detto che gli ostelli non hanno certi requisiti.
C’è la legge regionale n. 11/1996, che disciplina le
strutture ricettive extralberghiere e che indica quali sono i
requisiti tecnici che devono avere gli ostelli della gioventù.
Nessuna impresa pertanto può presentarsi come ostello della
gioventù se non ha tutti i requisiti tecnici previsti in legge. Per
cui c’è una garanzia sul fatto che queste sono
offerte turistiche affidabili in quanto rispondono a requisiti
tecnici precisi.
Lei mi ha chiesto se ho avuto sollecitazioni; sì, le ho avute,
proprio da parte di alcuni ostelli della gioventù, che avevano
bisogno di rinnovare attrezzature e di migliorare la propria
offerta. Si sono rivolti all’Assessorato e si sono
sentiti dire che non c’è nessuna legge che preveda
aiuti di questo tipo; allora mi hanno chiesto se non era possibile
affrontare il problema in modo diverso.
Prendo atto dalla sua "mezza promessa" (parlo di mezza promessa,
ma poi la verificherò, Assessore, stia tranquillo); lei mi ha detto
che c’è una qualche volontà politica di non
escludere a priori interventi possibili, anche se non
all’interno di quella legge. Non mi è ben chiara in
questo momento la logica e in base alla quale esclude gli ostelli
della gioventù dalla legge. Io le chiedo formalmente di impegnarsi
a studiare in tempi brevi la questione non penso che sia un
problema così difficile da affrontare.
Le chiedo di verificare se queste imprese "no profit", che
vendono un prodotto Valle d’Aosta e lo vendono non
solo ad un circuito limitato, ma ad un ampio circuito italiano e
straniero, non vadano sostenute. Le chiedo di verificare se
nell'ottica dell'ampliamento dell'offerta turistica, non sia
interessato a potenziare e aiutare queste strutture, in modo che
anche altri comuni, collocati in zone periferiche della Valle, si
possano attivare in questo senso. Le chiedo, se la volontà politica
sua e della Giunta è di affrontare il problema di trovare in tempi
brevi una risposta. Fra due o tre mesi ritornerò sull'argomento e
chiederò che tipo di risposta i suoi uffici avranno individuato.
Grazie, Assessore.
