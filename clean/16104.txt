Classificazione
NOMINE E INCARICHI DI CONSULENZA E SPECIALI
Incarichi di consulenza e speciali


Resoconto integrale del dibattito dell'aula
Oggetto del Consiglio n. 2454 del 19 marzo 1997 - Resoconto
SEDUTA ANTIMERIDIANA DEL 19 MARZO 1997
OGGETTO N. 2454/X Affidamento ad un'azienda esterna
dell'incarico per la rilevazione delle variazioni di organico delle
imprese valdostane. (Interrogazione)
Interrogazione Appreso che l'Assessorato per l'Industria,
Commercio ed Artigianato avrebbe commissionato ad una Società
padana la rilevazione delle variazioni di organico delle imprese
valdostane;
Considerato alquanto anomalo il fatto che gli imprenditori
valdostani debbano spedire a Padova le risposte alla richieste
avanzate dalla sopracitata Società per conto dell'Assessorato;
il sottoscritto Consigliere regionale
Interroga
l'Assessore regionale competente per conoscere:
1) gli estremi del provvedimento con il quale è stata
commissionata la rilevazione di cui in premessa ed il relativo
costo;
2) quali criteri sono stati utilizzati per la scelta della
Società sopracitata;
3) sulla base di quali motivazioni è stato deciso di affidare il
lavoro ad un'azienda e lo stesso non è stato svolto dai dipendenti
dello stesso Assessorato.
F.to: Linty
Presidente Ha chiesto la parola l'Assessore all'industria,
commercio ed artigianato, Mafrica.
Mafrica (GV-PDS-SV) L'interrogazione fa riferimento ad una
società padana - non so se è un lapsus o se è voluto - per la
rilevazione delle variazioni di organico delle imprese valdostane.
Si vuole sapere come mai è stato affidato il lavoro a questa
società, quanto costa e perché non viene fatto direttamente
dall'Assessorato.
Il problema è abbastanza semplice. Tutte le ditte, che svolgono
attività economica e che sono iscritte negli albi e nei registri
tenuti dalle camere di commercio, devono versare un diritto
annuale. Tale diritto viene versato attraverso un bollettino, che
contiene anche una parte che è riservata a comunicazioni di
carattere statistico concernenti il numero degli addetti. Se questa
parte non è compilata, le camere devono invitare gli inadempienti a
provvedere a queste notizie entro 30 giorni.
Le camere di commercio sono connesse da una rete informatica
nazionale, che è gestita da una società consortile che prima si
chiamava Cerved e che adesso ha il nome Infocamere. A tale società
consortile aderisce anche la Regione Valle d'Aosta, avendo
acquistato un'azione.
L'Infocamere quindi gestisce l'intera rete e gestisce anche la
rete per conto della Regione Valle d'Aosta.
Il costo complessivo di quest'operazione di rilevazione degli
addetti è pari a lire 1.636.500, vale a dire al costo di lire 500
per il francobollo di ognuno dei 3273 bollettini inviati.
La rilevazione non ha altri costi oltre a queste spese vive per
l'affrancatura, in quanto è compresa nel pacchetto dei servizi che
vengono erogati ai soci del consorzio, a cui partecipa anche la
Regione, da parte della Società consortile Infocamere; la procedura
quindi è quella più economica per la Regione. La Regione partecipa
a questa società e si avvale di questi servizi perché la rete
connette i dati di tutte le camere di commercio.
Si dà atto che, dalle ore 10,41, presiede il Vicepresidente
Aloisi.
Presidente Ha chiesto la parola il Consigliere Linty.
Linty (LNPIAP) Ringrazio l'Assessore. Sarò molto breve, solo per
chiedergli se è possibile sapere quanto è costata l'azione
dell'Infocamere.
(intervento dell'Assessore Mafrica, fuori microfono)
