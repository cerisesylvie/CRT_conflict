Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2539 del 15 gennaio 1987 - Resoconto
OGGETTO N. 2539/VIII - DIBATTITO SUL PROGETTO ESECUTIVO DEL
RACCORDO AUTOSTRADALE VALDOSTANO TRA IL SISTEMA TANGENZIALE DI
AOSTA E IL TRAFORO DEL MONTE BIANCO.
PRESIDENTE:
Ha chiesto la parola per mozione d'ordine il
Consigliere Baldassarre; ne ha facoltà.
BALDASSARRE (P.S.D.I.):
Mentre la minoranza fa sempre il
proprio dovere, la maggioranza invece non sa quale sia il dovere di
un Consigliere o di un Assessore regionale.
La minoranza è qui presente, mentre la maggioranza è assente: è
evidente che il problema dell'autostrada non le interessa.
Allora io chiedo ufficialmente che sia messo ai voti (anche
questo è un altro aspetto tipico di questa maggioranza
caratterizzata dall'arroganza dei numeri) il rinvio di questo
oggetto al prossimo Consiglio regionale.
PRESIDENTE:
C'è una proposta di rinvio formulata dal
Consigliere Baldassarre. Secondo le consuetudini possono parlare
due Consiglieri, uno a favore e uno contro.
Ha chiesto la parola il Consigliere Segretario Tamone; ne ha
facoltà.
TAMONE (U.V.):
Credo che questa mattina il Consigliere
Baldassarre voglia ricominciare quello che ieri il carissimo amico,
Consigliere Pedrini, chiamava "show", mentre io lo chiamerei
spettacolo, avanspettacolo o sotto-avanspettacolo, tanto per
ricominciare ad essere tutti allegri insieme fin dalle prime ore
del mattino.
Io penso, invece, che chiunque, questa mattina, possa aver avuto
qualche problema. Il Consigliere Baldassarre abita a 30 metri dal
palazzo regionale ed è potuto arrivare per tempo, ma il
sottoscritto si è dovuto fare 25 chilometri sotto la neve e perciò
ha impiegato qualche secondo in più! La stessa cosa vale per altri,
come ad esempio per l'Assessore Martin che ha tardato un poco a
causa dei T.I.R.; anche il Presidente della Giunta, da parte sua,
ha avuto qualche altro problema.
A questo punto però io finisco il mio intervento perché credo
che si possa anche votare. Grazie.
PRESIDENTE:
Ha chiesto la parola per fatto personale il
Consigliere Baldassarre; ne ha facoltà.
BALDASSARRE (P.S.D.I.):
Ogni qualvolta la maggioranza si
sente offesa (e non riesco a capire quale sia stata l'offesa che io
abbia potuto rivolgerle, perché ho solo fatto notare l'assenza di
buona parte dei suoi componenti all'atto dell'apertura dei lavori
del Consiglio) definisce "show" il mio intervento.
Mi meraviglio però che questa definizione mi venga assegnata dal
Consigliere Tamone; lasciamo al Consigliere Pedrini la possibilità
di fare quello che vuole, perché lui ha anche la televisione e di
fronte alle telecamere dice sempre "Noi...noi..!", battendosi con
la mano il petto! Mi meraviglio, però, che sia il Consigliere
Tamone ad usare termini simili!
Siccome è la prima volta che lo fa, ed io ho molta stima nei
confronti del Consigliere Tamone, ritengo...
(...INTERRUZIONE...)
PASCALE
(fuori microfono): Perdonalo, va!
BALDASSARRE (P.S.D.I.):
Io mi rifiuto nella maniera più
categorica che si possa sostenere che fare dell'opposizione sia
come fare dello spettacolo! Mi meraviglio che il Presidente del
Consiglio non intervenga in circostanze simili! Ieri il Consigliere
Pedrini ha veramente esagerato, e quanto ha detto se lo poteva
riservare per la sua televisione dove sarebbe stato più libero e
dove nessuno l'avrebbe potuto contraddire!
Io ho chiesto il rinvio di questo oggetto al prossimo Consiglio,
perché mi sembra mortificante nei confronti della minoranza,
puntualmente presente, l'assenza degli altri Consiglieri o
Assessori.
Il motivo della richiesta di rinvio è dovuto ad un'esigenza di
rispetto nei confronti del Consiglio e dei Consiglieri, quindi,
Consigliere Tamone, non puoi...
(...Interruzione del Presidente Rollandin...)
BALDASSARRE (P.S.D.I.):
Signor Presidente della Giunta,
io non volevo fare della polemica, ma ogni volta che uno prende la
parola è sempre costretto a polemizzare con questa maggioranza! Se
tra voi c'è del nervosismo, non lo dovete far ricadere su di noi!
Quindi...
TAMONE
(fuori microfono): Allora facciamo la
votazione!
BALDASSARRE (P.S.D.I.):
Consigliere Tamone, io sono un
democratico e progressista, e quindi non credo...
(...Ilarità del Consiglio...)
BALDASSARRE (P.S.D.I.):
...Allora io ritiro la mia
proposta, perché vedo...
TAMONE
(fuori microfono): Sono contento d'averti
convinto.
BALDASSARRE (P.S.D.I.):
Ma non mi hai convinto! Mi è solo
dispiaciuto che tu abbia usato certi termini nei miei confronti.
Comunque io ritiro la proposta di rinvio al prossimo Consiglio e
pregherei il Consigliere Tamone di essere più corretto, la prossima
volta, nei confronti di un Collega.
PRESIDENTE:
La richiesta di rinvio è ritirata.
Ha chiesto la parola il Presidente della Giunta Rollandin; ne ha
facoltà.
ROLLANDIN (U.V.):
Je regrette qu'il y ait déjà un
malentendu au début de la séance; si nous allions vérifier la
présence des Conseillers lors des autres séances, il y aurait pas
mal à dire: à la dernière séance, nous avions, de plus, procédé à
une inversion de l'ordre du jour car nous croyions le Conseiller
Baldassarre absent pour toute la journée; or il s'est ensuite
présenté....
Ce n'est pas la première fois que surviennent des retards; je le
regrette et je n'essaie pas de soutenir les absents mais je ne
crois pas qu'il faille en faire une raison de polémique en début de
séance.
Après avoir renvoyé pendant plusieurs séances la question de
l'autoroute, nous pourrons en discuter aujourd'hui, d'autant plus
que nous avons examiné avec attention - au niveau des commissions
compétentes et des organes locaux - le projet de l'autoroute.
Il serait nécessaire de rappeler que nous avons discuté de ce
point le 13 mars 1980, au moment où on avait donné mandat de
rédiger un projet d'ensemble de l'autoroute, de la sortie actuelle
jusqu'au Tunnel du Mont-Blanc. Par la suite, il y a eu deux
délibérations: la première le 26 avril 1984, quand le Conseil
régional avait approuvé le premier tronçon concernant
l'embranchement de la ville d'Aoste, la deuxième le 13 juillet
1984, quand nous avions approuvé le projet de l'autoroute, de la
sortie de Sarre au Tunnel du Mont-Blanc.
Les détails et la partie technique seront traités par le
Président de la RAV, Marcoz, et par l'Assesseur compétent, Fosson.
Il serait néanmoins utile de rappeler ici, très brièvement, les
raisons qui étaient à la base de ce choix de l'autoroute; un choix
qui a été longuement discuté, surtout lorsque nous avions examiné
le projet; nous avions expliqué alors que nous étions pour la
construction de l'autoroute car nous avions évalué les différentes
solutions au problème du trafic et nous avions vu par la suite que
la plus convenable se révélait être l'autoroute. Cela pour des
raisons économiques, entres autres pour des questions liées au
trafic des poids lourds. On ne fait pas l'autoroute pour augmenter
la circulation des poids lourds, comme l'a dit quelqu'un; on veut
en revanche faire l'autoroute pour permettre aux poids lourds
d'éviter de traverser les différentes communes. Comme conséquence
directe de ce choix, les communes de la haute vallée, voire la
Valdigne, pourraient être intéressées par un nouveau tourisme et
les résidents verraient ainsi diminuer les problèmes sociaux tels
les accidents.
Il y avait aussi des raisons écologiques: nous avons démontré
que la solution de l'autoroute entraînerait une diminution de la
pollution de l'air, du terrain et des eaux. C'est là un des
problèmes qui méritent le plus d'attention, à l'heure actuelle. Les
solutions envisagées visent justement à préserver le milieu et le
terrain. Les propositions techniques qui seront en effet examinées
par les rapporteurs qui parleront après moi donnent l'idée des
efforts qui ont été faits pour préserver le plus possibles le
terrain et toutes les zones qui devaient être protégées en vertu
des lois existantes et ce dans le but de sauvegarder les
caractéristiques de notre vallée.
Je crois que les problèmes sociaux qui en découlent sont
tellement naturels qu'il serait inutile d'y revenir.
Je voudrais encore mettre l'accent sur le fait que très souvent
l'on a voulu faire paraître le choix de l'autoroute comme une
alternative et surtout comme une concurrence au chemin de fer. Nous
sommes ici pour dire clairement que nous ne partageons pas cet avis
et que le choix de l'autoroute est indépendant du choix du chemin
de fer. Nous sommes pour toutes les liaisons nécessaires, y compris
le chemin de fer; du reste, nous avons présenté des projets dans ce
sens.
Voilà donc les raisons principales du choix de ce projet. Par la
suite, d'après les approbations de 1984, la directive CEE de 1985
était survenue et, partant, le Conseil s'était engagé à envisager
cette étude Karrer en accord avec la RAV. Cette étude a été faite
dans un bref délai et il faut souligner la compétence des experts
et l'importance de cette étude.
Nous sommes là pour discuter des conséquences de cette étude et
des possibilités d'améliorations du projet préliminaire qui avait
été examiné en 1984 pour parvenir à la construction de
l'embranchement et de l'autoroute.
Pendant des années se sont déroulées des consultations avec les
communes; toutes ne sont pas d'accord sur les solutions surtout
pour le fait qu'il faudra empiéter sur les terrains, mais il était
impossible de faire autrement. Toutefois, des tunnels ont été
prévus pour préserver le milieu et l'environnement.
Voilà les raisons essentielles du choix pour ce qui est du
projet et de l'illustration des résultats de cette étude. Je
voudrais souligner, comme l'avaient fait autrefois le Président de
la RAV et Monsieur Torrione, en qualité de conseiller de la RAV,
que c'est la première région qui a fait une étude dans ce sens; il
s'agit là d'un témoignage de l'attention que nous avons toujours
portée au problème de l'environnement.
PRESIDENTE:
Ha chiesto la parola il Consigliere Marcoz;
ne ha facoltà.
MARCOZ (U.V.):
Signor Presidente del Consiglio, Signor
Presidente della Giunta e Signori Consiglieri, le due riunioni
della II Commissione consiliare, la prima di circa 15 giorni fa e
la seconda, allargata ai Capigruppo, dell'altro ieri, avevano lo
scopo di offrire ai Consiglieri il tempo di esaminare tutti gli
elaborati prodotti e di avere, da parte dei tecnici della SPEA,
progettisti del raccordo autostradale, da parte dei tecnici del
SISPLAN, autori dello studio costi-benefici, e da parte del
Comitato scientifico presieduto dal prof. Karrer, tutti i dati
tecnici e gli approfondimenti di estremo valore che forse, e lo
dico solo a titolo puramente personale, non saremmo riusciti ad
avere in tempo utile in questo Consiglio.
Oggi, quindi, noi abbiamo gli elementi per valutare il progetto
esecutivo del raccordo autostradale e pertanto riteniamo che si
possano dare alla società concessionaria RAV le direttive e le
indicazioni suggerite dallo studio preparatorio, oltre a quelle che
il Consiglio vorrà adottare nella sua piena sovranità.
Sono passati quasi due anni da quando il sottoscritto è stato
chiamato a presiedere la RAV. Nel mese di febbraio dello scorso
anno presentai il rendiconto di un anno di attività della società
ed approfitto dell'occasione che mi è offerta oggi
per
illustrare il lavoro svolto nel corso del 1986.
Oltre ai normali adempimenti societari (aumenti di capitale,
investimenti del capitale societario, predisposizione degli atti e
ricerche catastali delle ditte interessate dall'occupazione dei
terreni), abbiamo dedicato un anno intero allo studio del tracciato
ed al perfezionamento della progettazione.
Come diceva prima il Presidente della Giunta, abbiamo un
progetto che recepisce i criteri e le direttive dell'ANAS, nonché
gli intenti e le richieste degli enti locali e dei comuni. Il
vecchio tracciato infatti è stato modificato, ad esempio, in
coincidenza con l'orrido di Pré-St. Didier; si è modificato inoltre
il tratto del Comune di St. Pierre, prima con una galleria
artificiale e poi, in corrispondenza del tratto St.
Pierre-Chavonne, con il totale spostamento del tronco
autostradale.
Siamo arrivati pertanto ad avere il tracciato che oggi
abbiamo sotto mano, con lo svincolo di Aosta-Ovest
attrezzato con tre accessi, ma senza i quattro preventivati
dall'ANAS, proprio per evitare, nei limiti del possibile, come
diceva giustamente il Presidente della Giunta, l'occupazione di
terreni agricoli.
Noi dovevamo avere la certezza che il costruendo nastro
d'asfalto, chiaro segno del benessere di questo ventesimo secolo,
non violasse le bellezze della Valle, ma le valorizzasse senza
alterare nessun equilibrio.
Mi corre l'obbligo a questo punto di ringraziare i Consiglieri
della RAV, Chabod ed in modo particolare Torrione, per la loro
fattiva collaborazione per la salvaguardia dell'ambiente.
Personalmente ritengo che la salvaguardia dell'ambiente, con
tutti i suoi valori storici, culturali e di tradizioni locali, sia
un obiettivo possibile, nell'interesse di tutti.
Noi della RAV, già prima che uscisse la direttiva CEE n. 337 del
giugno del 1985, e quindi molto tempo prima della nascita del
Ministero dell'Ambiente, avvenuta nell'estate del 1986,
sottoponemmo il progetto della RAV a tecnici capaci, perché lo
analizzassero a fondo e ci dessero, come oggi appunto abbiamo, le
indispensabili garanzie tecniche sulla validità dell'opera e su
tutto quanto il Consiglio è chiamato oggi ad approvare.
Ritengo pertanto che ci dovremo adeguare ai suggerimenti che il
Comitato scientifico ha evidenziato.
Non entro nei dettagli dell'opera, perché questo aspetto è già
stato esaminato dal Presidente della Giunta e penso che se ne farà
carico anche l'Assessore ai Lavori Pubblici, ma ritengo che questo
supporto scientifico debba essere tenuto in seria considerazione
sia nella fase progettuale che in quella esecutiva (vedasi il
cosiddetto "Abaco" del Comitato scientifico), per concretizzarsi
infine, nella fase della gestione, con l'adozione del sistema di
monitoraggio che darebbe importanza pratica e culturale alle
decisioni del Consiglio regionale.
Del progetto attuale, analizzato con serietà e severità, il
Comitato scientifico, adottando misure correttive e puntuali,
ricordando lo sforzo fatto di prevedere più dei due terzi del
tracciato in galleria, ha evidenziato quattro punti sui quali oggi
ci dobbiamo esprimere.
Non mi fermerei sulle ulteriori informazioni relative al
progetto, specie per quel che concerne le diffuse misure correttive
e migliorative, l'individuazione delle aree di discarica, le
accortezze per aumentare la sicurezza dell'autostrada, gli studi a
carattere preliminare e complementare effettuati dal progettista,
perché li abbiamo già esaminati l'altro giorno e li avete tutti
sotto mano.
Lo studio sull'impatto ambientale segnala come punti delicati e
di rilevante impatto ambientale i seguenti: la confluenza della
Dora della Val Vény con quella della Val Ferret, il viadotto di
Avise che interessa una zona vincolata da una legge del 1939 ed il
tratto di Aymavilles, per quel che concerne i diversi viadotti che
attraversano la Dora.
La soluzione di un raccordo elicoidale in galleria, dal piazzale
della Val Vény al Traforo del Monte Bianco, prospettata per quanto
di pertinenza del Comune di Courmayeur; lo spostamento del viadotto
di Avise ad est e quindi sull'abitato di Runaz; la deviazione di
Aymavilles, per evitare i passaggi sulla Dora, sono varianti che
consentono senz'altro di migliorare il rapporto opera - ambiente ed
una drastica riduzione dell'effetto negativo dell'impatto
ambientale.
Nel contempo, però, le stesse soluzioni producono altre
difficoltà: ad Aymavilles, ad esempio, dovrà essere spostato il
campo sportivo, che può essere realizzato più a nord, riempiendo la
cava in prossimità delle vigne in località Crètes; il viadotto di
Avise dovrà correre nei pressi dell'abitato di Runaz. La quota del
progetto che interessa la zona di Morgex è intoccabile in quanto il
dislivello tra Morgex ed il piazzale del Traforo è tale da non
permettere la realizzazione di dislivelli superiori a quelli
previsti dalla legge. Ne consegue, quindi, che non si possono fare
dei ritocchi sotto l'aspetto altimetrico, mentre sarà senz'altro
possibile rivedere la progettazione dello svincolo di Morgex per
tener conto della soluzione trasversale, riducendo così l'impatto
provocato dalla presenza dello svincolo; questi sono i punti che
oggi il Consiglio deve esaminare.
Posso dire che abbiamo lavorato con serietà non per essere
considerati i primi della classe, ma perché siamo stati noi i primi
ad aver preso queste decisioni e siamo noi i primi a credere nella
validità di questo discorso.
Questo studio mi è stato richiesto dal Ministero dell'Ambiente
e, non appena il Consiglio lo avrà approvato, mi farò premura di
inviarglielo. Sono sicuro che le importanti decisioni di questo
nuovo e giovane Ministero a salvaguardia dell'ambiente e del futuro
dei nostri figli saranno un valido e concreto contributo alla
risoluzione del problema e mi auguro che questo Ministero non si
limiti a predisporre solo leggi-quadro, che sono ottime nelle
intenzioni ma scarsamente incisive nel concreto, perché lasciano il
tempo che trovano. Grazie.
Si dà atto che alle ore 9.58 assume la Presidenza il
Vice-Presidente DE GRANDIS.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Dopo l'introduzione del Presidente della
Giunta e la relazione del Presidente della R.A.V., Consigliere
Marcoz, ritengo opportuno sottolineare alcuni concetti che forse
sono già stati espressi.
Dalla prima indicazione, della quale si è discusso in questo
Consiglio regionale rispetto alla scelta autostradale nel 1980, si
è proceduto per successive tappe fino al risultato di oggi. Le date
sono state ricordate dal Presidente della Giunta.
In questi 7 anni di studio e di elaborazione, la volontà
iniziale di collegare Aosta con il traforo del Monte Bianco con
un'autostrada si è rivelata come un'intuizione ed un'idea fondata.
Già allora, nel 1980, chi era favorevole (e noi lo eravamo) diceva
che era necessario inserire la Valle d'Aosta nella rete
autostradale europea. Si è detto e ripetuto, come io ripeto anche
oggi, che manca un tassello di 42 chilometri alla carta delle
autostrade europee che sono già state costruite, che sono in
costruzione o che stanno per essere messe in esercizio.
Naturalmente l'esecuzione di un'opera autostradale comporta
problemi notevoli, soprattutto in un sito come quello dell'alta
Valle d'Aosta, così particolare e con particolari problemi
ambientali, geologici, di fauna e di flora.
Le alternative all'autostrada che allora venivano proposte
erano: l'ipotesi ferroviaria (che il Presidente della Giunta ha già
ricordato non essere alternativa in assoluto all'autostrada, nel
senso che la nostra volontà di costruire l'autostrada non preclude
affatto la realizzazione di un'ipotesi ferroviaria, per la quale,
anzi, la Giunta regionale ha incaricato gruppi di studio
specializzati di effettuare delle valutazioni idonee),
l'ampliamento della strada statale e l'ipotesi di una strada
camionale.
Ebbene, già valutazioni che noi facevamo alcuni anni fa dicevano
che l'unica possibilità di un collegamento celere, adeguato ai
tempi e che avesse tutte le giustificazioni, non poteva essere che
il collegamento autostradale.
Queste stesse valutazioni noi le ritroviamo oggi, a 7 anni di
distanza, negli studi di tipo economico che analizzano il rapporto
costi-benefici e negli studi sull'impatto ambientale. È
interessante leggere le affermazioni che dicono come l'eventualità
di un collegamento ferroviario sia sì possibile, ma remota, proprio
in funzione delle politiche portate avanti nel campo ferroviario
dalla Francia, dall'Italia e dalla Svizzera, in questo settore
dell'Europa nel quale è appunto inserita anche la Valle
d'Aosta.
Anche l'ipotesi dell'ampliamento della strada statale, con la
costruzione di svincoli più o meno all'altezza di ogni centro
abitato, o di ogni centro abitato importante, comporta un consumo
di terreno agricolo che può essere paragonato e anzi giudicato
decisamente superiore all'utilizzo, inteso come spreco di terreno
agricolo, dell'autostrada.
L'ipotesi della camionale dimostra anch'essa la sua labilità,
perché, non essendo altro che un'autostrada con una sezione più
ridotta, proprio per questo dimostra di non eliminare nessuno dei
problemi dell'autostrada, salvo poi apportare, rispetto ad essa,
minori benefici.
Mi premeva sottolineare questi aspetti per giustificare che la
scelta ipotizzata è stata poi confortata anche da elementi di fatto
oggettivi, forniti da studi svolti sul progetto esecutivo e che
l'ipotesi della scelta autostradale ha poi tradotto in pratica.
Il Presidente della R.A.V., Consigliere Marcoz, ha già accennato
alle valutazioni del Comitato scientifico sull'impatto ambientale
dell'opera. C'è tutta una serie di osservazioni diffuse di natura
idrogeologica e idrologica, ed altre che si riferiscono alla flora
e alla fauna, che portano ad individuare i 4 punti nodali che sono
stati ricordati dal Consigliere Marcoz.
Nei confronti di questi 4 punti (il viadotto di Aymavilles, il
viadotto di Runaz in Comune di Avise, la variante di Morgex e la
discesa dal Traforo verso Courmayeur) il Comitato ha proposto delle
alternative che la Giunta regionale intende recepire proprio perché
permettono un migliore inserimento dell'opera, con minori impatti
di natura acustica, ambientale e paesaggistica.
Il problema della barriera di Morgex non può, ovviamente, essere
risolto, proprio perché ci sono delle pendenze che devono essere
assolutamente rispettate. La pendenza dell'autostrada tra
Courmayeur e Morgex è già quella massima consentita dalle norme, ne
consegue che un ulteriore abbassamento della barriera di Morgex
comporterebbe un aumento di questa pendenza, rendendo così
l'autostrada non più conforme alle norme vigenti.
Naturalmente potranno essere esperiti altri accorgimenti di
diversa natura per un migliore inserimento ambientale della
barriera di Morgex.
La volontà politica della Giunta e della maggioranza è orientata
verso l'accoglimento di queste osservazioni, anche se dovessero
comportare un certo aumento dei costi, ovviamente molto contenuti
rispetto al costo globale dell'opera. Il nostro intendimento quindi
è quello di realizzare un'opera bene inserita nell'ambiente in cui
essa dovrà vivere ed operare.
Vorrei ancora esprimere un concetto relativo all'equilibrio
globale che ci deve essere in tutte le attività umane, nella vita e
nell'evoluzione stessa dell'uomo, rispetto al suo territorio. Ogni
attività dell'uomo può diventare una violazione del territorio e
dell'ambiente in cui egli opera. È chiaro che noi non possiamo
accettare le tesi dei "verdi" oltranzisti che vorrebbero che l'uomo
stesse soltanto "a vedere la natura, lasciandola vivere e
sviluppare da sola, senza intervenire".
Noi sosteniamo piuttosto un intervento più equilibrato
dell'uomo, dell'uomo che deve vivere, della civiltà che deve
svilupparsi, anche se, ovviamente, nel rispetto dell'ambiente:
questo è il concetto che ci ha ispirati nella proposta di questa
opera.
Ed ancora, come già ricordava il Presidente della R.A.V.,
occorre sottolineare ed accettare il concetto di "monitoraggio"
dell'opera autostradale, non soltanto per quest'opera, ma per tutte
le opere.
Negli anni scorsi, non solo in questa Regione ma dovunque, tutti
hanno avuto la tendenza a costruire delle opere ed a considerarle
concluse non appena completate. Invece l'opera va gestita e fatta
vivere continuamente nell'ambiente in cui essa è situata, e quindi
va adattata momento per momento. In questo senso, quindi, intendo
sottolineare l'importanza di questo concetto.
Non credo di avere altro da aggiungere; non entro ovviamente nei
particolari delle relazioni scientifiche e tecniche, sulle quali i
signori Consiglieri hanno già potuto soffermare la loro attenzione
ed esprimere ampiamente le loro opinioni nelle sedute delle
Commissioni consiliari che si sono svolte nelle settimane e nei
giorni scorsi.
PRESIDENTE:
Raccomanderei ai Consiglieri di volersi
iscrivere per tempo, per consentirci di dare un migliore ordine ai
nostri lavori.
Ha chiesto la parola il Consigliere Sandri; ne ha facoltà.
SANDRI (N.S.):
Come è stato sottolineato da qualcuno
all'inizio di questa discussione, siamo di fronte ad una grande
scelta che sicuramente inciderà sulla vita dei nostri figli.
A dimostrazione del fatto che si tratta di una scelta politica e
non tecnica, credo che si possa citare la differente immagine della
Valle d'Aosta che noi di Nuova Sinistra abbiamo rispetto a quella
della maggioranza. È da questa immagine della Valle d'Aosta,
infatti, che sono nate tutte le scelte e tutte le varie posizioni
sull'autostrada.
Da una parte esiste una maggioranza che riprende un concetto
presentato dallo Janin nel 1968, di una Valle d'Aosta che può
essere moderna, sviluppata, rigogliosa e ricca, soltanto attraverso
la propria posizione geografica e quindi attraverso il defluire di
un "pactole", cioè di un passaggio di oro, di traffici e di merci,
tralasciando così tutta una tradizione di storia legata alla
cultura ed alla capacità creative di un popolo.
Noi, invece, come dice un altro storico, crediamo che la Valle
d'Aosta sia "una personalità collettiva" con caratteristiche
peculiari, particolarmente linguistiche e storiche, e che in tale
senso debba essere ulteriormente sottolineata. Quindi, a mio e a
nostro parere, non ci deve essere un attraversamento continuo che
faccia violenza a questo territorio, ma devono essere messe in atto
tutte le capacità per riuscire a sfruttare le sue caratteristiche
umane e territoriali per trasformare la Valle in un'isola non
"economica", ma differente dagli altri Paesi vicini e capace di
confrontarsi con essi proprio perché sa presentare le proprie
differenze come ricchezza.
È evidente che questa impostazione politica ha portato ad una
scelta diversa, ma quello che noi troviamo più strano è il fatto
che questa scelta politica non è affatto una scelta storica della
Valle d'Aosta. La storia della Valle d'Aosta, infatti, non è mai
stata quella di un Paese che ha accettato i "diktat" degli
interessi internazionali.
Sempre lo Janin dice: "La grande aspirazione delle popolazioni
locali di avere meno ghiaccio sulle spalle si realizzerà insieme al
bisogno che l'economia internazionale ha di ridurre i tempi di
congestione di questa strada"; per cui è evidente, anche in chi ha
sempre propagandato questa idea, che esiste un interesse
internazionale che ci sovrasta e che ci ha imposto determinate
scelte.
Questa circostanza è sottolineata (ed è interessante questa
conferma di giudizio a distanza di oltre 18 anni) anche dal
reporter del Comitato scientifico per lo studio sull'impatto
ambientale che dice: "Gli obiettivi principali dello studio sono
quelli di individuare le azioni più idonee affinché l'opera, la cui
motivazione di fondo è soprattutto di ordine internazionale e
nazionale,...", per cui la maggioranza che ci ha imposto queste
scelte ha accettato di subirle per motivazioni di carattere
internazionale e nazionale che non rispettano assolutamente la
stessa identità politica della nostra Valle.
Questa particolarità si vede ancor di più osservando il modo in
cui è nata questa autostrada, senza un piano, senza una
pianificazione.
In un articolo pubblicato l'anno scorso in una rivista qualcuno
ha detto che dal 1973 in poi è trascorso un decennio privo nella
maniera più assoluta di programmazione, privo di qualunque scelta
programmatoria relativa al territorio. L'ultimo piano relativo al
territorio risale al 1973, per cui è da 14 anni che non sappiamo
che cosa la maggioranza regionale vuole fare del territorio della
Valle d'Aosta! Si sono effettuati solo interventi mirati per
soddisfare gli interessi di determinati gruppi economici o
politici!
Non abbiamo una pianificazione territoriale, ma non abbiamo
neppure una pianificazione relativa ai trasporti. Questo Consiglio
ha approvato, non molto tempo fa, la proposta di una conferenza sui
trasporti, di un piano trasporti per studiare la situazione, visto
che esistono dei progetti non alternativi, ma sicuramente di grande
impegno (forse alternativi sotto l'aspetto economico possono essere
il tunnel Martigny-Aosta e l'autostrada), mentre oggi
,
prima
di aver discusso in termini pianificatori sui trasporti, ci
troviamo a dover già fare delle scelte conclusive sul problema
autostradale.
Credo che questo spregio della programmazione sia sottolineato
dal peso, notevole anche in termini fisici, delle relazioni che
hanno accompagnato, nel 1980, l'approvazione delle 39 pagine del
progetto di massima e le circa 50 pagine della relazione economica
delle valutazioni di utilità. Quelle pagine tra l'altro erano piene
di errori, come era stato segnalato da una associazione
ambientalistica valdostana, perché, molto furbescamente, si
facevano paragoni tra i 54 chilometri che comprendevano anche la
circonvallazione di Aosta ed i 34 chilometri del tratto tra Sarre
ed il tunnel del Monte Bianco, per cui i tempi di percorrenza erano
chiaramente aumentati, per quanto concerne la viabilità normale, a
causa dell'attraversamento della Città di Aosta.
Oggi ci troviamo di fronte a questa scelta con la scorta di un
po' più di materiale ma, come vedremo nel prosieguo del mio
intervento, con dei gravi errori, formali e concettuali, e comunque
senza una valutazione economica, non strettamente legata
all'autostrada, ma riferita agli eventuali benefici che potrebbero
derivare alla Valle d'Aosta in conseguenza di queste scelte,
sempre, ovviamente, che di benefici si possa parlare.
Il Presidente della Giunta diceva che le prime motivazioni
fondamentali che stanno alla base di quest'opera, sono di natura
economica: benissimo, allora andiamo a vedere quali sono i benefici
economici che si possono ottenere dall'autostrada. Io credo che le
opere stradali non siano fondamentali per il decollo economico di
una regione. Esiste in Valle d'Aosta un brillante esempio in tal
senso, che nessuno, come dice giustamente il nostro Presidente, ha
mai citato e che è rappresentato dalla Comunità del Grand-Combin: è
una Comunità Montana che ha sempre avuto delle grosse difficoltà
economiche ma che, dall'apertura del tunnel del Gran S. Bernardo,
non ha ottenuto la benché minima opportunità di un decollo
economico. Perché? Perché il decollo economico abbisogna certamente
di una certa viabilità, ma anche di tutta una serie di altre
strutture....
TAMONE
(fuori microfono): Ma se non c'è neanche la
viabilità! Che cosa vuoi fare?
SANDRI (N.S.):
Il problema, quindi, è di vedere quali
sono le compatibilità economiche.
Il Presidente diceva che l'autostrada è uno degli strumenti
fondamentali per sviluppare il turismo in alta Valle. Vicino a noi,
in Svizzera, esiste un atteggiamento un pochino più pedante e forse
più noioso, ma anche più preciso e puntuale (del resto si dice che
gli svizzeri siano degli "orologiai") nell'affrontare questi
problemi per cui, per esempio, quando hanno dovuto costruire un
tratto della Nazionale n. 1, tra Lovenberg ed Iverdon, che
interessa la località di Gruyère, si sono messi a studiare le
possibili influenze economiche che un'autostrada avrebbe potuto
portare in una Regione marginale e piuttosto montagnosa.
Tralascio la parte relativa alle altre strutture industriali,
che sarebbe anche interessante, ma sulla quale non credo di poter
riuscire a dire tutto quello che vorrei in una sola ora, e vengo al
turismo, nel merito del quale questo studio dice: "C'est avant tout
le tourisme des excursions et des résidences secondaires qui sont
ainsi favorisées".
Noi quindi abbiamo una politica della Giunta regionale che dice
di voler incentivare il turismo alberghiero, il turismo della
seconda casa, che vuole evitare che la gente parta da Milano, venga
a sciare e poi riparta senza lasciare il giusto "dovuto" alla
nostra Regione, però nel campo dei trasporti fa delle scelte che
favoriscono proprio ciò che essa intende evitare! Se noi infatti
riduciamo i tempi di percorrenza in maniera drastica rispetto a
quelli attuali, sicuramente le code che siamo abituati a vedere la
domenica aumenteranno, ma quel flusso di persone e di cose non si
trasformerà in un beneficio economico per la nostra Regione.
Già d'estate, infatti, anche solo nelle nostre valli laterali,
abbiamo dei grandi disastri turistici cagionati da quella marea di
gente, insopportabile per il nostro territorio, che arriva, fa
tutta una serie di interventi e lascia immondizie e devastazioni di
ogni genere, ma che, in termini economici, ci porta assolutamente
molto poco.
Votando questo progetto esecutivo noi dobbiamo sapere che
andiamo proprio in questa direzione, per cui il turismo che sarà
favorito non sarà quello alberghiero, né quello di coloro che si
fermano per fare una settimana bianca, ma sarà favorito il turismo
di escursione! Non solo, ma c'è anche il rischio che il turismo
proveniente dall'estero, che prima si fermava a Courmayeur,
trovando una linea di deflusso, possa anche uscire dalla Valle
d'Aosta.
Da questo punto di vista è interessante (sempre questi svizzeri
puntigliosi!) pensare all'esempio di Andermat: "Depuis l'ouverture
du tunnel du Gottard les nuits d'aubergement sont tombées de 41.000
en 1980 à 29.000 l'année passée (si parla del 1985). En raison de
l'accès rapide beaucoup de personnes, du nord-ouest de la Suisse et
même de l'Allemagne du sud, se déplacent des fois à Andermat lé
même week-end de sorte qu'ils économisent les frais d'hôtel".
Questa citazione, presa dal giornale "Luzerne-noist-enacricten"
del 25 giugno del 1986, testimonia di un'esperienza nella quale
l'autostrada o un'opera stradale come il tunnel del S. Gottardo ha
portato dei danni diretti a livello turistico, visto che si è scesi
quasi alla metà dei pernottamenti in albergo. Queste
considerazioni, ovviamente, sono state fatte in riferimento alla
ipotizzata crescita del turismo in alta Valle.
Si diceva anche che noi possiamo ricavare dall'autostrada delle
utilità economiche per i residenti. Sicuramente ci sarà qualcuno
che ne ricaverà dei vantaggi economici, però è anche vero che in
questo modo distruggeremo un'economia fatta di piccoli
imprenditori, legati alla strada statale, che ne trarranno
sicuramente dei gravissimi danni. Questa gente non avrà alcuna
opportunità di trasferire i propri guadagni dall'attuale flusso a
quello turistico di domani lungo l'autostrada, perché, checché ne
pensi qualcuno della maggioranza, quel flusso turistico passerà di
preferenza attraverso l'autostrada, o almeno così ci dice la
relazione del SISPLAN.
Si diceva all'inizio, e lo ha confermato anche il Presidente
della Giunta, che non è mai stata trovata un'alternativa seria al
progetto autostradale per risolvere il problema dei T.I.R.;
Possiamo concordare sul fatto che una camionabile o l'adattamento
della statale, fatto costante l'attuale passaggio di T.I.R. o con
qualche leggero aumento previsto in futuro, non siano delle
alternative molto valide, forse anche perché non sono state
studiate in modo sufficiente.
Tuttavia non è stata affrontata la vera alternativa, cioè la
riduzione del passaggio dei T.I.R.. Basta evitare le leggi come
quelle che sono state fatte e che favoriscono il traffico dei
T.I.R., basta ridurre i favoritismi che si fanno in termini di
abbonamento per determinate categorie di T.I.R., ed intervenire,
secondo me, con le capacità peculiari della Regione Valle d'Aosta,
per disincentivare anche fiscalmente il passaggio dei "poids
lourds" attraverso la nostra Regione.
Questa scelta non è mai stata studiata e noi non abbiamo mai
avuto alcun intervento da parte della Giunta perché si studiasse,
almeno da un punto di vista legislativo, normativo e pratico,
questa scelta! Eppure si tratta di una scelta che è nata in casa
dell'Union Valdôtaine nel 1979, perché infatti "Le Peuple
Valdôtain" era stato chiarissimo su questo punto e credo che si
trattasse di un'idea del compianto Bruno Salvadori (non so se
qualcuno mi vuole confermare questa supposizione).
Credo che questa scelta sia stata cambiata proprio nel 1979, e
non si capisce bene per quali motivi, ma credo che sia stata
abbandonata senza che fosse mai stata studiata con una certa
serietà. Anzi, con l'intervento sull'autoporto, noi abbiamo potuto
constatare che si è operato in un senso completamente diverso.
Questo è un "suicidio" in termini economici e quando faremo
l'analisi del SISPLAN ne vedremo anche le ragioni.
Il Presidente della Giunta diceva poi che questa scelta è stata
fatta per delle ragioni di tipo ecologico. È interessante questa
motivazione, perché credo che con essa il Presidente della Giunta
abbia confermato che oggi esiste un problema di polluzione, di
inquinamento dell'acqua, dell'aria, dei terreni e di inquinamento
da rumore; è altresì interessante che abbia confermato che oggi,
facendo determinati interventi, si vadano a ridurre ulteriormente
le zone agricole e forse che si rischi di arrecare dei danni ad
alcune zone protette dalle leggi nazionali e regionali.
Però, santo Iddio!, anche nell'ultimo Consiglio regionale ci
siamo resi conto che, intorno a questi problemi economici, sia
l'ANAS che la Regione non hanno fatto assolutamente niente. La
valutazione di impatto ambientale del rapporto del Comitato
scientifico, come ci è stato confermato esplicitamente l'altro ieri
in sede di Commissione dal prof. Karrer, dice che oggi, nel 1987,
esistono dei grossi problemi di impatto ambientale nei confronti
dei quali però non è stato fatto assolutamente niente! E noi
aspetteremo l'autostrada per intervenire sui problemi
dell'inquinamento acustico, sui problemi dell'inquinamento
dell'aria e dell'ambiente?
Io credo che si tratti di due problemi diversi, però la voglia
di aspettare e di sottomettere tutto al passaggio dell'autostrada
per interessi sottomessi alle grandi scelte internazionali, ci
porta a concludere che non si fa assolutamente niente!
Nel penultimo Consiglio il Consigliere Baldassarre, che ha
avanzato la stessa richiesta anche in questo Consiglio, ha dovuto
chiedere, quasi per piacere, che fosse messa una segnaletica molto
evidente in una curva estremamente pericolosa, perché nessuno si
era mosso prima e nessuno della maggioranza aveva mai detto che
bisognava intervenire lungo la statale per evitare incidenti!
Sembrava infatti che fosse ormai diffuso il convincimento che
questa statale sia ormai persa!
ROLLANDIN (fuori microfono):
Puoi chiedere al Presidente
del Consiglio se non abbiamo mai avanzato delle richieste! Un conto
è dire certe cose ed un conto invece è farle! Se l'ANAS non è
intervenuta, non significa che noi non le abbiamo chiesto di
intervenire!
SANDRI (N.S.):
Sicuramente però il nostro Presidente
della Giunta e la nostra Giunta hanno dimostrato in molti settori
una notevole capacità per imporsi anche di fronte a degli organismi
statali e noi abbiamo il dubbio che le capacità di pressione
sull'ANAS non siano state sufficienti. È una questione politica ed
io credo che forse si "sarebbero potute rompere le scatole" in
maniera più decisa!
Noi di Nuova Sinistra forse siamo abituati ad operare in questo
senso, però credo che anche il Presidente della Giunta abbia una
notevole capacità di intervento e quindi io penso che nei confronti
dell'ANAS si possano fare interventi più seri e decisi.
Per esempio, per quanto concerne il problema delle barriere
antirumore lungo l'attraversamento della città di Aosta o degli
altri centri, credo che non sia stato fatto assolutamente niente,
malgrado siano state presentate numerose petizioni al Consiglio
comunale di Aosta e a diversi organismi regionali.
Può anche essere vero che l'aver studiato a fondo i vari tipi di
impatto ecologico può contribuire a ridurre notevolmente l'impatto
dell'autostrada, ma ciò non toglie che esiste un analogo problema
per la statale, che deve essere ugualmente affrontato.
Non è detto che non si possano ottenere migliori risultati,
specie se si punta all'origine: se è vero che la fonte di
inquinamento è il traffico dei "poids lourds", io credo che sarebbe
opportuno intervenire proprio nei confronti di questo tipo di
traffico.
Citerò per l'ennesima volta la circostanza che Regioni alpine
simili alla nostra, come l'Austria e come la Svizzera, sono state
molto più intelligenti di noi da questo punto di vista ed hanno
regolamentato drasticamente, come infatti lamentava anche
l'Amministratore delegato della Società che gestisce il Traforo del
Gran San Bernardo il peso ed il passaggio dei T.I.R. Per esempio di
notte i T.I.R. non possono viaggiare in Svizzera e quindi lì non
possono accadere disgrazie simili a quella che si è verificata
l'altro giorno presso l'Ospedale di Aosta. Qui da noi, invece, sino
a qualche tempo fa veniva consentito il loro passaggio anche
durante la domenica.
Si tratta solo di aprire gli occhi: se popolazioni alpine come
la nostra hanno fatto questo tipo di scelta, perché non dobbiamo
farla anche noi? Forse vogliamo fare i primi della classe? Secondo
me, invece, come diceva il Consigliere Marcoz, bisognerebbe sì
essere i primi della classe, però nel fare le migliori valutazioni
sull'impatto ambientale e sapendole anche poi realizzare in modo
conseguente, cosa della quale non sono assolutamente convinto.
Io credo che l'Assessore Fosson abbia fatto un "lapsus" quando,
parlando della ferrovia, e citando il rapporto del Comitato
scientifico, ha detto che si tratta di una soluzione che va molto
in là perché le scelte dei Paesi a noi vicini vanno in direzione
diversa rispetto alla scelta ferroviaria. Credo che si sia trattato
di un "lapsus" quantomeno nel citare la Svizzera che, pur essendo
sempre abbastanza prudente, grigia e noiosa, approfondisce
notevolmente i problemi. Essa ha fatto un piano (Raid mill), per il
quale si prevede che nel 2000 l'80% o 90% delle merci viaggerà su
treno; sulle grandi distanze, invece, viaggerà in questo modo
praticamente il 100% delle merci.
La Francia, invece, ha operato una scelta per la quale oltre il
60% delle merci saranno trasportate per ferrovia. In Italia siamo
solo al 20%!
Dato che per nostra fortuna ("nostra" di "ecologisti, verdi e
oltranzisti", come ci chiama l'Assessore Fosson) verranno abbattute
le barriere, credo che allora ci sarà anche una certa commistione
fra queste percentuali e può anche darsi che la Francia scenda dal
60% al 50%, ma sicuramente la percentuale dell'Italia dovrà salire
ben oltre il 20% di merci trasportate per ferrovia. Questo,
ovviamente, non accadrà nel nostro interesse, o perché il
Consigliere Giovanni Sandri o gli "assatanati verdi" riusciranno a
prendere il potere, perché siamo molto lontani da questa
possibilità, ma per un evidente interesse economico.
All'ultima conferenza sui trasporti che si è tenuta a Roma non
oltre un mese fa, la Confindustria ha chiesto di potenziare le
ferrovie, perché il costo del trasporto su strada è insostenibile
per la nostra economia e non possiamo essere concorrenziali con i
Paesi vicini, con la Francia e con la Germania, che hanno dei costi
di trasporto molto minori: quando noi facciamo qualcosa che ci
viene a costare 100 lire e poi dobbiamo aggiungere altre 30 o 40
lire per il costo del trasporto, non siamo più concorrenziali.
Se qualcuno si ricorda, era lo stesso discorso che si faceva
qualche anno fa per la COGNE, quando si diceva che l'azienda era
ormai decotta perché il costo del trasporto del carbone e del
rottame la penalizzavano enormemente nei confronti di altre
industrie siderurgiche! Per fortuna la specializzazione della
COGNE, malgrado gli interventi dell'EGAM, ci ha concesso un futuro
un po' diverso!
A nostro avviso, quindi, queste motivazioni di carattere
economico ed ecologico non stanno in piedi. E non stanno nemmeno in
piedi quando si affrontano i temi più concreti del progetto
esecutivo.
Noi abbiamo in discussione il progetto esecutivo del raccordo
autostradale valdostano tra il sistema tangenziale di Aosta ed il
traforo del Monte Bianco; allegati a questo oggetto, che noi
dovremmo votare, abbiamo uno studio SISPLAN di traffico, terza
stesura dell'ottobre del 1986, che comprende ed integra le stesure
precedenti; abbiamo inoltre, prego di prestare particolare
attenzione alle parole che seguono, lo studio idrologico, la
relazione geotecnica, le prove geotecniche...
"Il Presidente della Giunta regionale," leggo dalla relazione:
"Ha altresì chiesto di iscrivere all'ordine del giorno della
prossima adunanza consiliare l'esame e l'approvazione del progetto
del raccordo autostradale valdostano tra il sistema tangenziale di
Aosta ed il traforo del Monte Bianco".
Ma noi non siamo in grado di affrontare questo dibattito e di
fare questa valutazione, perché ci mancano alcuni elementi
fondamentali per poter approvare un progetto esecutivo!
Intanto, sono stati persi, non ci sono, o sono stati modificati
gli 800 metri di questo progetto esecutivo tra il piazzale del
traforo ed il piazzale di La Palud e noi non abbiamo nessuna
documentazione di come sarà fatto quel pezzo: non esiste nessuna
documentazione!
Io sono rimasto molto stranito quando in Commissione ci hanno
parlato di una galleria elicoidale con un buco di 3 metri di prova
per saggiare il terreno. Però, se si va a vedere tutto il materiale
che è stato presentato alla Presidenza del Consiglio e che è
allegato a questo progetto, non esistono i primi 800 metri! Esiste
tutta una serie di studi, di progetti esecutivi e di valutazioni,
dal curvone di La Palud in giù! Anzi, per molti aspetti, c'è
soltanto quanto può interessare dal piazzale delle Funivie della
Val Vény in giù!
Ne consegue che, come Consiglio regionale, noi non sappiamo che
cosa approvare in riferimento al tratto precedente. Scusatemi, ma
fare una galleria elicoidale non è certamente una cosa da poco!
Fare una galleria elicoidale all'interno del Monte Bianco, del
quale abbiamo festeggiato "in pompa magna" lo scorso anno il
bicentenario della conquista, non è una cosa da poco, perché il
monte è un patrimonio internazionale anche dal punto di vista
fisico, perché metà è italiano e metà è francese! È inoltre un
patrimonio internazionale anche dal punto di vista alpinistico!
Ebbene, noi, di questi primi 800 metri non sappiamo
assolutamente niente! Ma questo è solo l'inizio.
Dallo studio dell'impatto ambientale abbiamo 4 varianti che
interessano 8 chilometri di strade all'aperto, cioè tratti non in
galleria, per cui noi non sappiamo quale sarà il tracciato di circa
metà del tratto esterno, quindi visibile! Non abbiamo un progetto
esecutivo! Abbiamo degli studi di fattibilità generici, ma non
abbiamo i progetti esecutivi, mentre noi siamo chiamati a discutere
il progetto esecutivo! Come si può decidere su questo problema?
Ma non è tutto. Nella deliberazione, ad esempio, si cita: "che i
Comuni di Jovençan, Sarre, Aymavilles, Saint-Pierre, Villeneuve,
Introd, Arvier, Morgex, La Salle, Pré-Saint-Didier e Courmayeur
hanno espresso parere favorevole, pur con alcune riserve".
Tutti sanno che il Comune di Saint-Pierre ha invece deliberato
il 5 gennaio di ribadire (quindi vuol dire che l'aveva già detto
una volta, e non si capisce perché questa circostanza non sia
scritta nelle premesse della delibera) "in modo netto ed
inequivocabile il parere negativo alla soluzione progettuale
proposta al cosiddetto Svincolo Ovest di Aosta del raccordo
autostradale tra Aosta e Courmayeur".
C'era poi un'interessante relazione, citata anche in Commissione
dal Consigliere Tamone, della quale, però, parlerò più avanti.
Sembra che il Comune di Courmayeur, anche se questi dati sono
meno certi, abbia approvato una delibera che praticamente boccia
questo tracciato che non esiste e richiede quella galleria
elicoidale per la quale è già stata assunta qualche iniziativa da
parte della R.A.V.; però anche il Comune di Courmayeur, secondo la
relazione, aveva espresso parere favorevole e quindi non ci siamo
di nuovo.
Secondo me noi dobbiamo essere realistici e dobbiamo guardare i
problemi che si presentano e dobbiamo cominciare a dire che oggi
non siamo in grado di affrontare questo discorso!
Preannuncio che presenterò un ordine del giorno con il quale
chiederò un rinvio dell'approvazione del progetto esecutivo perché,
a mio parere, non si può fare una scelta in questo senso prima
della Conferenza regionale sui trasporti, prima cioè di aver deciso
quali sono le grandi linee ed aver fatto un esame complessivo delle
prospettive relative alla Valle d'Aosta, secondo quelle premesse
che ho già indicato.
In ogni caso è interessante affrontare la documentazione che ci
è stata fornita, relativa a questo oggetto. Esaminiamo innanzitutto
lo studio SISPLAN che è molto importante perché in Italia, stando
almeno alle informazioni in mio possesso, però questa circostanza
mi è stata confermata l'altro ieri in Commissione, i finanziamenti
per un'autostrada che non abbia una redditività dell'8% non sono
possibili. Questo studio ci dice che la redditività della nostra
autostrada dovrebbe essere del 9%, e quindi abbiamo il margine di
un solo punto sul minimo consentito. Questo studio è alla sua terza
stesura (Bologna 1986) ed integra le stesure precedenti.
È opportuno fare un'analisi che io ho già fatto in Commissione
con il responsabile del SISPLAN il quale mi ha confermato alcune
cose piuttosto interessanti.
Bisogna sempre tener presente che le cifre citate in questo
studio economico sono in "lire costanti riferite al 1985", ciò
significa che tutto deve essere inteso in "lire del 1985".
Pertanto, se noi vogliamo rapportare il tutto alle lire del 1987,
dobbiamo moltiplicare quelle cifre per l'indice dell'inflazione del
1985 e per quello del 1986...
ROLLANDIN (fuori microfono):
Si tratta di un aumento
piuttosto contenuto.
SANDRI (N.S.):
Sì, però bisogna aumentare tutte le cifre
di una certa percentuale che ognuno di noi può scegliere grosso
modo fra l'8% ed il 10%.
Ovviamente, se l'autostrada sarà iniziata nel 1987 avremo certi
valori, se invece verrà iniziata nel 1989 ne avremo degli altri: si
tratta comunque di una precisazione di fondamentale importanza.
Questo studio è abbastanza interessante perché ha cercato di
costruire un modello di ripartizione del traffico tra il traforo
del Monte Bianco, in direzione di Aosta, e quello del Fréjus.
Ho già riferito in Commissione che la Regione Piemonte, quando
decise l'autostrada per la Valle di Susa, commissionò all'IRES
(Istituto di Ricerche Economiche e Sociali), all'ELLETTROCONSULT e
all'Assessorato regionale ai Trasporti e alla Viabilità, uno studio
di circa 300 pagine, pubblicato dalla Franco Angeli Urbanistica,
nel quale venivano presi in considerazione 10 punti di frontiera,
tra il Piemonte, la Valle d'Aosta e la Lombardia con il resto
dell'Europa. Noi, invece ne consideriamo due soli: quello del Monte
Bianco e quello del Fréjus.
Nel nostro studio, ad esempio, non si citano i passaggi
ferroviari di Modane e di Domodossola che, per quanto concerne le
merci, sono ambedue molto importanti, e non si cita il Gran San
Bernardo, del quale si dice semplicemente: "Valutazione:
trascurabile". Però, quando si vanno ad affrontare le cose in
maniera un pochino più seria ci si rende conto che la ripartizione
del traffico veicolare tra la statale e l'autostrada (70% per le
autovetture e 40% per le merci) non è stata fatta in maniera
analitica. Queste percentuali (70% e 40%) sono frutto di un
ragionamento dei tecnici del SISPLAN, ma non hanno validi elementi
di supporto.
Questo ci è stato confermato in Commissione, perché, alla mia
domanda sull'attendibilità di queste cifre (5%?, 10%?), mi è stato
risposto: "Forse siamo intorno al 10%". Questa è l'attendibilità
del piano SISPLAN!
Se qualche Consigliere ha interesse a seguire questa analisi più
dettagliata, può notare che a pagina 24 si dice: "Il 44% delle
vetture ed il 37% del traffico merci, attualmente transitante
attraverso il Fréjus, si trasferirà sull'itinerario del Monte
Bianco". Credo che si tratti di cifre molto interessanti, perché
dimostrano il fallimento della Società del Fréjus. Sarebbe anche
interessante, da parte nostra, comunicargli la loro stessa prossima
fine! Però queste cifre sono sicuramente "gonfiate" rispetto alla
vera situazione.
Perché posso dire che sono gonfiate? Perché l'ing. Stagni del
SISPLAN ha confermato che non ha minimamente considerato
l'evoluzione del traffico sull'itinerario di Susa derivante dalla
costruzione dell'autostrada in Val di Susa, che del resto è già in
costruzione e parzialmente già in esercizio.
Il miglioramento della rete stradale in Valle di Susa non è
stato preso in considerazione dal SISPLAN nell'effettuazione di
questo studio e di questa analisi economica sul traffico. Questa è
l'attendibilità di questi nostri consulenti!
Il peggio però deve ancora arrivare. Alla pagina 27 di questo
studio, che non so quanto sia costato, ma sicuramente qualche
decina di milioni, si parla dei benefici connessi al risparmio di
tempo e vi si dice: "Mentre è ovvio che il tempo risparmiato dagli
autotrasportatori di merci e dalle persone che in autovettura si
spostano per motivi di lavoro, abbia un valore monetario, assai
controversa è la valorizzazione del tempo risparmiato dagli utenti
che si spostano per altri motivi (turismo, svaghi e acquisti,
ecc.), pertanto, a scopo prudenziale, è stato considerato nullo
(ripeto: nullo), il beneficio attribuibile a tale utenza". Se poi
avete la cortesia di arrivare fino a pagina 92 potete leggere che:
"Per tener conto di ciò, riguardo alla monetizzazione del tempo
risparmiato dagli utenti delle autovetture, generalmente concordano
gli autori sul seguente metodo:
a) spostamento per lavori e affari = prodotto orario lordo per
addetto calcolabile come prodotto interno lordo nazionale su
popolazione occupata per ore/anno lavorate;
b) spostamento casa - lavoro = due terzi del calcolo
precedente;
c) spostamenti per altri motivi = un terzo del calcolo
precedente".
Ciò significa che a pagina 27 si dice che lo spostamento per
altri motivi è nullo, mentre a pagina 92 si dice che vale un terzo!
Questo è il risultato ottenuto da una relazione verificata e giunta
alla sua terza stesura!
L'ing. Stagni in Commissione ha detto: "C'è stato un errore. Nel
frattempo il CENSIS ha fatto delle inchieste dalle quali
sembrerebbe di dover considerare anche questo aspetto". Ci ha
presentato una sintesi dello studio, come se noi non fossimo in
grado di leggere tutto lo studio, e nella sintesi non c'è nessuna
correzione che dica: "Abbiamo modificato la cosa e ci siamo
dimenticati di togliere quel dato". Non c'è! Questa è una delle
testimonianze che ci possono aiutare a comprendere con quale cura
sia stato fatto questo studio!
Ma non è ancora finita! È interessante, ad esempio, verificare
quanto dice questo signore a pagina 28 a proposito delle velocità,
in autostrada, per le autovetture e per i veicoli addetti al
trasporto di merci, e delle velocità sulla Statale n. 26.
Le velocità sulla Statale n. 26 sono ovviamente riferite al
panorama "apocalittico" che deriverebbe dalle previsioni di
traffico se non si facesse assolutamente niente, se non si
intervenisse con delle limitazioni al traffico dei T.I.R. e ci si
abbandonasse al libero andamento del mercato, andando così in panne
perché si otterrebbe una velocità commerciale di 34 km/ora sia per
le autovetture che per i veicoli addetti al trasporto delle merci.
Lascio ovviamente questa previsione a chi, tra voi, di solito si
serve, sia d'inverno che d'estate, della Aosta-Courmayeur, per
verificare se una velocità di circa 34 km/ora, cioè un'ora e 5
minuti per arrivare da Courmayeur ad Aosta e viceversa, sia da
considerare realistica in base alla abituale esperienza.
La cosa interessante è che quando si parla della velocità
dell'autostrada, ci si dimentica di considerare che lì è prevista
una barriera dove tutti (T.I.R., torpedoni, autovetture e
motociclette) decelerano, magari fanno un po' di coda, pagano e poi
ripartono. Questo ovviamente provoca una perdita di tempo che non
so come possa essere quantificabile (5% o 10% di un'ora?), ma che
comunque non è stata prevista da quello studio.
Se vogliamo andare avanti in questa analisi, vi potrete rendere
conto, con tutta la calma che vorrete, che questo studio SISPLAN è
quantomeno inattendibile e che quindi a noi si presenta il dubbio
che la sua attendibilità sia costruita su dati falsi.
L'aspetto però più drammatico di questo studio è la citazione
finale delle cifre riferite ai transiti. Praticamente vi si dice
che nel 2022 (mi auguro che a quella data molti di noi siano ancora
vivi!) sotto il tunnel del Monte Bianco passeranno addirittura
18.000 veicoli! In Commissione però, lo stesso responsabile del
traforo ha detto che 18.000 transiti attraverso il tunnel non sono
fisicamente possibili! Cito le sue parole testuali: "Questa
struttura è prevista per circa 5.000 o 6.000 passaggi al
giorno".
È evidente, quindi, che noi facciamo un'autostrada prevedendo
qualcosa che ci porrà degli altri problemi e ci porrà sicuramente
il problema del raddoppio del tunnel del Monte Bianco! Noi oggi
dobbiamo sapere che, se è vera e se diamo per scontata questa
previsione, noi avremo una serie di problemi accessori molto
grossi: il primo è appunto questo.
Secondo problema: voglio vedere se le attuali strutture del
piazzale del traforo, delle dogane e degli altri servizi addetti
alla zona di confine di Courmayeur saranno in grado di sopportare
il transito di 18.000 veicoli!
Sempre ammesso, ovviamente, che questi dati siano veri.
Ne consegue o che questi dati sono stati gonfiati ad arte per
far risultare economica la scelta dell'autostrada, oppure che sono
veri, e allora dobbiamo metterci nelle condizioni per affrontare
anche le conseguenze della nostra scelta.
Sul problema dei costi faccio solo un breve "excursus" perché mi
interessa affrontare soprattutto il tema dell'impatto ambientale.
Bisogna tener conto che i costi economici sui quali è basato lo
studio SISPLAN sono in lire del 1985, decurtate di qualsiasi
revisione prezzi e senza alcuna previsione di perizie suppletive,
cioè senza alcuna previsione di spesa per eventuali imprevisti,
tranne una quarantina di miliardi.
Come giustamente mi suggerisce il Consigliere Baldassarre, noi
in Valle d'Aosta siamo abituati ad approvare perizie suppletive
quasi tutti i giorni, per cui nessuno ora è in grado di dire quanto
potrà effettivamente costare questa autostrada. La stampa
incomincia ad ipotizzare, secondo me con una certa fondatezza, una
cifra di quasi 2.000 miliardi di spesa, mentre qualcun altro parla
di circa 1.500 miliardi. Comunque siamo sempre molto lontani dalle
cifre che ci vengono fornite dalla R.A.V. e dalla Presidenza della
Giunta!
Rimanendo nell'ambito della valutazione economica io voglio
chiedere che senso ha dare per scontata la redditività di un'opera
della quale sono sbagliate sia le premesse economiche dei costi che
la metodologia di analisi.
La parte più interessante del lavoro svolto in Commissione è
stata sicuramente l'analisi del rapporto del Comitato scientifico
per lo studio dell'impatto ambientale. Credo che sia effettivamente
un vanto per la Valle d'Aosta, come ha detto il Presidente della
R.A.V., aver fatto questo studio sull'impatto ambientale, però
credo che bisognava affrontarlo con una certa serietà.
Come è già stato detto, si è discusso soprattutto sui 4 punti
che presentavano un impatto ambientale tale da costringere il
Comitato scientifico a suggerire delle profonde modifiche al
tracciato.
Queste varianti che, a quanto mi è parso di capire, sono state
recepite dalla Presidenza della Giunta, dalla R.A.V. e dalla
maggioranza, devono però essere ancora studiate. Attualmente noi
non abbiamo nessun progetto esecutivo relativo a queste varianti!
Se noi dobbiamo approvare questa deliberazione dobbiamo avere i
progetti esecutivi, altrimenti, come Consiglio, non possiamo essere
sicuri che effettivamente queste varianti verranno fatte secondo le
prescrizioni del Comitato scientifico per la valutazione
dell'impatto ambientale.
Questo nostro dubbio o sospetto appare particolarmente
importante perché, quando la S.P.E.A. ha valutato il rapporto
preliminare del Comitato scientifico, ha accettato le sue
conclusioni e, ovviamente, ha messo in cantiere una certa serie di
progetti alternativi, ma si è sempre trincerata dietro frasi del
tipo: "Le correttive verranno evidenziate negli elaborati esecutivi
delle singole gallerie". Non dà mai per scontato che certe cose
vengano effettivamente fatte, ma afferma solo: "Verranno fatte in
un momento successivo. Verranno prese in considerazione quando ci
sarà la progettazione esecutiva puntuale di ciascun
manufatto...".
Questo viene detto non solo in riferimento a modifiche di poco
conto: la separazione delle acque bianche dalle acque nere nelle
gallerie e la predisposizione in alcuni punti di sifoni per il
prelievo delle acque nere in funzione antincendio sono un problema
molto grosso, sia in termini di progettazione che di costi, ma di
esso noi, in questo momento, non abbiamo alcun progetto
esecutivo.
In Commissione poi ci è stato detto che le gallerie, che
interessano una lunga parte di questo tracciato, saranno totalmente
impermeabilizzate non soltanto nella parte superiore, ma anche in
quella inferiore: questa modificazione molto importante dal punto
di vista idrogeologico non è stata sottoposta alla procedura
dell'impatto ambientale e, soprattutto, noi non disponiamo di
nessun progetto esecutivo.
La S.P.E.A. si arroga il diritto di valutare tecnicamente tutte
le varianti possibili: questa circostanza può essere interessante,
però credo che per il nostro Consiglio sia più importante poter
avere a disposizione i progetti di questi tracciati, altrimenti non
si capisce quale progetto andremo a verificare.
Questo fatto diventa ancora più importante nel momento in cui il
prof. Karrer, Presidente del Comitato scientifico, rispondendo alla
S.P.E.A., cita alcune osservazioni fondamentali delle quali in
parte ha già parlato l'Assessore Fosson. La valutazione
dell'impatto ambientale non ha nessun senso pratico e può essere
definita come una semplice perdita di tempo, se non viene applicata
non solo al progetto esecutivo dei vari tracciati, ma anche e
soprattutto al modo in cui verranno gestiti i lavori, alle tecniche
e alle tecnologie.
Il prof. Karrer in Commissione ha parlato di una specie di
"Capitolato figurato dell'autostrada", nel senso che bisogna
assolutamente evitare che gli impatti transitori, quelli cioè
dovuti ai lavori necessari per giungere ai cantieri, alle piccole
cave, alle discariche ed ai punti di appoggio, diventino degli
impatti permanenti. Si dice questo ovviamente sulla base
dell'esperienza maturata nella costruzione di tutte la autostrade
d'Italia che del mondo. Senza una guida, senza un controllo preciso
del modo in cui procedono i lavori e senza la predisposizione non
solo di un "piano dei cantieri", come è stato detto l'altro giorno
dal prof. Karrer, ma anche di un piano dettagliato di costruzione,
noi non possiamo essere sicuri che il tema ecologico, tanto
sbandierato dalla maggioranza, si traduca effettivamente in
realtà.
Sembra che la posizione del prof. Karrer sia condivisa da tutti,
perché infatti tutti qui dicono: "Noi vogliamo attuare.. noi..".
Ebbene, il prof. Karrer parla di cose precise, parla di "un
compiuto piano di esecuzione delle opere con specifico riguardo
alla riduzione degli impatti transitori, disturbi di varia natura,
apertura di strade e piazzali di servizio, asportazione di
alberature e loro selezione ai fini della rimessa a dimora...".
Parla della predisposizione di un "abaco delle misure correttive
diffuse, privilegiando l'adozione di tecniche leggere, basate
sull'applicazione di bioingegnerie". Credo che di bioingegneria,
per quanto riguarda la regimazione fluviale per la tangenziale sud
di Aosta, non si possa proprio parlare, eppure si tratta di
interventi determinanti per poter dire che la valutazione
dell'impatto ambientale è stata effettivamente realizzata.
Ma se queste cose sono determinanti, come possiamo noi approvare
un progetto esecutivo che manca di queste misure e che è privo di
questo abaco e di un compiuto piano di esecuzione delle opere?
Sulla valutazione dell'impatto ambientale esiste comunque tutta
una serie di osservazioni che noi, come Nuova Sinistra, ci
permettiamo di fare perché purtroppo siamo già stati scottati
piuttosto di frequente da questa maggioranza: mi riferisco in
particolare al problema del reperimento dei materiali da
costruzione.
In questa seduta consiliare si discuterà degli scempi che sono
stati fatti a La Ravoire e lungo il torrente Comboé di Charvensod
per estrarre dei massi per la regimazione idraulica di alcuni
torrenti e fiumi. Noi vogliamo conoscere le intenzioni della
Giunta, della R.A.V. e della S.P.E.A. per il controllo e la
verifica delle cave che saranno aperte, dei materiali che verranno
tolti e degli studi che verranno fatti per il ripristino delle
stesse zone.
Tutto ciò infatti non ci è chiaro e non ci viene spiegato
neppure dalla valutazione dell'impatto ambientale dell'opera. Noi
vogliamo un piano delle cave, altrimenti finiremo per vedere la
Valle d'Aosta a buchi!
Qui si dice che vogliamo incentivare il turismo, ma il turismo è
anche alpinismo, signor Presidente, e alpinismo significa anche
"free-climbing" (arrampicata libera). Ebbene, noi abbiamo distrutto
due palestre di roccia! Quante se ne distruggeranno con la
costruzione dell'autostrada? Ma questo è solo uno dei problemi, ed
io non mi sento di approvare alcun progetto esecutivo se non ci
saranno chiarite queste cose.
Se i problemi sulla scelta delle tipologie costruttive
dell'autostrada sono di ordine generale, credo che poi si debba
fare una discussione anche sulle singole varianti. Per quanto
riguarda la variante di Courmayeur, ho già accennato al fatto che
non abbiamo a disposizione gli elementi che ci consentano di
immaginare che cosa verrà fatto ad Entrèves, e quindi non possiamo
iniziare alcuna discussione in merito. Sulla barriera di Morgex noi
abbiamo fatto tutta una serie di osservazioni che in parte sono
state recepite, però nessuno ha ancora risposto al Consigliere
Tonino che molto seriamente aveva avanzato in Commissione l'ipotesi
di togliere quella barriera, perché forse sarebbe possibile esigere
il pedaggio al tunnel, mentre invece la barriera di Morgex
obbligherebbe ad un'ulteriore fermata dopo soli 15 km.
La variante di Avise dal punto di vista altimetrico è
profondamente diversa, però abbiamo da una parte un progetto
esecutivo e dall'altra un semplice studio di fattibilità, per cui
non possiamo confrontare le due soluzioni. Su alcune di quelle
belle fotografie che ci sono state presentate nell'aprile dell'anno
scorso e che nascondevano l'autostrada, potremmo verificare che il
rilievo altimetrico della variante di Avise è una cosa assurda,
oscena. Io voglio discutere con il Comitato di valutazione
dell'impatto ambientale, con la S.P.E.A. e con la R.A.V. la
possibilità di trovare una soluzione che risolva la questione
dell'impatto ambientale di Avise, ma che non comporti gli scempi
che a mio parere vengono fuori dalla realizzazione della variante
prospettata.
Arriviamo ora a St. Pierre. Credo che sia interessante leggere
una parte della delibera del Comune di St. Pierre, anche perché
resti a futura memoria. Il Consigliere Tamone ha detto in
Commissione una serie di cose piuttosto interessanti: era
giustamente preoccupato della validità di questo "svincolo di Aosta
ovest", perché è poco utile per la città di Aosta, ma nel contempo
arreca grossi danni al comune di St. Pierre.
È un problema che deve essere studiato. Non è detto che questo
svincolo sia effettivamente utile. Perché? Non perché noi vogliamo
penalizzare la città di Aosta, ma perché nessuno ci ha detto, per
esempio, come sono disposti gli svincoli della tangenziale sud di
Aosta. Noi non abbiamo progetti esecutivi, non abbiamo davanti
proprio niente!
ROLLANDIN
(fuori microfono): Lo sai benissimo!
SANDRI (N.S.):
Rischiamo di avere due svincoli molto
vicini; a quanto noi ne sappiamo, c'è un "by-pass" per la città di
Aosta. Ma allora, se Aosta è comunque "by-passata", a che cosa
serve lo svincolo di St. Pierre?
Comunque il Comune di St. Pierre dice: "La soluzione progettuale
proposta è ritenuta particolarmente lesiva degli interessi agricoli
ed ambientali degli abitanti per i seguenti motivi:
- Lo svincolo incide in modo particolarmente penalizzante e
irreversibile su una zona a particolare vocazione agricola. Si
tenga presente la costituzione del Consorzio, e relativa fattoria,
detti Plan de Sarre, una delle pochissime strutture consorziali,
realizzata 10 anni fa per un miglior sfruttamento collettivo della
campagna e che sta dando risultati ottimali.
Lo svincolo autostradale proposto eliminerebbe un terzo circa
del terreno coltivato, coincidenza negativa evidente sulla
conduzione della cascina.
- Al riguardo si ricorda che la Regione concesse a suo tempo,
per la realizzazione della cascina un mutuo agevolato di cui
restano da ammortizzare 18 annualità" (questo è l'interesse
economico che si ricava nel realizzare l'autostrada!).
- "Si fa ancora presente che i terreni dei diversi consortisti
verrebbero completamente distolti dallo loro destinazione agricola,
in quanto la struttura viaria li coprirebbe per intero e quindi,
pur non essendo più consortisti, sarebbero comunque tenuti al
pagamento della rata del mutuo.
- Il medesimo discorso vale per i terreni rimanenti investiti
dallo svincolo. Trattasi di immobili a cultura specializzata,
suscettibili di dare un reddito sufficiente alla sopravvivenza
delle poche aziende agricole rimaste nella zona. Trattasi di
terreni fertili, in zona pianeggiante, di comodo accesso ai mezzi
meccanici e quindi a lavorazioni con mezzo meccanico economiche e
redditizie.
- Non si può poi negare, da parte di chi conosce la zona, che
una delle più belle praterie che si possono ancora ammirare,
percorrendo le nostre strade o visitando i nostri castelli di
Sarre, St. Pierre o Aymavilles, verrà trasformata in una serie di
strisce e di anelli asfaltati, con ripercussioni negative,
sull'immagine complessiva della zona, facilmente immaginabili.
La soluzione proposta (questa è la parte alla quale faceva
riferimento il Consigliere Tamone in Commissione) appare poi non
molto comprensibile alla luce del buonsenso comune, infatti viene
presentata come svincolo ovest di Aosta - e dista dalla città circa
7 km! Ciò è chiaramente in contrasto con quanto si legge sul
rapporto del Comitato scientifico: le uscite devono essere tali da
permettere il maggior utilizzo da parte del traffico locale.
L'ultima di una serie di soluzioni proposte nel tempo e le cui
precedenti sono state avversate da Comuni e Associazioni varie,
sembra essere stata scelta come soluzione di ripiego nella speranza
che suscitasse minori malcontenti. Sorgono però forti dubbi che sia
anche la soluzione tecnica più valida". Questo è quanto dice il
Comune di St. Pierre.
A mio parere esiste tutta una serie di forti ed importanti
motivazioni perché questo progetto venga meglio precisato.
Ho parlato di ragioni importanti perché la valutazione economica
sia quantomeno corretta, sia nell'italiano che nei suoi concetti
costruttivi, perché si sappia realmente dove si andrà a finire.
Attualmente abbiamo investito 315 miliardi e altri 200 forse li ha
messi lo Stato, ma quando e come arriveranno gli altri?
Posso anche essere d'accordo con il Consigliere Pedrini che
dice: "Li mettiamo noi!" Benissimo, ma basta che lo si sappia!
La valutazione economica ci dice anche che noi avremo una serie
di ripercussioni su altre strutture: tunnel, strutture doganali, e
il piazzale del Traforo del Monte Bianco. Prima di approvare questo
progetto, noi vogliamo sapere che cosa intende fare la Giunta per
risolvere questi problemi.
Per questo motivo credo che si debbano fare prima di tutto
alcuni passi. Un passo fondamentale consiste nell'affidare
nuovamente ad un Comitato scientifico la parte che interessa la
progettazione esecutiva dei tratti mancanti e la verifica
idrologica ed idrogeologica delle varianti relative alla tipologia
delle gallerie. Ma a questo Comitato scientifico bisogna affidare
soprattutto la vigilanza sulla costruzione - tra l'altro, prima che
sarà iniziata la costruzione dell'autostrada, ci sarà una legge
nazionale in tal senso - e la vigilanza su tutte le misure relative
alle varie tipologie costruttive che verranno ritenute fondamentali
per una "costruzione di tipo ecologico".
Io presenterò un secondo ordine del giorno (il precedente
chiedeva il rinvio della discussione a dopo l'effettuazione della
Conferenza regionale sui trasporti) con il quale chiederò il rinvio
dell'approvazione di questo progetto esecutivo a quando avremo a
disposizione questo materiale. Credo che si tratti di un atto
assolutamente doveroso; ritengo infatti che, se la maggioranza
approverà il progetto in queste condizioni, si assumerà una grave
responsabilità.
In Commissione noi abbiamo sentito che cosa vogliono l'ITALSTAT,
l'IRI ed i vari interessi nazionali. Qualche rappresentante di
questi enti o interessi ha detto: "Voi dovete approvare questo
progetto e poi vi manderemo anche le varianti!"
Personalmente potrei anche essere d'accordo nell'approvare un
progetto esecutivo, potrei anche essere d'accordo nel verificare,
sempreché, ovviamente, il tutto sia fatto correttamente. Però non
accetto da nessuno che si dica: "Voi Consiglieri, voi maggioranza,
voi Giunta regionale... dovete fare così!"
Troppe volte, sull'autostrada e su altre questioni, noi abbiamo
accettato il parere di altri (la Società per il Traforo del Monte
Bianco, l'IRI-ITALSTAT, i grandi interessi internazionali), ma ora
è giunto il momento di dire: "Basta!"
PRESIDENTE:
Consigliere Sandri, la Presidenza ha
l'ingrato compito di ricordarle che il tempo a sua disposizione è
scaduto, e pertanto la prego di concludere.
SANDRI (N.S.):
Sto concludendo. Se mi è consentito citare
un personaggio che ha fatto molto per la nostra Valle, credo di
poter dire che la Regione abbia un ruolo molto importante nel
panorama europeo. Tutti siamo federalisti e tutti crediamo nei
grandi ideali, però credo che la scelta dell'autostrada sia una
scelta distruttiva per questa immagine. In questo senso vorrei
citare una frase di Federico Chabod che ci invita ad essere più
realistici e più concreti di quanto non lo siamo con questi
progetti fondati su strutture estremamente fragili. Parlando del
traforo del Monte Bianco e delle conseguenze positive o negative
che ci sarebbero derivate da questo entrare ed uscire dai circuiti
internazionali, egli diceva: "Guardiamoci dunque dai troppo facili
sogni, dal foggiare un miraggio del Monte Bianco!"
Credo che una riflessione in questo senso sia utile per
tutti.
PRESIDENTE:
Consigliere Sandri, lei ha annunciato la
presentazione di due ordini del giorno che riguardano il rinvio
dell'argomento ad altra seduta consiliare. Gli ordini del giorno
non possono prevedere mozioni di rinvio. Se lei intende
formalizzare la richiesta di rinvio, ciò significa che, a termini
di regolamento, dobbiamo sospendere la discussione generale e
procedere immediatamente alla votazione sulla proposta di
rinvio.
Gli ordini del giorno non sono ricevibili se sono redatti in
quella stesura. Se lei formalizza la richiesta di rinvio io la
pongo ai voti, altrimenti procediamo nella discussione
generale.
SANDRI (N.S.):
Io vorrei formalizzare la presentazione
dei due ordini del giorno alla fine della discussione generale.
PRESIDENTE:
Consigliere Sandri, anche se lei non
formalizza adesso il rinvio io le premetto che un ordine del giorno
con una richiesta di rinvio non è ricevibile, perché l'ordine del
giorno parla di modificare la sostanza dell'oggetto in discussione,
non il rinvio, che è tutt'altra cosa. Per il rinvio è prevista
tutta una normativa ed una procedura diversa che consiste nella
sospensione della discussione generale, in qualunque momento, per
l'immediata votazione della proposta di rinvio.
Ha chiesto la parola il Consigliere Maquignaz; ne ha
facoltà.
MAQUIGNAZ (A.D.P.):
È da diversi anni che noi discutiamo
del collegamento autostradale tra Aosta e Courmayeur e pertanto
oggi non mi rimane che puntualizzare la posizione degli A.D.P. e
ricordare le diverse componenti di valutazione che stanno alla base
del nostro giudizio favorevole al progetto autostradale.
Dobbiamo innanzitutto premettere che, secondo noi, non esistono
reali alternative di trasporto all'autostrada che, non
dimentichiamolo, rappresenta il completamento naturale di
un'autostrada già esistente. Si è parlato a lungo della
camionabile, dell'adeguamento della rete ferroviaria e
dell'allargamento della Statale n. 26. Secondo noi queste non sono
alternative reali, ma alternative ideali.
Al di là di questo fatto, però, voglio ricordare al Consiglio
che noi siamo favorevoli sia al potenziamento della rete
ferroviaria, come ha già ricordato più volte l'Assessore Lanivi,
richiamandoci anche alla necessità di migliorare la viabilità lungo
la Statale n. 26.
Tuttavia le alternative proposte non sono reali ma ideali. Hanno
una certa logica ed anche un loro particolare significato, ma non
rispondono certamente alle esigenze di un modello di sviluppo
europeo che ha compiuto determinate scelte sui diversi sistemi di
trasporto e sui diversi itinerari.
La scelta dell'autostrada pare quindi obbligata e concordiamo
con il Consigliere Sandri nel sostenere che, dal giorno in cui è
stata decisa la realizzazione del traforo del Monte Bianco, da
allora è diventata obbligata anche la scelta dell'autostrada.
Secondo noi, però, il problema non è questo, ma è quello di
verificare se questa scelta contrasta o meno con le esigenze della
nostra Regione.
Orbene, secondo noi, la scelta autostradale non contrasta con le
esigenze della nostra Regione che, non dimentichiamolo, è sita nel
centro dell'Europa ed è quindi partecipe di un'economia integrata.
Oserei dire che in questo caso la Valle d'Aosta, con l'autostrada,
"offre" un servizio all'Europa; ma la Valle d'Aosta, con
l'autostrada, si inserisce anche in un processo di
modernizzazione.
Non possiamo dimenticare che le popolazioni ed i Comuni
dell'alta Valle, tranne qualche eccezione, si sono dichiarati più
volte favorevoli alla realizzazione del progetto, presentando una
serie di raccomandazioni e di condizioni che in parte sono già
state recepite e che potranno essere ancora ulteriormente valutate
nell'approfondimento delle possibili varianti o modifiche al
progetto ed anche nella fase esecutiva.
Secondo noi il rispetto delle valutazioni dei Comuni deve essere
tenuto nella massima considerazione. Abbiamo ascoltato con
soddisfazione una parte dell'intervento del Presidente della
R.A.V., il Consigliere Marcoz, quando ci ha ricordato che per le
zone di Courmayeur, Avise ed Aymavilles sarà possibile prendere in
considerazione alcune varianti che consentiranno di ridurre
l'impatto ambientale e di rispondere meglio alle esigenze delle
popolazioni locali.
Altro utile elemento di valutazione è il mancato contrasto del
progetto autostradale con le esigenze dell'economia locale, anzi,
la razionalizzazione del traffico dovrebbe agevolare lo sviluppo
economico e turistico di tutta la Valle. Consigliere Sandri, ho
detto anche "turistico", perché io non condivido la tesi che
l'autostrada porterà ad una involuzione turistica. Secondo noi
questa tesi è infondata. Ricordo infatti che si parlava di
involuzione turistica anche quando si discuteva il progetto
autostradale da Quincinetto ad Aosta. Si diceva che la Valle
d'Aosta, con la prosecuzione dell'autostrada, avrebbe subito un
grande danno, invece, alla luce dei fatti e della realtà, quella
tesi si è rivelata del tutto infondata.
Al di là di questo, comunque, dicevo che non ci dobbiamo
dimenticare che l'autostrada risponde alle esigenze di tutela della
sicurezza e dell'incolumità del cittadino.
Voglio ricordare gli interventi, che io mi sono andato a
rileggere, del 1982 dei Consiglieri Lustrissy e Clusaz, che allora
rappresentavano l'alta Valle, che riportavano con precisione i
sentimenti e le preoccupazioni delle popolazioni locali.
Una quarta componente di valutazione è costituita dalla
realizzazione dell'autostrada con la partecipazione dello Stato e
della Regione e, se vogliamo, anche dell'Europa, perché, come tutti
sappiamo, l'autostrada è il frutto di un accordo
internazionale.
La convenzione già approvata tra lo Stato, attraverso l'ITALSTAT
e le sue emanazioni, e la Regione, ci sembra dignitosa perché la
nostra partecipazione non dovrebbe superare il terzo del capitale
investito e perché la nostra presenza nel Consiglio di
Amministrazione rispetta certi rapporti di equilibrio.
Una quinta componente di valutazione, che mi sembra la più
importante, riguarda l'impatto ambiente. Credo che il vero problema
non sia quello di valutare le alternative, ma quello di valutare
con attenzione e con intelligenza l'impatto ambientale dell'opera.
Sono convinto che la Valle d'Aosta sarà vincente di fronte alla
storia soltanto se riuscirà ad inserire nel proprio territorio il
percorso autostradale con intelligenza ed armonia, nel massimo
rispetto della natura e dell'ambiente, grazie anche all'aiuto delle
tecnologie progettuali esistenti in materia.
Certamente la complessità della situazione e l'inesperienza,
oserei dire, a livello mondiale nella valutazione "a priori" dei
vari tipi di impatto ambientale, rendono difficile il cammino.
Credo però che, d'altra parte, non possiamo dimenticare che la
direttiva C.E.E. sull'impatto ambientale è molto recente e che in
questa materia c'è ancora una diffusa incompetenza non solo al
nostro livello, ma anche ad un livello più generale.
Tuttavia ritengo che si possano, ed anzi si debbano fare, delle
considerazioni.
Innanzitutto le soluzioni alternative all'autostrada, come ci ha
ricordato l'Assessore Fosson, comporterebbero comunque un impatto
ambientale non indifferente e non se ne trarrebbero comunque
benefici significativi; ma contemporaneamente verrebbero a mancare
i miglioramenti all'accessibilità locale.
Seconda considerazione. Nello studio sull'impatto ambientale
dell'opera, curato dal Comitato scientifico, c'è scritto: "Il
Comitato non ha rilevato una incompatibilità in termini assoluti,
della progettata autostrada, rispetto all'ambiente ed alla sua
dinamica...". La relazione continua ancora dicendo: "Nel bilancio
tra effetti positivi e negativi della progettata autostrada, c'è
infatti da considerare che la futura autostrada favorirà non solo
il mero trasferimento di funzioni, ma anche un abbattimento
efficace di alcuni importanti fattori di impatto: l'inquinamento
atmosferico, idrico ed acustico". Nel rapporto del Comitato
scientifico, quindi, si intuisce che, a determinate condizioni e
con opportuni accorgimenti e con puntuali modifiche e varianti al
progetto, nella costruzione dell'autostrada è possibile ipotizzare
un tipo di intervento compatibile con l'ambiente e le sue
dinamiche.
La parte centrale della relazione del Comitato scientifico
evidenzia, a mio avviso, i rischi dell'"operazione autostrada".
Cerco di spiegarmi meglio. Nella relazione vengono studiati i
potenziali e prevedibili tipi di impatto, tenuto conto del
"trade-off" tra esecuzione e progettazione. Vengono cioè analizzati
quei tipi di impatto che riguardano la geologia, l'idrologia, la
vegetazione, la fauna, l'uso del suolo, la percezione del paesaggio
e la qualità dell'ambiente.
Ebbene, l'immagine che ne deriva dopo una prima lettura, può
apparire desolante e fonte di preoccupazione. Dopo una seconda
lettura più attenta si intuisce che, se da una parte il problema
non deve essere sottovalutato, dall'altra non deve essere neppure
drammatizzato. Perché? Perché se mi riferisco in modo particolare a
coloro che hanno letto con attenzione la relazione la descrizione
ripetitiva dei tipi di impatto sui tratti di territorio compresi
tra Aosta e Courmayeur produce una sensazione che a mio avviso è
lontana dalla realtà, e che forse può spiegare "l'ira ed il dolore"
del Consigliere Sandri e delle varie Associazioni
protezionistiche.
In sostanza non mi pare che la parte centrale della relazione
sia riduttiva, credo però che debba essere più approfondita.
Faccio un esempio che estremizzo anche per trarne motivo per una
battuta. Quando nella relazione si parla di perdita di aree di
svernamento e riproduzione per camosci, cervi e caprioli, concetto
che viene ripetuto più volte, si ha l'impressione che se ne debba
ricavare un danno enorme per la fauna locale, che però è
sicuramente superiore a quello che potrebbe essere il danno reale.
Basti pensare che in alcune di quelle "zone chilometrate", le
chiamo così perché lo studio è fatto per chilometri, i camosci non
sono mai andati a svernare, tantomeno a riprodursi ed in altre non
esistono né camosci, né caprioli e né cervi.
Con questa battuta io non intendo certamente sottovalutare il
problema ecologico, anzi, desidero riallacciarmi alla parte
conclusiva del rapporto del Comitato scientifico, che mi sembra
significativa e che riguarda essenzialmente i tre punti che sono
riassunti nella parte finale: gli obiettivi e le misure per
l'eliminazione o l'attenuazione dei vari tipi di impatto, le misure
comportanti accortezze progettuali costruttive o di gestione
dell'opera, ed infine le misure di collegamento tra il progetto
dell'opera e la pianificazione regionale.
Ecco io credo che se il Governo regionale saprà utilizzare
questi tre punti, che sono stati sviluppati in modo piuttosto
ampio, sarà possibile trovare una soluzione armonica.
Prima di concludere vorrei ricordare un altro tipo di impatto
che nella relazione non viene citato. Si tratta di valutare
l'impatto che si potrà avere sul piano dell'occupazione in
riferimento al reperimento del personale tecnico qualificato e
della mano d'opera comune. In sostanza, cioè, si tratta di fare una
valutazione sull'impatto che l'operazione autostradale avrà
sull'occupazione e sulla cultura locale.
Oggi
non mi voglio soffermare su questo aspetto, però, a
nome degli A.D.P., mi riservo di ritornare su questo tema che ci
sembra molto importante, perché si tratta di un impatto che avrà
una notevole influenza nella nostra comunità e nella nostra
Regione, anche sul piano sociale.
Per concludere, noi riteniamo che le indicazioni della parte
conclusiva dello studio del Comitato tecnico e scientifico, che
prima ho citato, siano importanti e di conseguenza crediamo che la
Regione debba svolgere un determinante ruolo di volano, sul piano
del metodo e della definizione delle competenze, per cercare di
rendere armonico l'intervento dell'uomo nel territorio, e per
rendere armonico, come in questo caso, l'inserimento
dell'autostrada sul territorio della nostra Regione.
La Regione dovrebbe avere un ruolo di controllo, di vigilanza e
di attenzione, incisivo in tutte le fasi, da quelle progettuali a
quelle esecutive, nella ricerca instancabile di un rapporto
armonico ed intelligente tra l'uomo, il territorio e
l'ambiente.
Si dà atto che alle ore 11.22 riassume la Presidenza il
Presidente BONDAZ.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Inizio il mio intervento con un certo
disagio perché a questo punto della discussione ancora non si
capisce su quale deliberato noi dobbiamo esprimerci.
Il Vice Presidente del Consiglio De Grandis diceva prima che non
era ammissibile presentare un ordine del giorno di richiesta di
rinvio, perché l'ordine del giorno dovrebbe chiedere una
modificazione dell'oggetto in discussione. In questo caso noi non
abbiamo in mano una proposta su cui votare e che meriterebbe di
essere conosciuta per essere emendata.
(...Interruzione del Consigliere MAQUIGNAZ...)
TONINO (P.C.I.):
No, Consigliere Maquignaz, non è il
progetto, perché il progetto esecutivo che fu consegnato al
Consiglio è stato sottoposto alla procedura di valutazione
dell'impatto ambientale che è arrivata a determinate conclusioni,
alcune delle quali sono state accolte dai tecnici progettisti,
mentre altre non sono state accolte. Però sulle stesse proposte che
sono state accolte dai tecnici...
ROLLANDIN
(fuori microfono):
"... istituito
adesso".
TONINO (P.C.I.):
Benissimo: compito di questo Consiglio è
di esprimere quale sarà la linea o l'indirizzo che noi intendiamo
fornire a chi eseguirà l'opera.
Dico questo perché anch'io esprimerò alcune considerazioni di
tipo generale sulla scelta che noi andiamo ad effettuare, però
sarebbe molto più produttivo e assai più utile per tutti noi se la
discussione di oggi avvenisse in modo approfondito sulla
valutazione dell'impatto ambientale di quest'opera perché, come
alcuni hanno già ricordato, si tratta di una procedura che viene
applicata per la prima volta nel nostro Paese in un'opera
autostradale, malgrado esistano in Francia delle esperienze
significative delle quali abbiamo anche parlato in questo
Consiglio, sempreché i Consiglieri ricordino.
Questa procedura affida appunto al Consiglio regionale una
grande responsabilità, perché si tratta di una questione di
carattere teorico-scientifico di grande portata.
Con una battuta dicevo prima al Consigliere Torrione che io
considero quel tipo di studi, le conclusioni alle quali pervengono
e le modificazioni che inducono nella progettazione delle opere,
come una rivoluzione paragonabile all'innovazione tecnologica che
investe l'industria. Se questo processo verrà portato avanti sulla
base delle concezioni teoriche che stanno alla base della
valutazione dell'impatto ambientale, noi andremo a modificare il
processo decisionale ed il processo progettuale e probabilmente
anche a mettere in crisi le stesse figure professionali, come in
parte è già avvenuto. Questa è a mio avviso la questione di
fondo.
La storia dirà se è vero o meno che questa procedura avrà avuto
un valore dirompente rispetto alle figure professionali e allo
stesso modo di agire sul territorio e sull'ambiente.
Per questo anch'io farò delle considerazioni di carattere
generale, ma credo che il problema sia ormai quello di spostare la
"disputa" tra "autostrada sì - autostrada no", o comunque relativa
a quale tipo di arteria, sulla scelta di quale tipo di conseguenze
può avere quella realizzazione sull'ambiente della nostra
Regione.
Le considerazioni di carattere generale che voglio fare
intendono riaffermare che noi avevamo ragione quando dicemmo in
Consiglio regionale che lo studio sulla valutazione dell'impatto
ambientale avrebbe dovuto seguire l'iter decisionale e poteva e
doveva essere fatto ai diversi livelli del progetto. Doveva essere
fatto al momento della presentazione del progetto di massima, alle
sue varie alternative ed a varie altre alternative. Non lo dico io,
ma è riconosciuto all'inizio della stessa relazione del prof.
Karrer, là dove si dice: "Il processo è appena iniziato...".
Noi abbiamo scelto questa strada perché siamo partiti
dall'assunto che l'autostrada era una scelta politica compiuta e
abbiamo lavorato su quell'assunto.
Però, se voi analizzate anche lo studio, vi potete rendere conto
che esso fa interagire, sulla base di un progetto, tutto sommato,
planimetrico e altimetrico, gli elementi che vengono in contrasto
con quel progetto e quindi quella valutazione poteva essere fatta
anche sui progetti alternativi e sulle altre soluzioni sempre di
tipo alternativo.
Dico questo perché noi l'avevamo sostenuto già allora e mi pare
che oggi ce ne sia una conferma.
La stessa considerazione si può fare sulle valutazioni relative
al traffico. È abbastanza curioso che lo studio dei flussi di
traffico venga consegnato con il progetto esecutivo
dell'autostrada. È certo un'occasione di discussione e anch'io dirò
due cose su quello studio. Ma a che cosa deve servire questa
discussione, a capire se l'autostrada è adeguata oppure no? Lo
studio dei flussi di traffico doveva essere lo studio di base che
doveva servire alla Regione Valle d'Aosta per valutare quale tipo
di collegamento andava fatto.
ROLLANDIN
(fuori microfono):
Nella relazione si
dice: "... indagine per verificare l'eventuale esistenza di
alternative di trasporto. Dall'indagine non è emerso che ci siano
altre...".
TONINO (P.C.I.):
Ma poi ti spiego anche come hanno fatto
l'indagine! Ci ritorno dopo, Presidente Rollandin, e così spiego
anche come hanno fatto l'indagine. Loro hanno preso l'assunto delle
posizioni dei Comuni, della Regione... ed è tutto scritto in fondo
all'allegato che ho letto con una certa attenzione. Io dico quindi
che quello studio poteva essere fatto anche su altre alternative
progettuali.
Quando sono stato interrotto volevo dire che la posizione che
noi abbiamo espresso in quest'aula, e che voglio ribadire perché
sia chiara, non è mai stata di tipo ideologico. Noi partivamo dalla
necessità che condividiamo di razionalizzare la questione della
mobilità e della viabilità anche a livello internazionale. Questo è
un problema che esiste, e noi l'abbiamo sempre riconosciuto.
Nessuno di noi si è mai sognato di escludere la nostra Regione
dai processi di scambio perché questo è un fatto molto
importante.
Il problema che abbiamo posto e che non è mai stato affrontato
seriamente nemmeno dallo studio della SISPLAN, è quello di una
redistribuzione del traffico sull'arco alpino, soprattutto del
traffico pesante, in modo che attraverso questa Regione non
transiti il maggior numero di T.I.R., ma transiti il numero di
T.I.R. che deve e può transitare compatibilmente con le esigenze
del traffico e con le esigenze dell'ambiente e del territorio della
Valle d'Aosta.
Non ci sono dubbi, invece - basta leggere attentamente lo studio
della SISPLAN - che l'obiettivo di quello studio è di far arrivare
il maggior numero di T.I.R.. C'è addirittura tutta una parte che è
dedicata espressamente a come riuscire a "rubare" questo 37% o 40%
di traffico al traforo del Fréjus! Cosa che, francamente, io non
riesco assolutamente a spiegarmi facendo riferimento agli interessi
generali di questa Regione ed anche agli interessi generali del
trasporto.
Il secondo metro da noi usato è stato quello di scegliere anche
in base agli interessi della Valle d'Aosta e quindi alla
compatibilità con il nostro territorio, senza "fare il tifo", come
è stato fatto anche in quest'aula, per potentati di un tipo o
dell'altro, senza cedere a madornali interessi economici che stanno
alle spalle di quest'opera. Sarebbe certamente un'ingenuità il non
riconoscere che questi interessi esistono effettivamente.
Faccio solo due battute sullo studio relativo al traffico. Ho
detto prima che questo studio è stato fatto prendendo in
considerazione unicamente il Fréjus ed il Monte Bianco, ed è stato
tutto impostato sulla cosiddetta "concorrenza" tra il Fréjus ed il
Bianco. Come abbiamo detto anche nell'apposita Commissione, non ci
sono riferimenti ad altre alternative di distribuzione dei passaggi
sull'arco alpino. Si tratta quindi di uno studio che noi riteniamo
di scarso valore, non certo per "disprezzo" nei confronti di chi ha
lavorato attorno a quel progetto, ma perché non ci convince
l'impostazione generale che è stata data agli studiosi.
Io mi auguro che le conclusioni di quello studio siano oggetto
di ulteriori verifiche o che perlomeno la Regione Valle d'Aosta non
si preoccupi soltanto di realizzare l'autostrada e di avere il
massimo transito di T.I.R., ma si preoccupi anche, insieme alle
Regioni dell'arco alpino e con quelle transfrontaliere, di tutto il
problema dei passaggi alpini.
La preoccupazione più seria è che in quelle conclusioni si
prevede, per l'anno 2022, il passaggio di 18000 veicoli al giorno,
il 29% dei quali adibiti al trasporto delle merci.
Per la verità, quando fa comodo, si usano i dati del Piano
generale dei trasporti, mentre quando non fa comodo si dice che non
sono veritieri! Non sto qui a ripetere un'osservazione che era già
stata fatta a questo proposito e mi fermo comunque a quel dato.
È quello un obiettivo di questa Regione, oppure no? Fin
dall'inizio noi abbiamo posto in quest'aula questo
interrogativo.
Se quella è la tendenza, noi l'accettiamo passivamente oppure
no? Se quella è la tendenza, l'intenzione di questa Regione, in
questo momento storico, è di andare verso una prospettiva di
raddoppio del traforo oppure no?
Bisogna avere un po' di chiarezza in materia. Noi abbiamo detto
di no e abbiamo ipotizzato una soluzione, sulla quale poi ritornerò
brevemente, che tenesse conto della portata odierna del traforo del
Monte Bianco. L'ing. De Amicis ci ha detto che un prospettiva come
quella ipotizzata non è sopportabile dal traforo del Monte
Bianco.
TAMONE (fuori microfono):
...a chi lo dici?
TONINO (P.C.I.):
Io sto parlando di quella
prospettiva.
TAMONE (fuori microfono
): Parliamo di oggi, dai!
TONINO (P.C.I.):
Io mi auguro di sì....
(...Interruzione del Consigliere TAMONE...)
TONINO (P.C.I.):
Ma questa è miopia, secondo me. Noi
dovremmo avere anche la capacità di guardare un pochino più in là
del nostro naso. Io pongo la questione perché, secondo me, è
strategicamente importante ed in essa occorrerebbe avere una
strategia operativa sicura.
Noi non siamo d'accordo e quindi il problema è anche quello di
dimensionare la strada di accesso al traforo in modo
conseguente.
Ritorno ora brevemente alla questione della camionabile.
Alla pagina 9 il prof. Karrer fa una considerazione piuttosto
sbrigativa sulla camionabile, commettendo un errore di fondo,
perché dice, in sostanza, che la camionabile, come dimensione
dell'arteria, è uguale all'autostrada e quindi ha gli stessi
effetti e lo stesso impatto.
I Consiglieri sapranno e ricorderanno che la nostra proposta era
ben diversa. La nostra scelta non era di tipo autostradale, ma
tendeva a convogliare, con una viabilità studiata per quelle
esigenze, il traffico pesante, adeguando invece la viabilità
attuale per il traffico turistico.
Chiudiamo lì la questione che io non voglio più riaprire, ma
voglio solo ricordare che la nostra preoccupazione era talmente
fondata che anche il progetto autostradale sta via via assumendo
quelle caratteristiche.
Abolizione degli svincoli. La proposta fatta in Commissione di
abolire anche lo svincolo di Aosta ovest merita di essere
approfondita.
"Una scarsa comunicabilità dell'autostrada con il territorio",
come ha detto il prof. Karrer...
ROLLANDIN (fuori microfono):
Non c'entra niente! Non è
quella la differenza tra camionabile e autostrada!
TONINO (P.C.I.):
Se mi spieghi qual'è la differenza io ti
ascolto! Io dico che l'autostrada ha una scarsa comunicabilità con
il territorio, tale da avvicinarsi ad una ipotesi camionabile
intesa come arteria con lo scopo primario (non riprendo vecchie
posizioni) di far transitare sul territorio il grosso del traffico
pesante, senza interferire sulla viabilità interna. Ora, questa
autostrada, per molti aspetti e per le caratteristiche che è venuta
ad assumere, ha sempre più aspetti simili ad una camionabile come
quella da noi ipotizzata.
A me pare abbastanza inutile riprendere la discussione su questo
livello....
(...Interruzione del Presidente ROLLANDIN...)
TONINO (P.C.I.):
Signor Presidente, io vorrei non essere
disturbato, altrimenti mi siedo.
Dicevo che la discussione generale, che pure è stata introdotta,
potrebbe anche non far parte della discussione di oggi, perché a
nostro avviso, risultano di grande interesse le questioni riportate
dallo studio di valutazione sull'impatto ambientale.
Ho parlato prima dell'importanza di quello studio che io intendo
qui ribadire. Le questioni che esso pone sono serie e tra l'altro
erano state oggetto di preoccupazione da parte di questo Consiglio
regionale.
Come è già stato detto, per capire l'incidenza delle
osservazioni, basti pensare che il 50% del percorso che avviene
fuori galleria è messo in discussione dalla valutazione
dell'impatto ambientale. Si tratta esattamente del 50% del
tracciato e quindi non si tratta di osservazioni di poco conto.
Credo che, nei confronti delle indicazioni fornite dal Comitato
scientifico ("osservazioni di carattere puntuale") e, in modo
ancora più importante, nei confronti delle altre misure che il
Comitato scientifico chiede di valutare con estrema attenzione, noi
dovremmo fare una certa attenzione.
Molto sinteticamente dico qual è la nostra posizione rispetto a
questi punti che sono stati sollevati e dopo toccherò le questioni
di carattere puntuale.
C'è una questione di carattere generale determinata dall'impatto
sull'assetto idrologico e geologico dell'ambiente. Nelle risposte
fornite dalla S.P.E.A., questa parte è piuttosto trascurata e
quindi, come ho detto in Commissione e ripeto qui, a nostro avviso
è di grande importanza il come, nella esecuzione dell'opera, viene
considerata questa problematica. Su questo tema noi non possiamo
fermarci qui, oggi, e neppure possiamo delegare completamente ogni
questione ed intervento in merito alla Società che costruisce o che
gestisce l'autostrada, perché c'è un problema di controllo e di
valutazione che, a mio avviso, è di grande importanza: la
formazione ed il controllo dell'impatto che può avere il piano
delle opere o il piano dei cantieri.
Per capire l'importanza di questo argomento, basta provare ad
immaginare che cosa può diventare, in fase di realizzazione, la
piana di Morgex, sommando in quell'area la parte relativa al
manufatto, che è enorme, alla parte relativa ai cantieri, alle
piste di accesso e a tutto il resto. E tutto ciò in un momento,
badate bene, che vede il Comune di Morgex impegnato nel rilancio
turistico del paese! Un cantiere aperto per anni, in quella
località, può avere ripercussioni anche di tipo economico, oltre
che di tipo ambientale.
A nostro avviso, quindi, la formazione di questo piano e la
valutazione sul modo in cui vengono organizzati i cantieri e
formate e realizzate le piste di accesso, ecc., è oggetto di
straordinaria importanza.
Mi pare poi che potrebbe essere anche un'esperienza
d'avanguardia quella di predisporre una serie di misure, che il
Comitato scientifico ha chiamato "abaco", che riguardano le
modalità di intervento; faccio anch'io un riferimento alle tecniche
bio-ingegneristiche anziché all'uso del cemento armato a tutto
spiano. Anche questo, a mio avviso, è un problema di carattere
politico, promozionale e scientifico di grande importanza, che deve
essere considerato da questo Consiglio regionale che lo deve anche
controllare durante tutta l'esecuzione dei lavori.
Ci sono poi anche altri problemi di grande importanza e di
interesse piuttosto diffuso. Ne voglio citare in modo particolare
tre: il primo è quello del rapporto con il fiume, e non aggiungo
altro alle cose che da questo punto di vista abbiamo detto in
Commissione. Questo rapporto non deve essere inteso solo in termini
idrici, ma anche in termini di fruizione del fiume e dei vari corsi
d'acqua.
Il secondo è quello relativo al piano delle discariche: dai dati
che forniva la S.P.E.A. rimangono sempre fuori, e quindi ancora da
definire, quantità che si valutano tra le 500 mila ed il milione di
metri cubi. Anche in riferimento a quelle già definite, e parlo in
particolare dei 2 milioni di metri cubi già individuati, sui quali
il Comitato scientifico esprime delle riserve c'è tutta una materia
che deve essere seguita con grande attenzione, anche con le nuove
tecniche che oggi esistono, per quanto concerne la scelta dei siti
e le opere di ripristino ambientale successive al deposito del
materiale.
La terza questione riguarda le opere d'arte e il loro
inserimento ambientale. Io ritengo che questa non sia, come molto
spesso si ritiene, una questione di tipo marginale, ma ritengo che
abbia una sua notevole rilevanza.
Per quanto riguarda invece la questione dei punti di crisi del
progetto, è indubbio che alcune delle varianti proposte ed
accettate siano valide; almeno così le giudichiamo noi, e mi
riferisco soprattutto alla variante che riguarda lo svincolo ed il
viadotto di Avise.
Invece merita una nuova discussione, che mi auguro potremo avere
occasione di fare, la questione relativa ad Entrèves e soprattutto
il problema del piazzale di Morgex, sul quale dovrebbe essere spesa
un po' di attenzione.
Ho avuto modo di riflettere su una risposta che mi è stata data
e che considero insoddisfacente, in merito all'opportunità o meno
di una barriera, e di una barriera così grossa, in quella località.
Mi riservo eventualmente di formalizzare una proposta in merito, ma
io ho fatto un ragionamento che mi ha condotto ad ipotizzare lo
spostamento della barriera al traforo del Monte Bianco che, secondo
noi, potrebbe avere il vantaggio di evitare quell'indubbio e
gravissimo impatto.
Ricordo che nella tabella sinottica conclusiva la questione del
piazzale di Morgex è stata quella che ha avuto il punteggio più
grave. Lo spostamento della riscossione del pedaggio al traforo
dovrebbe avere il vantaggio di evitare l'enorme barriera di Morgex,
di consentire a chi esce, provenendo sia dall'Italia che dalla
Francia, di uscire con i normali caselli e di unificare il momento
del pagamento del pedaggio del tunnel del Monte Bianco con il
pagamento del pedaggio dell'autostrada.
Non so quali controindicazioni, anche di tipo fisico, possano
esistere ad una proposta di questo genere. Teniamo conto poi che
una delle ragioni che impediscono l'abbassamento di quota del
piazzale di Morgex è il superamento del torrente che si trova
appena dopo e ciò è in conseguenza del fatto che quell'area deve
essere necessariamente pianeggiante. È chiaro che con
l'eliminazione della barriera si potrebbe recuperare in quell'area
anche "un pezzo di livelletta" e quindi cambiare nel suo complesso
un po' tutto il discorso relativo all'impatto di quella zona.
Dico questo perché noi chiediamo che si ritorni a discutere sui
punti di crisi e sulle osservazioni puntuali del Comitato
scientifico, anche sulla base della valutazione che stiamo facendo
a tutt'oggi. Il compito di questa Regione, in seguito
all'opportunità di poter disporre di una documentazione aggiuntiva,
è quello di poter rivedere le scelte fatte per individuare le
migliori possibili, come è già avvenuto per alcuni tratti
attraverso un processo decisionale che, posso dirlo con
tranquillità, ci soddisfa. Questo è infatti il metodo corretto per
costruire il processo decisionale, specie quando si tratta di
grandi opere.
Io concludo con l'ultimissima questione relativa al
"monitoraggio ambientale". Dico alla Giunta che, per quanto
riguarda la redazione del piano paesistico, andrebbe recuperata
quella parte dello studio sull'impatto ambientale relativa alla
memorizzazione dei dati territoriali e ambientali di questo tratto
autostradale che interessa la Valle d'Aosta. Si tratta in
particolare di tenere aggiornati quei dati, in modo che il
Consiglio regionale, ma più in generale la comunità valdostana,
possa valutare quali sono le modificazioni che via via avvengono e
che consentono di verificare nel tempo l'effettivo impatto che si
ha sull'ambiente. Per questo mi pare che la questione del
monitoraggio sia importantissima.
Per quanto ci riguarda noi abbiamo preparato una bozza del
parere che dovrebbe essere espresso da questo Consiglio regionale.
Mi riservo di conoscere la proposta che viene avanzata dalla Giunta
per capire se essa sia soddisfacente e rispetti quanto ho detto in
questo mio intervento, oppure se non ci trovi consenzienti.
PRESIDENTE:
Comunico al Consiglio che, ai sensi
dell'articolo 61 del Regolamento interno, gli ordini del giorno
presentati dal Consigliere Sandri non possono essere accettati da
questa Presidenza.
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Dico subito che sarò telegrafico,
specie dopo gli interventi fatti dai vari Consiglieri che mi hanno
preceduto ed in modo particolare dal Consigliere Sandri. Del resto,
anche volendo ribadire le nostre argomentazioni diverse rispetto a
quelle già esposte, renderemmo più pesante il dibattito e non
otterremmo lo scopo di approvare un progetto esecutivo
completo.
Allo stato attuale noi non siamo ancora nelle condizioni di
poter conoscere appieno questo progetto esecutivo. Dico subito che
noi Socialdemocratici siamo d'accordo per la costruzione
dell'autostrada, mentre non siamo d'accordo con quei Consiglieri
che affermano continuamente: "L'autostrada la costruiremo noi!" e
quando dicono "noi" fanno riferimento ai soldi dei contribuenti
valdostani.
Io non sono d'accordo! Noi dell'opposizione facemmo una grande
battaglia e qualcuno ci accusò addirittura di ostruzionismo...
TAMONE
(fuori microfono):
Quello era un po'
vero!
BALDASSARRE (P.S.D.I.):
Ma quella battaglia fu vinta
dall'opposizione, perché questa maggioranza e questo esecutivo
intendevano costruire l'autostrada con i soldi dei contribuenti
valdostani, impedendo così altre possibilità di sviluppo nella
situazione particolarmente grave nella quale versa la Valle
d'Aosta.
In quella circostanza, per circa 24 ore noi sostenemmo la nostra
tesi e per l'opposizione si trattò di una battaglia orgogliosa; in
quell'occasione avemmo ragione.
È necessario fare queste premesse perché occorre sgombrare il
campo dalle facili dichiarazioni di alcuni Consiglieri. Noi siamo
propensi a fare l'autostrada, ma siamo d'accordo che sia fatta con
il contributo dello Stato! Se si dovesse modificare questo
atteggiamento affronteremo qualsiasi battaglia.
Ho sentito questa mattina la breve relazione del Presidente
della R.A.V., il Consigliere Marcoz, che mi ha lasciato delle
perplessità perché, dopo due anni, come ha detto lo stesso
Presidente della R.A.V., si scopre che questa società ha svolto
solo un lavoro di "routine": aumenti di capitale sociale che
possono avvenire in 24 ore, normali lavori del Consiglio di
amministrazione della R.A.V., affidamento di incarichi per lo
studio dell'impatto ambientale (e di questo gliene diamo atto),...
Però il Presidente Marcoz ha omesso, con un pizzico di malignità,
io credo che l'abbia fatto volutamente, di indicare al Consiglio ed
ai contribuenti valdostani il costo complessivo di quest'opera allo
stato attuale!
Noi siamo partiti da una previsione di spesa di circa 1200
miliardi, mentre oggi
,
da un'accertata analisi, i costi di
questo raccordo, senza le varianti annunciate dal Presidente Marcoz
e quindi senza le perizie suppletive, si aggirano intorno ai 2500
miliardi! Il Presidente Marcoz non può smentire che questi costi
sono già lievitati e lieviteranno ancora, per cui già oggi non
siamo più ai 1200 miliardi, e forse, alla fine dell'autostrada,
raggiungeremo i 5000 miliardi!
Le perizie suppletive e le varianti delle quali ha parlato lo
stesso Presidente non sono presenti in questa relazione e quindi
essa è priva di un elemento determinante che, oltre a quello che ho
già detto prima, ci impedisce di disporre di un progetto
esecutivo.
Non vorrei "criminalizzare" o attribuire in modo esclusivo
responsabilità al Presidente Marcoz, ma non possiamo non
dimenticare che nel 1980 erano stati stanziati oltre 40 miliardi
per la tangenziale. Ora siamo nel 1987, ma la tangenziale di Aosta
è ancora in fase di preparazione, come dice qualcuno. Nel 1980
sarebbero bastati 42 miliardi per la costruzione della tangenziale
di Aosta, ma la tangenziale non fu fatta ed i costi per la sua
costruzione, secondo le previsioni, sono saliti ad oltre 200
miliardi!
Questa è una critica che io intendo fare alla "politica
lassista" di questa maggioranza. Io vorrei chiedere come mai, pur
essendo trascorsi ben due anni, non c'è ancora una convenzione con
l'ANAS. Questa responsabilità, non va attribuita (almeno mi auguro
che i Consiglieri non vogliano fare della polemica) ai responsabili
del Dicastero dei Lavori Pubblici, però questa convenzione ancora
non esiste! E, senza una convenzione, è inutile annunciare ai
giornali che fra alcuni mesi si darà il via alla costruzione
dell'autostrada. Non si deve ingannare la gente! Bisogna dirle la
verità sui costi complessivi! Bisogna dirle quando si potrà
effettivamente costruire l'autostrada! Allo stato attuale, quindi,
non è possibile dare corso ad alcun appalto di lavori!
Voglio raccomandare ai Consiglieri di vigilare su questa
situazione, perché ho la vaga sensazione che, attorno a questa
autostrada, si stiano per muovere interessi particolari.
Paragonando questa vicenda, forse in modo un po' eccessivo, alla
vicenda del Casinò, possiamo dire che non vorremmo trovarci di
fronte ad un secondo scandalo come quello dell'"affare Casinò".
Io ho la sensazione che, attorno a questa autostrada, più che
l'interesse per la sua costruzione, si muovano gli interessi di
alcuni gruppi economici della Valle d'Aosta. Ho avuto modo di
assistere involontariamente agli incontri di alcuni Amministratori
della R.A.V. con certi "personaggi" del mondo imprenditoriale
valdostano, i cosiddetti "pigliatutto", e questo mi preoccupa,
perché, lo ripeto, ci sono in gioco grandi interessi. Noi
controlleremo e non permetteremo che, attorno alla costruzione
dell'autostrada, si manifestino particolari interessi di gruppi o
di persone, e vado anche oltre, assumendomene la responsabilità, di
Movimenti o di Partiti!
Termino questo mio breve intervento sostenendo la necessità
della costruzione dell'autostrada, alla condizione essenziale che
ci sia l'intervento congiunto dello Stato e della Regione. Mi
auguro che nella replica il Presidente della R.A.V. possa
rispondere ai Consiglieri sui due interrogativi che io ho posto:
"Perché il progetto esecutivo è incompleto? È stato fatto uno
studio di previsione sui costi allo stato attuale?"
Si dà atto che alle ore 12.09 assume la Presidenza il Vice
Presidente DE GRANDIS.
PRESIDENTE:
Signori Consiglieri, il Consigliere Sandri ha
presentato due emendamenti sostitutivi del deliberato, dei quali do
lettura:
EMENDAMENTO 1
"IL CONSIGLIO REGIONALE
VISTA
la proposta di progetto esecutivo presentata
all'oggetto 22;
PREMESSO CHE le scelte in materia di trasporti investono una
importanza strategia, devono essere sorretti da un preciso ed
organico progetto; debbono, infine, tener conto delle peculiari
caratteristiche ambientali della nostra Regione;
RICORDATO CHE, in data 12 novembre 1986, il Consiglio regionale
con voto unanime ha impegnato la Giunta regionale "ad organizzare,
entro il mese di maggio 1987, un Conferenza regionale sui trasporti
in cui porre in discussione le principali scelte in materia di
trasporti";
EVIDENZIATO CHE anche l'eventuale approvazione del progetto
esecutivo dell'Autostrada Aosta-Tunnel del Monte Bianco deve
inscriversi in un Piano Organico e preciso in materia di
trasporti;
DELIBERA
di non approvare il progetto esecutivo dell'Autostrada Aosta -
Tunnel del Monte Bianco per poter acquisire gli elementi di
valutazione e gli accertamenti programmatici che scaturiranno dalla
Conferenza regionale sui trasporti".
EMENDAMENTO 2
"IL CONSIGLIO REGIONALE
Esaminato il Rapporto del Comitato Scientifico per lo studio di
Valutazione di impatto Ambientale del progetto di autostrada Sarre
- tunnel del Monte Bianco;
Visto il Documento con le considerazioni dei progettisti della
SPEA del novembre 1986;
Preso atto del parere del Presidente del Comitato Scientifico
sul Documento SPEA del novembre 1986;
Rilevato che nel citato "Parere" conclusivo il Presidente del
Comitato Scientifico per lo studio di
V.I.A. suggerisce alla
Regione di subordinare l'approvazione del progetto esecutivo
dell'autostrada alle seguenti condizioni:
1) Adozione di misure correttive "puntuali" con le seguenti
varianti al progetto: a) variante Entrèves; b) variante di Avise;
c) variante di Aymavilles; d) abbassamento della piattaforma di
Morgex.
2) Adozione di misure correttive di carattere "diffuso" con: a)
la formazione di un compiuto piano di esecuzione delle opere; b) la
predisposizione di un "abaco" delle misure correttive diffuse
privilegiando tecniche bioingegneristiche.
3) Idonea misura di collegamento con la pianificazione
ambientale con: a) la ricerca della più alta qualificazione
possibile delle opere d'arte; b) la sistemazione urbanistica e
paesaggistica dell'area di discarica; c) la sistemazione ambientale
del bacino della Dora con la formazione di un parco fluviale.
4) Realizzazione di un sistema di monitoraggio ambientale sugli
effetti dell'autostrada, sia nella fase di costruzione che di
esercizio della stessa.
Il Consiglio regionale
DELIBERA
1) di impegnare la Giunta regionale a presentare i progetti
esecutivi delle varianti, il piano esecutivo dei lavori e l'abaco
delle varianti all'approvazione del Consiglio regionale;
2) di impegnare la Giunta regionale ad affidare ad un apposito
comitato scientifico la costruzione di un sistema di monitoraggio
ambientale sugli effetti dell'autostrada sia nella fase di
costruzione che di esercizio e la verifica di impatto ambientale
del piano esecutivo dei lavori;
3) di impegnare la Giunta regionale a sottoporre periodicamente
all'esame della Commissione competente i risultati dell'attività
del Comitato scientifico di cui al punto precedente.
4) di rinviare l'approvazione del progetto esecutivo sino al suo
completamento con i documenti di cui ai punti precedenti".
PRESIDENTE:
Ha chiesto la parola il Consigliere Stévenin;
ne ha facoltà.
STEVENIN (U.V.):
Deux événements ont conditionné le choix
stratégique que nous discutons aujourd'hui: le premier est la
réalisation, il y a vingt ans, du tunnel du Mont-Blanc, qui nous
relie à l'Europe et aux grands axes de trafic internationaux; le
deuxième est la liaison Ivrea-Santhià, qui a permis à la Vallée
d'Aoste de devenir la voie de communication la plus rapide pour la
liaison Nord-Sud.
Le choix d'aujourd'hui est, partant, un choix conséquent et pour
cela je le répète encore une fois, un choix d'intérêt stratégique
international.
Cela dit, je viens au problème que nous discutons aujourd'hui.
Dans son intervention le Conseiller Sandri a dit qu'aucune solution
alternative à l'autoroute Aoste-Courmayeur n'est crédible: ni la
modification de l'autoroute telle qu'elle avait été proposée jadis
par "Nuova Sinistra", ni la réalisation d'une "camionabile", qui a
été proposée - je l'avais déjà dit dans une intervention il y a
deux ans environ - même par l'Union Valdôtaine, en ce temps - là,
et par le Syndicat "SAVT" auquel j'appartenais.
La réalisation d'une "camionabile" ne modifierait pas grand
chose par rapport au projet actuel de la liaison autoroutière, sauf
qu'elle constituerait une limite de myopie pour le futur. Je disais
à cette époque qu'un tel choix ressemblerait à ceux qui avaient été
faits dans le passé, proposés par le Conseiller Manganoni, et
concernant de petites routes nécessaires au développement du réseau
de notre région; par la suite, on s'est rendu compte qu'il fallait
à nouveau intervenir pour les modifier, compte tenu des changements
de la circulation.
Alors évidemment, dans une situation telle que celle
d'aujourd'hui, le choix de l'autoroute sur ces quelque 30
kilomètres ne ferait que situer notre région au centre de l'Europe
et la relier, à partir de Londres, à Reggio Calabria, voilà l'une
des motivations importantes pour la réalisation de cette
autoroute.
Je ne veux pas m'attarder sur les motivations pour lesquelles
cette autoroute est stratégique pour l'avenir de notre région,
c'est-à-dire le fait de nous placer au centre de l'Europe, non
seulement, dans un futur proche, dans la liaison Nord-Sud, mais
également dans la liaison Est-Ouest, quand sera réalisée la
Transeuropéenne, cette grande ligne de communication qui vient
d'être présentée au Conseil d'Europe, voilà que notre position est
plus que stratégique dans ce contexte, d'où la possibilité d'un
développement économique de notre région.
Ce qui m'a frappé le plus est l'intervention du Conseiller
Sandri lorsqu'il dit que les "opere stradali non sono fondamentali
per lo sviluppo economico di un paese". Lorsqu'on part d'un tel
point de vue, on ne peut qu'être d'un avis totalement opposé.
Je suis convaincu que tout développement économique dépend
presque exclusivement du réseau des liaisons routières et
autoroutières et ceci d'autant que dans certaines régions se sont
vérifiées des situations telles que la naissance de mouvements
politiques finalisés à la constitution d'une liaison autoroutière.
Voilà la naissance de l'UOPA, dans la haute région du Novarais,
avec évidemment des raisons politiques et économiques, qui étaient
à la base de cette décision: ils voulaient une autoroute qui les
relierait à la Suisse, et finalement, grâce au fait qu'il y a
maintenant un Ministre au Travaux Publics, M. Nicolazzi, originaire
de cette région, une super route va être financée par le
Gouvernement italien, avec l'aide de la CEE.
Voilà les raisons de l'importance d'une grande route de
communication; il faut aussi tenir compte du fait que cette
autoroute, entre autres, risque, dans un certain sens, de nous
enlever une partie des passages qui viennent au Val d'Aoste. Le
Conseiller Sandri parlait de la Suisse, mais celle-ci est en train
de réaliser une autoroute qui arrivera au pied du Simplon et qui
passe de Martigny à Sion.
De l'autre côté, du versant italien, l'autoroute va rejoindre
Villadossola; ainsi la communication Nord-Sud lorsque seront
terminées ces deux grandes voies de communication - pourra-t-elle
se passer tranquillement en dehors de la Vallée d'Aoste. Le Nord
signifie la Suisse, Berne et Hambourg, car il faut tenir compte du
fait que Martigny désormais est liée à Hambourg et Amsterdam, en
passant par Zurich et par les grandes villes allemandes et partant
pourra être reliée à Milan, sans passer par notre région.
Voilà que s'insère un autre problème: l'exigence d'une liaison
toujours plus rapide entre la Vallée d'Aoste, notamment le
Grand-Saint-Bernard, pour se situer dans la même position que les
suisses sont en train de réaliser actuellement, c'est-à-dire une
amélioration de la route qui mène à Martigny. Je ne veux pas parler
d'autoroute mais d'une voie rapide qui contourne les hameaux, les
villages, les communes de la Vallée du Grand-Saint-Bernard;
d'autant plus que dans la partie qui descend du Grand-Saint-Bernard
vers Martigny, des travaux importants se concrétisent.
Il est évident qu'il s'agit d'un choix revêtant une importance
politique, économique et, ne l'oublions pas, touristique.
Bien sûr, tout cela devra s'accompagner d'une offre touristique
qualitative: si, en effet, on ne met pas en relief les richesses de
notre région - il suffit de voyager sur les autoroutes françaises
pour se rendre compte de l'importance des panneaux - châteaux,
musées, vallées latérales, les gens ne s'arrêteront pas.
Voilà pourquoi le choix d'aujourd'hui est important; c'est un
choix auquel nous voulons accorder notre pleine confiance, d'autant
plus qu'il y a d'autres raisons que nous n'énumérerons plus
aujourd'hui, dont le choix écologique: nous en sommes pleinement
convaincus, quoi qu'en dise le Conseiller Sandri. Ceux qui habitent
le long de cette route nationale paient les conséquences du bruit,
de la pollution acoustique, de la pollution de l'air, de l'eau et
nous les payons tous.
Des gens d'autres partis ont signé des pétitions pour avoir la
rocade d'Aoste; les mêmes se mettent aujourd'hui contre l'autoroute
qui continue de Sarre à Courmayeur: voilà une grande injustice.
Lorsqu'ils ont résolu leurs problèmes de la ville d'Aoste, le reste
ne les touche plus.
Un vrai écologiste devrait être pour l'autoroute, celle que nous
voulons, avec le choix que nous avons fait, car si nous avions dû
faire l'autoroute il y a quinze ans environ, nous n'aurions pas
tenu compte alors des problèmes du territoire comme
aujourd'hui.
Malgré les retards, je crois que le choix que nous votons
aujourd'hui est le plus valable pour l'intérêt de la Vallée d'Aoste
et pour l'intérêt de tous les valdôtains.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Cercherò di dire delle cose nuove,
perché non mi piace essere ripetitivo, anche se è difficile dire
delle cose nuove intorno a questo tema che dibattiamo ormai da 10
anni.
Ha ragione, però, il Consigliere Tonino quando dice che il tema
non è "autostrada sì o autostrada no", che è in larga parte
superato, e mi fa piacere constatare che l'ha superato anche il
Partito Comunista, perché il vero tema è l'impatto ambientale che
questa autostrada avrà sul territorio della Valle d'Aosta.
A proposito dell'ambiente partirei da alcune considerazioni di
carattere generale. Vorrei sfatare innanzitutto l'impressione che
un osservatore esterno può ricavare dai dibattiti che si fanno ogni
volta che si parla di ambiente e cioè che tra le Forze politiche ed
anche al loro interno ci siano da una parte quelli che amano la
natura, quelli che si preoccupano di salvaguardare l'ambiente, i
cosiddetti "verdi", e dall'altra, i "bianchi, rossi o arancioni"
(non saprei con quale colore identificarli), quelli cioè che
vengono chiamati i "materialisti", i "moderni Attila", i quali
vogliono deliberatamente distruggere il territorio e l'ambiente per
chissà quali interessi personali o speculativi.
Questa è una distinzione che io respingo fermamente "a priori",
perché ritengo che qualsiasi persona che abbia un minimo di buon
senso e di raziocinio non possa volere deliberatamente la
distruzione del nostro territorio, del territorio in generale e
della natura, preferendo vivere in un mondo inquinato. Credo che
tutti aspiriamo a vivere in un mondo meno meccanizzato, meno
consumistico, più pulito e più a contatto con la natura. A volte
questo desiderio diventa impellente e, nei momenti di tempo libero,
ci spinge a scalare le montagne ed a rifugiarci negli ambienti più
incontaminati.
È anche vero che questo desiderio, o bisogno, negli ultimi anni
è cresciuto dentro di noi, forse anche perché ci siamo accorti che
questi ambienti incontaminati diventano sempre più limitati, e
correlativamente è cresciuta dentro di noi, dentro tutta la
popolazione, la sensibilità verso i problemi che interessano la
salvaguardia dell'ambiente.
Il merito che io riconosco alle associazioni ambientalistiche
non è tanto quello di aver creato un'opinione in questo senso,
perché non l'hanno creata, ma è quello di aver saputo interpretare
un nostro stato d'animo, un'opinione che era dentro di noi forse
anche allo stato inconscio e di averla saputa evidenziare, lottando
a volte con tenacia, in tutte le sedi, anche in quelle
istituzionali.
Se proprio si vuole mantenere una distinzione, io la porrei tra
romantici e realisti: romantici o utopisti sono coloro che
ritengono possibile ritornare alle civiltà pastorali del passato,
però con la riserva mentale di mantenere tutti i vantaggi di questa
società moderna ed industriale; realisti sono invece coloro che si
rendono conto che questo non è possibile.
Faccio un esempio. Credo che a tutti noi piacerebbe abitare in
una casetta in mezzo ai boschi e svegliarsi con il cinguettio degli
uccelli. Però guai a non trovare in questa casetta la luce, il
telefono, la televisione, la doccia con l'acqua calda e anche una
strada comoda per arrivarci con la macchina e cioè, in definitiva,
tutti quelli che sono i beni ed i vantaggi di questa nostra
società!
Però questi beni hanno dei costi ed essere realisti vuol dire
rendersi conto che, se vogliamo godere di questi beni, dobbiamo
anche partecipare ai loro relativi costi. Sotto questo aspetto, se
proprio vogliamo mantenere una distinzione, io mi dichiaro un
realista.
L'altra considerazione di carattere generale che vorrei fare è
che quando parliamo di ambiente...
TORRIONE
(fuori microfono):
È una distinzione che
fa lui, io non lo so.
PASCALE (P.S.I.):
... e d'impatto ambientale, per
quest'opera come per altre che ci saranno in futuro, dobbiamo
metterci bene d'accordo sull'interpretazione da dare a questi
termini.
In senso lato qualsiasi opera e qualsiasi corpo estraneo immesso
in un ambiente preesistente comporta un'alterazione dell'ambiente.
Con questa interpretazione, quindi, l'impatto ambientale assume un
aspetto dirimente nel processo decisionale, come è stato già
definito. È chiaro che, sotto questo aspetto, per non avere
alterazioni dell'ambiente, bisognerebbe semplicemente non fare
niente e quindi fermare ogni sviluppo e ogni civiltà.
C'è invece un'interpretazione più restrittiva, che si rifà alla
direttiva C.E.E. che prevede l'impatto ambientale come elemento
concorrente nel processo decisionale, secondo la quale è possibile
trovare un equilibrio tra le esigenze dello sviluppo economico e le
esigenze della salvaguardia dell'ambiente, proprio applicando la
tecnologia moderna, e quindi il prodotto della civiltà industriale,
per salvaguardare il territorio e l'ambiente.
In termini pratici questo equilibrio o questo compromesso,
perché in definitiva si tratta di uno degli ennesimi compromessi ai
quali, purtroppo, noi dobbiamo adattarci, visto che tutta la vita e
tutta la realtà sono un susseguirsi di compromessi, a volte con noi
stessi ed a volte con gli altri, si estrinseca essenzialmente, da
un lato, nel realizzare soltanto le opere strettamente necessarie,
e, dall'altro, nell'applicare appunto la tecnologia moderna, nel
servirsi dei prodotti della tecnologia moderna per ridurre il più
possibile l'impatto ambientale di queste opere sul territorio.
Badate che questa conclusione non è una cosa di poco conto,
perché vuol dire mettere definitivamente da parte tutte le teorie
keynesiane del "new deal" che furono applicate anche in Italia nel
dopoguerra allorché si disse: "Costruiamo strade ed acquedotti,
anche se non sono utili, perché così facendo noi produciamo reddito
e ricchezza, e mettiamo in moto un certo sviluppo!" E così si fece,
senza preoccuparsi del bene più prezioso, e cioè del territorio,
che era un bene finito.
Ora, seguendo la direttiva C.E.E., se questo è l'equilibrio o il
compromesso ottimale che concilia lo sviluppo con le esigenze di
salvaguardia dell'ambiente, le domande che noi oggi dobbiamo porci
ed alle quali dobbiamo dare una risposta sono due, e sono molto
semplici. Prima domanda: "È questa un'opera strettamente
necessaria?". Seconda domanda: "Abbiamo fatto tutto il possibile
per ridurre l'impatto ambientale di quest'opera sul
territorio?"
Credo che alla prima domanda abbiamo già risposto da tempo.
Dicevo prima che dibattiamo da dieci anni questo problema sul quale
tutti abbiamo detto e scritto un fiume di parole, tale che, se le
parole potessero tradursi in cemento, forse l'autostrada sarebbe
già stata realizzata. E sempre, alla fine di questi dibattiti, la
stragrande maggioranza, vuoi delle forze politiche e vuoi,
indirettamente, della popolazione, si è pronunciata in senso
affermativo: "Sì quest'opera è strettamente necessaria", con tutta
una serie di motivazioni che io non voglio elencare perché, ripeto,
non mi piace essere ripetitivo.
Alle "vecchie" motivazioni vorrei solo aggiungere delle nuove
argomentazioni per le quali colgo lo spunto dallo studio
sull'impatto ambientale e dagli studi dei vari esperti.
Quando si parla dell'impatto ambientale dell'autostrada sul
territorio si dimentica l'impatto ambientale esistente della Strada
Statale n. 26, con i T.I.R. che attraversano i centri urbani di
Aosta e di molti comuni dell'alta valle e che a volte impazziscono,
come l'altro giorno, e causano quell'inquinamento atmosferico e da
rumore che si riflette non tanto sul territorio ma sull'uomo,
proprio perché il flusso veicolare attraversa i centri urbani,
innalzando tutti quei fattori di mortalità che ben conosciamo. Come
dicono gli esperti, l'autostrada, in termini di sicurezza,
comporterà meno mortalità di quella che esiste sulla Statale n.
26.
Spesso e giustamente, negli ultimi tempi, ho sentito il
Presidente della Giunta porre l'accento sul fatto che il compito
principale dell'Amministrazione regionale è quello di migliorare la
qualità della vita degli abitanti della Valle d'Aosta. Allora io
credo che il primo beneficio di questa autostrada sia proprio
quello di contribuire a migliorare la qualità della vita di molti,
o della grande maggioranza, degli abitanti della Valle d'Aosta,
spostando il traffico dall'attuale Statale sull'autostrada, perché
proprio in termini di impatto ambientale, come ci dicono i tecnici,
l'impatto dell'autostrada sarà minore di quello che attualmente noi
patiamo a causa della Strada Statale n. 26.
Vengo ora alla seconda considerazione. Quando Nuova Sinistra,
come ribadisce anche il documento che è stato elaborato in questi
ultimi tempi e che, sotto molti aspetti, è peraltro pregevole, dice
che bisogna sfruttare essenzialmente le risorse del nostro
territorio, si dimentica che anche la collocazione geografica di un
territorio può essere considerata come una risorsa. Essere al
centro di una direttrice internazionale di traffico è una fonte di
sviluppo economico: non è necessario essere dei grandi economisti
per capire questo concetto; basta andare a rileggersi la storia per
capire che tutte le grandi civiltà si sono sviluppate sul mare o
lungo importanti direttrici internazionali di traffico; basta
andare a vedere Regioni o interi Stati che, o non hanno sbocchi sul
mare o non sono al centro di direttrici internazionali di traffico,
per capire che in essi non si parla di problemi di sviluppo, ma di
problemi di sopravvivenza.
Quando mi si cita la Svizzera e l'Austria, dove si cerca di
disincentivare il traffico dei T.I.R., si dimentica di dire che in
Svizzera ed in Austria ci sono fior di autostrade. Uno dei falsi
problemi che, secondo me, viene qui sottolineato, è che questa
autostrada si fa perché ci sono i T.I.R.. Non è vero, questo è un
cemento in più. Il fatto che ci siano i T.I.R., che ci sia
l'autoporto, che oggi occasionalmente offre un'entrata maggiore, in
termini di riparto regionale, non vuole dire che questa sia la
ragione indispensabile per fare l'autostrada.
Noi dovremmo fare l'autostrada anche se i T.I.R. non ci fossero,
perché noi siamo collocati lungo una direttrice internazionale di
traffico, e questo traffico, magari anche solo di autovetture, deve
scorrere in modo veloce e noi, sempre per rimanere lungo questa
direttrice internazionale, dovremmo fare l'autostrada anche se i
T.I.R. non ci fossero! Dico "noi" in termini generali, riferendomi
allo Stato ed alla Valle d'Aosta.
Questo vale anche per le ragioni turistiche. Non è vero che il
turismo avrà a soffrire a causa dell'autostrada; anzi, con i mezzi
di comunicazione così veloci che ci sono oggi
e che, nel
giro di poche ore, ci portano da una parte all'altra del
continente, anche il turista guarda allo scorrimento veloce e, se
può arrivare a Courmayeur in due ore, anziché in 3 o 4, può essere
portato a preferire Courmayeur ad un'altra stazione invernale.
Quando si chiede il rinvio di ogni decisione a dopo la
Conferenza regionale dei trasporti, che dovrebbe pianificare chissà
cosa, io non sono assolutamente d'accordo. La Conferenza regionale
dei trasporti non può mettere in dubbio una posizione strategica
consolidata da tempo dalla Valle d'Aosta, e cioè che la direttrice
del Bianco sia una direttrice internazionale di traffico che va
completata, perché va da Calais a Reggio Calabria e domani potrebbe
andare da Londra a Palermo.
La terza considerazione, che emerge sempre da questo studio del
Comitato scientifico, è che, anche in termini di impatto
ambientale, non esistono quelle alternative credibili o fattibili
che erano state avanzate in passato. Mi pare che in parte oggi lo
riconoscano gli stessi proponenti. Per quanto riguarda la
camionale, io leggo a pagina 28 del parere del Comitato Scientifico
che: "Le differenze tecniche tra un'autostrada del tipo camionale
ed un'autostrada destinata al traffico misto, sono di fatto molto
labili". Leggo ancora: "Sotto il profilo ambientale, non si
avrebbero benefici significativi e contemporaneamente verrebbero a
mancare anche i miglioramenti all'accessibilità locale".
Per quanto riguarda l'ipotesi di una ferrovia che da Aosta
dovrebbe arrivare a Courmayeur, consentendo di utilizzare questo
tratto con trasporti navetta, sempre a pagina 47 si dice: "Con
riferimento alle ventilate alternative ferroviarie si è potuto
constatare che, a fronte dei vantaggi, per quanto riguarda
l'inquinamento atmosferico, si avrebbero dei notevoli impatti. Sia
sotto il profilo estetico e paesaggistico, come dimostrato dagli
stessi interventi sulla linea Torino-Pré St. Didier, che
fondiario,...". Poi la relazione continua, ma credo che i
Consiglieri abbiano avuto modo di leggerla. È una soluzione diversa
da quella prospettata dal progetto ferroviario Aosta - Martigny,
sul quale noi siamo d'accordo, che può porsi come elemento
concorrente, proprio perché fattibile, ma mai come progetto
alternativo alla direttrice di traffico del traforo del Monte
Bianco.
Era stata avanzata un'altra ipotesi, non so se con un certo
fondamento o meno, e che il Consigliere Viberti aveva sintetizzato
con un'espressione molto colorita: "Mettere un tappo al traforo del
Monte Bianco". La voglio ricordare non perché possa essere presa in
considerazione, in quanto è un'ipotesi irrealizzabile dal punto di
vista pratico, ma la voglio ricordare perché nasconde una tendenza
culturale che è emersa questa mattina nel discorso del Consigliere
Sandri e che per un certo verso si ricollega alla tendenza presente
un po' in tutto quel Movimento, ed è la tendenza
all'isolazionismo.
Ora io voglio ricordare a chi propone queste alternative che la
comunità valdostana ha già fatto una sua scelta diversa, che è la
scelta di aprirsi all'Europa. Questa scelta non è stata tanto una
scelta politica o economica, ma è stata una scelta culturale che fa
onore alla comunità valdostana e che io voglio sottolineare. Ecco
perché, secondo me, vanno respinte in modo abbastanza deciso queste
tendenze di isolazionismo che affiorano.
Quindi rispondiamo sì alla prima domanda, con argomentazioni che
traggono lo spunto dallo studio fatto dai tecnici, e ribadiamo che
questa è un'opera strettamente necessaria.
La risposta alla seconda domanda, se è stato fatto tutto il
possibile per ridurre l'impatto ambientale di quest'opera sul
territorio, ci viene proprio da questi voluminosi documenti che
tutti abbiamo avuto modo di leggere e dalla volontà espressa, vuoi
dalla società R.A.V. e vuoi dal Consiglio regionale, di procedere
in questa direzione. Già quando si è cominciato a parlare di
ambiente e di impatto ambientale, il vecchio progetto esecutivo
dell'autostrada è stato modificato con la previsione di un notevole
numero di chilometri in galleria, proprio per avere un minore
impatto ambientale. Ma questo studio propone anche altre tre
varianti ed offre tutta una serie di raccomandazioni e consigli per
la realizzazione dell'opera.
Non voglio assolutamente dire che siano delle risultanze modeste
e che si sia perso del tempo; al contrario, io penso che sia stato
utilissimo fare questi studi, e mi auguro che le varianti possano
essere accettate, anche perché i costi non sono eccessivi: si parla
di 25 miliardi, ma quando si parla di salvaguardia del territorio
non bisogna fare una questione di costi, come fa il Consigliere
Baldassarre. Penso quindi che il Consiglio regionale possa
finalmente procedere oggi all'approvazione definitiva del progetto
esecutivo, con tutte le cautele e con tutte le condizioni e
garanzie che sono state sottolineate nello studio del prof. Karrer
per le varianti proposte.
Vorrei concludere dicendo che, dopo questo fiume di parole, io
mi auguro che non si abbia più a discutere di autostrada e che,
finalmente, dalle parole si passi ai fatti.
PRESIDENTE:
Signori Consiglieri, ci sono ancora quattro
colleghi iscritti a parlare. Dobbiamo proseguire nel dibattito o
possiamo sospendere la seduta?
Data l'ora la seduta è sospesa e i lavori riprenderanno questo
pomeriggio alle ore 16.00.
La seduta è sospesa.
La seduta termina alle ore 12.57.
