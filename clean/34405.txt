Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2188 del 25 gennaio 2012 - Resoconto
OGGETTO N. 2188/XIII - Interpellanza: "Proroga dell'incarico
di Direttore generale dell'Azienda USL della Valle
d'Aosta".
Interpellanza
Vista la DGR 3106/2011 concernente la proroga dell'incarico
di direttore generale dell'Azienda USL della Valle d'Aosta;
Richiamate le DGR 3015/2011, 933/2011 e 2006/2010 relative
all'approvazione della valutazione dei risultati di gestione
ottenuti dal direttore generale dell'Azienda USL della Valle
d'Aosta rispettivamente per gli anni 2010, 2009 e 2008;
Considerato che la DGR 3105/2011 misura il raggiungimento
degli obiettivi per l'anno 2010 pari al 57,27 percento
evidenziando, da parte dell'Assessore competente, il brillante
"conseguimento di un avanzo di amministrazione pari a euro 127.024"
(lo 0,043612783 del bilancio consuntivo del 2010);
Considerato che la DGR 933/2011 dà conto della valutazione
dei risultati di gestione dell'anno 2009 nella misura del 65,20
percento ma, non considerando "l'aiutino" proposto dall'Assessore
competente, l'effettivo risultato raggiunto sarebbe stato pari al
61,70 percento;
Considerato che la DGR 2006/2010 misura la valutazione dei
risultati conseguiti nell'anno 2008 nella misura del 78 percento
ma, non considerando le proposte avanzate dall'Assessore
competente, in deroga ai criteri stabiliti dalla stessa Giunta
regionale, l'effettivo risultato raggiunto sarebbe stato invece
pari al 70,31 percento;
Preso atto che la valutazione effettiva dei risultati di
gestione conseguita dal direttore generale, nei tre anni
considerati, risulta in continua e forte discesa (70,32 percento,
61,70 percento, 57,27 percento);
Visto che la DGR 3106/2011 motiva la proroga all'incarico
dell'attuale direttore generale semplicemente con il fatto che "le
valutazioni, effettuate nell'ambito del rinnovo triennale del
contratto di lavoro, hanno avuto entrambe esito positivo rispetto
agli obiettivi fissati annualmente dalla Regione";
tutto ciò premesso, il sottoscritto Consigliere
regionale
Interpella
la Giunta regionale per conoscere:
1) quali sono state le considerazioni fatte in merito ad una
curva valutativa in continua e forte flessione delle gestioni di un
direttore generale dell'Azienda USL con una ormai lunga e ampia
esperienza maturata in quell'incarico;
2) se intende mettere in atto specifici indicatori per
seguire con più tempismo e attenzione mirata l'attività del
direttore generale dell'Azienda che, nell'anno 2010, ha ottenuto un
risultato certamente non brillante e lusinghiero conseguendo una
scarsa sufficienza.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Come ben sapete, le funzioni del Direttore generale nell'ambito
dell'Azienda USL sono particolarmente importanti e delicate. Forse
per modestia, nel sito dell'Azienda USL della Valle d'Aosta, non
vengono ben delineati i provvedimenti di competenza, ma il
Direttore generale è l'unico organo di gestione e amministrazione
dell'Azienda sanitaria. Nell'articolo 3 del decreto legislativo n.
502/1992 è contenuta la
summa
dei poteri e pertanto degli
atti tipici del Direttore generale come organo di governo
dell'Azienda sanitaria. La norma opera una triplice distinzione:
atti apicali (adozione dell'atto aziendale, nomina dei responsabili
delle strutture operative, nomina dei revisori); atti di gestione
di rappresentanza dell'azienda; atti di verifica e di controllo
della corretta ed economica gestione delle risorse attribuite ed
introitate, nonché dell'imparzialità e buon andamento dell'azione
amministrativa, mediante valutazioni comparative dei costi, dei
rendimenti e dei risultati. Insomma il Direttore generale ha il
compito di controllare l'efficacia e l'appropriatezza dell'attività
socio-sanitaria erogata sul territorio valdostano e di raggiungere,
quindi, gli obiettivi assegnati annualmente dalla Regione.
Sappiamo bene che il Direttore generale è nominato dalla Giunta
regionale, così come spetta all'Esecutivo la valutazione
dell'attività e il raggiungimento degli obiettivi definiti nel
quadro della programmazione regionale. Con la deliberazione n.
3106/2011 infatti la Giunta regionale, nel prorogare per il periodo
gennaio 2012-dicembre 2013 l'incarico di Direttore generale, ha
evidenziato che - cito -
"le valutazioni, effettuate nell'ambito
del rinnovo triennale della durata del contratto di lavoro, hanno
avuto entrambe esito positivo rispetto agli obiettivi fissati dalla
Regione"
. Non possiamo che prendere atto della decisione del
Governo regionale, ma la lettura degli atti amministrativi degli
ultimi tre anni, atti che illustrano i risultati di gestione
ottenuti dal Direttore generale, ci hanno portato a fare alcune
considerazioni che poi abbiamo tradotto nelle domande poste
nell'interpellanza. Quali sono queste considerazioni? La prima,
inevitabile, è quella del riscontro di una continua e decisa
flessione delle percentuali valutative, abbiamo scritto nelle
premesse: 70,32 percento, 61,70 percento e 57,27 percento. Cosa
vogliono dire queste percentuali? L'articolo 7 della legge
regionale n. 5/2000 chiarisce molto bene come sono definiti, di
anno in anno, gli obiettivi e gli indicatori utilizzati per le
valutazioni dell'attività svolta e dei risultati di gestione
ottenuti dal Direttore generale. Questi criteri valutativi sono
quindi decisi preventivamente e non in via unilaterale da parte
della Giunta regionale, ma attraverso l'accordo di programma
relativo al piano attuativo locale. Piano che è l'atto di
programmazione annuale con il quale l'Azienda USL della Valle
d'Aosta persegue gli indirizzi e gli obiettivi definiti nel piano
socio-sanitario regionale, o piano della salute e del benessere
sociale, approvato dal Consiglio, per gli anni 2011-2013. Gli
obiettivi quindi sono individuati dall'Azienda USL e condivisi
dalla Regione.
La prima cosa che ci ha colpito nel leggere la deliberazione
della Giunta n. 2006/2010, relativa alla valutazione degli
obiettivi per il 2008, è l'iter lungo e, sembra di capire,
complicato, con il quale hanno dovuto cimentarsi gli uffici
regionali preposti al controllo. Mesi e mesi perché è stato
necessario chiedere all'Azienda chiarimenti e documenti non
celermente prodotti. Come è possibile che quell'iter un po'
zoppicante, ma ben evidenziato nell'atto, sia stato necessario a
fronte di un Direttore generale da tempo insediato e con una prassi
ampiamente consolidata? Il risultato alla fine raggiunto dal
Direttore generale è stato poi corretto su proposta dell'Assessore
competente,
"condividendo
- cito -
le motivazioni esposte
dal Direttore generale
- quindi dico io: non le valutazioni
degli uffici preposti al controllo -
...in deroga ai criteri
stabiliti con deliberazione della Giunta n. 1129 in data 23 aprile
2008, di aumentare la percentuale riferita all'esito totale della
valutazione in quanto l'Azienda, pur non realizzando tutte le
azioni previste dalla suddetta deliberazione, ha comunque raggiunto
l'importante risultato gestionale attraverso il conseguimento di un
avanzo di amministrazione nell'anno 2008 pari a 950.000 euro"
.
Ma attenzione queste valutazioni non vanno ad intaccare il
trattamento economico del Direttore generale di oltre 136.000 euro,
ma la quota pari al 20 percento del trattamento stesso e
corrisposto in relazione al raggiungimento dei risultati. In
sostanza, per il 2008 la valutazione è stata, con "l'aiutino"
proposto dall'Assessore, del 78, anziché del 70,32 percento, della
quota massima, appunto il 20 percento, e quindi il 15,60 del
trattamento economico annuo, anziché il 14,06. Anche il risultato
raggiunto riferito al 2009 è stato corretto aumentandolo, grazie
sempre alla proposta dell'Assessore competente di escludere dalla
valutazione un obiettivo generale non raggiunto. La valutazione
relativa al 2010 è stata quella più scarsina. Questa volta
l'Assessore non ha voluto o non ha potuto "aiutare" il Direttore
generale, che si è attestato su una
performance
pari al
57,27. Se fossimo a scuola, uno penserebbe che l'alunna non ha
riportato la sufficienza piena. L'Assessore però, quasi a
giustificare il non brillante risultato, evidenzia che
-
cito -
"il Direttore generale ha condotto una gestione che non
solo ha consentito l'erogazione puntuale dei livelli essenziali di
assistenza individuati dalla Regione a tutti i cittadini
valdostani, ma ha altresì messo in atto il potenziamento di alcuni
settori che hanno aumentato l'offerta sanitaria evitando la
mobilità ai residenti in altre regioni, garantendo comunque
l'importante risultato gestionale attraverso il conseguimento di un
avanzo di amministrazione pari a 127.029 euro"
. Abbiamo messo
in premessa anche quali erano le percentuali riferite al consuntivo
di quell'anno. Questa valutazione poi è stata espressa il 23
dicembre 2011 in un periodo in cui i rapporti con i sindacati non
erano certo positivi. Una gestione dell'Azienda USL da mesi oggetto
di scontri, culminati proprio in quei giorni con una lettera del
Direttore inviata ai sindacati in cui scrive:
"non ritenendo
che sussistano le condizioni per un sereno confronto fra le
parti"...
comunica che l'incontro sul bilancio 2012 è stato
annullato.
Tutto ciò detto, vengo alle domande. Prima: quali sono state le
considerazioni fatte dalla Giunta regionale nel verificare, nei tre
anni considerati, che la curva valutativa dell'operato del
Direttore generale è in forte flessione? Sicuramente lo avrete
approfondito, cercando di capire cosa può essere successo,
individuando i motivi che hanno prodotto quest'ultimo risultato
insoddisfacente. Noi crediamo sia interesse di tutto il Consiglio
conoscere i risultati delle vostre valutazioni. Seconda: avete
pensato di introdurre alcune novità per una più puntuale verifica
del lavoro assegnato al Direttore generale? In questo senso
vorremmo sapere se è stato previsto un maggior scambio di
informazioni fra Regione e Azienda USL, se è stato definito un più
continuo rapporto fra le diverse strutture competenti per materie
dell'Assessorato con la Direzione strategica. La nostra
interpellanza intende approfondire il lavoro svolto da uno dei
dirigenti apicali o, meglio, dal dirigente con la più alta
responsabilità nel settore sanitario, in una regione dove la
politica, da sempre, vuole assicurare ai cittadini servizi
efficienti e di qualità. La nostra premura è quella di lavorare per
la comunità valdostana, nell'interesse dei cittadini non certo per
mettere in piazza una persona, ma per la consapevolezza che più una
Direzione generale è efficiente, capace, innovativa e più vengono
soddisfatte tutte quelle indicazioni contenute nel Piano della
salute e del benessere sociale approvato dal Consiglio, obiettivi
capaci, come ha detto l'Assessore, di rispondere meglio e con più
efficacia al benessere dei valdostani.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Nel premettere che il DPCM 31/5/2001 n. 319 (Modificazioni ed
integrazioni al DPCM 19/7/1995 n. 502 concernente il trattamento
economico del Direttore generale, amministrativo e sanitario delle
aziende sanitarie), prevede che la valutazione del Direttore
generale avvenga sui risultati di gestione ottenuti e sulla
realizzazione degli obiettivi di salute e funzionamento dei
servizi, assegnati annualmente dalla Regione, pare legittimo da
parte dell'Assessore tenere in giusta considerazione, per una
corretta valutazione, anche l'attività gestionale espletata dal
Direttore stesso, che deponga per un aumento della valutazione
oggettiva correlata solo ai singoli obiettivi. Devo dire che questo
"aiutino", come ha detto Rigo, c'è sempre stato in tutti i dieci
anni, "aiutino" che tiene in considerazione, per quanto riguarda i
nostri due anni, il raggiungimento di determinati obiettivi. Appare
quindi del tutto normale che in questi anni l'organo politico abbia
considerato nella sua valutazione complessiva sia risultati
puntuali conseguiti dal Direttore, sia l'andamento della gestione
facendo riferimento ai dati di attività, in particolare l'avvio di
nuovi servizi, e di spesa, tenendo conto degli avanzi di
amministrazione che dimostrano un'oculata gestione economica da
parte della Direzione.
Occorre inoltre puntualizzare che in questi ultimi due anni,
data la grave situazione economica del Paese con riflessi anche
sulla nostra Regione, la gestione dell'Azienda USL è stata molto
più complessa, in quanto ha richiesto una serie di interventi di
contenimento della spesa, dovuti anche ad una minore disponibilità
finanziaria complessiva della Regione, che ha determinato
un'assegnazione finanziaria più contenuta per la sanità valdostana,
ma che, grazie all'ormai lunga e ampia esperienza maturata dal
Direttore, ha comunque permesso di mantenere pressoché inalterati i
livelli essenziali di assistenza garantiti.
Per quanto riguarda quest'anno, anche nel 2011 si è deciso di
determinare degli obiettivi e, oltre agli indicatori generali e al
peso complessivo, vengono individuate con l'accordo di programma le
singole azioni e il peso correlato, la cui somma determina il peso
complessivo dell'obiettivo; questo facilita la Direzione aziendale
nel percorso di raggiungimento dell'obiettivo nei tempi previsti e
la Regione nel monitoraggio e nella valutazione delle azioni.
Ricordo come anche negli ultimi due anni abbiamo fatto una modifica
importante per quanto riguarda gli obiettivi, prima ce n'erano
circa una trentina spalmati in tutte le aree della sanità, quindi
vi erano diversi sottobiettivi da raggiungere, quest'anno abbiamo
deciso di mettere sette obiettivi ben precisi, che vanno
nell'ottica delle indicazioni generali sul contenimento della
spesa, sul fatto di avere incardinato e portato avanti dei nuovi
servizi. Anche quest'anno ci sarà un'attenta valutazione in un
periodo sicuramente di maggior rigore di valutazione e questo
giustifica il fatto che nell'ultimo anno non ci sia stato tale
incremento voluto in Giunta. Queste sono le indicazioni che, come
ho detto prima, sarò disponibile ad illustrare in V Commissione
appena si creerà l'occasione. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Gli anni scorsi non abbiamo valutato necessario e opportuno
presentare una specifica iniziativa in Consiglio regionale, anche
se avevamo letto le deliberazioni della Giunta sugli "aiutini",
come li abbiamo chiamati l'Assessore ed io. Sono legittime le
valutazioni fatte dall'Assessore, sono valutazioni che la Giunta
regionale - che ha la diretta competenza in questo - deve fare,
valutando in maniera generale l'efficacia, l'efficienza e i
risultati conseguiti dal Direttore generale. Lo abbiamo fatto
questa volta non per "l'aiutino", ma perché siamo preoccupati della
curva valutativa in calo; non mi si può dire che non è vero. In
questi anni abbiamo analizzato e abbiamo visto tale flessione non
lieve, quindi ci sembrava opportuno questa volta intervenire in
Consiglio e chiedere all'Assessore le valutazioni, che sicuramente
sono state fatte all'interno della Giunta, ma che l'Assessore oggi
non ci ha manifestato se non presentando una difesa d'ufficio,
dovuta, del suo operato e dell'operato del Direttore generale. Lo
abbiamo fatto anche per una considerazione più generale: come
saprà, le Regioni del Piemonte e della Lombardia, proprio in questi
giorni, stanno deliberando provvedimenti per quanto riguarda
l'ospedalizzazione. La persona che uscirà dall'ospedale si troverà
con due documenti: oltre alla lettera di dimissioni, anche il
costo, a cura del servizio sanitario, per le prestazioni effettuate
nei suoi confronti. È una scelta che non mancherà di accendere un
dibattito interessante, è sicuramente un'idea che va nella logica
che i cittadini possono essere invitati a partecipare in prima
persona non solo alla conoscenza di quanto costa la sanità
pubblica, ma anche ad una riflessione più generale sulla spesa
sanitaria e quindi sulla necessità tutti assieme di un contenimento
dei costi. In questo modo anche i cittadini potranno avere voce in
capitolo e maggiormente esprimersi sulle scelte di politica
sanitaria. Questo accade già in molti Paesi dell'occidente, mi
sembra una direzione di trasparenza ed efficienza, come noi abbiamo
cercato di richiedere in questo Consiglio. Se nel futuro prossimo
daremo al paziente, con la cartella clinica, anche la spesa
conseguente mi sembra che i cittadini abbiamo diritto di valutare
l'operato di chi l'Esecutivo mette alla testa di una struttura
fondamentale per il benessere dei cittadini. Credo che l'aspetto di
valutazione degli effetti e delle capacità di questi grandi manager
di seguire con efficienza la pubblica amministrazione sia un
discorso e un confronto che deve aprirsi, la trasparenza non può
essere unidirezionale, ma deve essere a tutto campo.
