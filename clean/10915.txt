Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1908 del 28 febbraio 1991 - Resoconto
OGGETTO N. 1908/IX - Disegno di legge: "Orario di lavoro del
personale appartenente alle qualifiche dirigenziali e
vicedirigenziali?.
Presidente
- Ha chiesto di parlare il relatore,
Consigliere Ricco, ne ha facoltà.
Ricco (DC)
- Con il decreto legge 24 novembre 90 n. 344,
convertito in legge n. 21 del gennaio 1991, lo Stato ha stabilito
tra l'altro in trentasei ore settimanali l'orario ordinario di
lavoro ed ha eliminato le dieci ore settimanali in più dell'orario
normale di lavoro a carico dei dirigenti statali e degli enti
pubblici non economici. La disposizione di adeguamento dell'orario
pone rimedio ad una situazione di disparità di trattamento fra
personale dirigenziale e personale inserito nei livelli, che in
campo nazionale ha fatto sempre sorgere un contenzioso
amministrativo che addirittura è sfociato in una impugnativa
costituzionale.
Infatti, la disposizione legislativa che pone l'obbligo di una
maggiorazione di orario di lavoro senza il corrispettivo della
retribuzione, è sempre apparsa di dubbia costituzionalità in
relazione al disposto del primo comma dell'articolo 36 della
Costituzione, che stabilisce il diritto del lavoratore ad una
retribuzione proporzionata alla quantità e qualità del suo lavoro.
Non può essere trascurata la questione della dirigenza pubblica, di
cui va ricercata la identità in quanto valore da salvaguardare; non
è accettabile lo scippo retributivo nei confronti del personale
dirigente dello Stato ed enti pubblici, nè gli effetti perversi
provenienti da un assurdo scoordinamento salariale. In materia di
riforma della dirigenza siamo ancora all'anno zero.
Il disegno di legge n. 258 oggi sottoposto all'approvazione del
Consiglio regionale ricalca l'orientamento, già seguito dalla
nostra Regione sin dal 1980, di assimilazione della dirigenza
regionale alla dirigenza dello Stato. La II Commissione consiliare
permanente ha espresso all'unanimità parere favorevole anche dopo
aver sentito i sindacati.
Con il suddetto disegno di legge si stabilisce in trentasei ore
settimanali l'orario ordinario di lavoro del personale appartenente
alle qualifiche dirigenziali e vicedirigenziali; viene altresì
abrogato l'articolo 22 della legge regionale n. 18/80, che obbliga
il suddetto personale a fare cinque ore di orario ordinario
settimanale di lavoro in più.
In qualità di relatore del presente disegno di legge e in
considerazione dell'approfondito esame della materia in diverse
sedute della II Commissione, mi permetto subordinatamente di
presentare un emendamento relativo alla dichiarazione di urgenza,
ai sensi dell'articolo 31, comma terzo, dello statuto speciale.
Presidente
- E' aperta la discussione generale. Ha
chiesto di parlare il Presidente della Giunta, ne ha facoltà.
Bondaz (DC)
- Voglio solo informare il Consiglio che su
questo disegno di legge è stato siglato un accordo con i sindacati,
per cui la pratica è definita in tutti i suoi contesti.
Presidente
- Ha chiesto di parlare il Consigliere Viérin,
ne ha facoltà.
Viérin (UV)
- Nous confirmons le vote favorable de
l'Union Valdôtaine à ce projet de loi. En même temps nous prenons
acte que après les polémiques de la séance du Conseil régional du
mois de novembre dernier quant à la procédure suivie, tout est
rentré dans l'ordre. A l'époque le projet de loi présenté par le
gouvernement prévoyait déjà l'application de cette disposition,
mais la partie concernant l'horaire de travail n'avait pas été
soumise à l'examen des organisations syndicales.
Aujourd'hui, et le Président du Gouvernement l'a rappelé tout à
l'heure, la procédure a été respectée. Nous prenons donc acte avec
satisfaction du bien-fondé des remarques formulées à l'époque, et
nous confirmons l'avis favorable du groupe de l'Union
Valdôtaine.
Presidente
- Si passa all'esame dell'articolato. Do
lettura dell'articolo 1:
Articolo 1
(Orario di lavoro)
1. L'orario ordinario di lavoro del personale appartenente alle
qualifiche dirigenziali e vicedirigenziali, in applicazione dalla
legge regionale 29 maggio 1989, n. 29, recante disposizioni sullo
stato giuridico e sul trattamento economico del personale della
Regione, è stabilito in trentasei ore settimanali.
2. L'articolo 22 della legge regionale 30 aprile 19, n. 18,
recante norme sullo stato giuridico ed economico del personale
dalla Regione, è abrogato.
Presidente
- Pongo in votazione l'articolo 1 testè
letto:
Esito della votazione
Presenti: 28
Votanti: 27
Favorevoli: 27
Astenuti: 1 (Riccarand)
Il Consiglio approva
Presidente
- Do lettura dell'articolo 2:
Articolo 2
(Urgenza)
1. La presente legge è dichiarata urgente ai sensi dell'articolo
31, comma 3, dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
Presidente
- Pongo in votazione l'articolo 2 testè
letto:
Esito della votazione
Presenti: 28
Votanti: 27
Favorevoli: 27
Astenuti: 1 (Riccarand)
Il Consiglio approva
Presidente
- Pongo in votazione la legge nel suo
complesso:
Esito della votazione
Presenti: 30
Votanti: 29
Favorevoli: 29
Astenuti: 1 (Riccarand)
Il Consiglio approva
***
