Classificazione
COMMERCIO
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 2954 del 22 novembre 2023 - Resoconto
OGGETTO N. 2954/XVI - Interrogazione: "Aggiornamento del
piano antincendio delle strutture dell'Autoporto e delle Gallerie
commerciali di Pollein".
Bertin (Presidente) -
Passiamo al punto n. 26. Anticipo
soltanto, per ragioni organizzative, che i punti seguenti saranno
il n. 37, che è stato ritirato, e il 39 del consigliere Aggravi.
Per la risposta, il presidente Testolin ha facoltà di
intervenire.
Testolin (UV) -
Il consigliere Manfrin chiede se il piano
antincendio delle strutture dell'Autoporto e delle Gallerie
commerciali di Pollein risulti essere aggiornato e valido e se gli
impianti antincendio delle medesime strutture siano ad oggi tutti
pienamente operativi ed adatti al tipo d'intervento richiesto.
Si forniscono i seguenti elementi di risposta specificatamente
riportati dalla Società Autoporto Spa: con riferimento alle
Gallerie commerciali di Pollein, oggetto d'interrogazione
specifica, da pratica dei Vigili del fuoco n. 4115 per la quale è
stato presentato un progetto di adeguamento /miglioria antincendio
approvato dal Corpo regionale dei Vigili del fuoco e trasmesso in
data 23 dicembre 2021, attualmente sono ancora in corso le
progettazioni esecutive da parte dei professionisti incaricati da
Autoporto Spa, volte a recepire tutti gli aspetti salienti ai fini
della prevenzione incendi del progetto approvato, per poi dare
luogo alle opere di adeguamento.
Premesso quanto sopra, la società, per rispondere ai due quesiti
posti, ha osservato che il piano di gestione e coordinamento della
sicurezza antincendio generale verrà elaborato ed aggiornato a
seguito della conclusione delle opere di adeguamento sopra
richiamate. In ogni caso, così come previsto dalla normativa
vigente, ogni attività deve aver formato i propri addetti
incaricati alla lotta antincendio e predisposti i propri piani di
emergenza.
Le dotazioni impiantistiche antincendio delle strutture presenti
(impianto sprinkler, idranti, rilevazione fumi) risultano operative
e correttamente manutenute.
Essendo stata richiamata la notizia concernente un principio di
incendio in un'attività commerciale dell'area, la società ha
fornito la relativa nota del Corpo valdostano dei Vigili del fuoco,
della quale si è disponibili a fornire copia se di interesse del
Consigliere.
Presidente -
Consigliere Manfrin, ha facoltà di
replica.
Manfrin (LEGA VDA) -
Grazie Presidente per la sua
risposta con la quale riporta quella che è la posizione di
Autoporto e sulla quale non ha, al di là delle deleghe, una diretta
responsabilità.
Nella risposta che viene riportata da parte di Autoporto, se si
riesce e si conosce la questione e si vuole approfondire un attimo,
si riesce a leggere fra le righe. E a domanda diretta: "se il piano
antincendio della struttura autoporto delle Gallerie commerciali di
Pollein risulta essere aggiornato e valido", se noi mettiamo la
premessa: c'è un progetto di adeguamento che risale al 2021, c'è
stato un incendio l'11 dicembre 2022, non è stato ancora realizzato
il piano di adeguamento, bisogna fare ancora delle azioni e
quant'altro... non viene detto, sarebbe stato carino, ma se la
società Autoporto avesse detto di no, ne avremmo preso atto.
Invece, ci si nasconde fra alcune volute di fumo, come fa il
polipo, quando cerca di sfuggire, che getta l'inchiostro, si cerca
di scappare buttando questa nube d'inchiostro ma il problema
rimane, quindi il problema - io lo segnalo a lei, Presidente, per
tutte le azioni del caso - che ci sia un progetto di adeguamento
che risale al 2021 e ad oggi non vi sia un piano antincendio
aggiornato e valido per una struttura grande come quella
dell'attività commerciale dell'Autoporto credo che sia un problema
bello grosso. E da quello che riferiscono delle segnalazioni
(potremmo definirle così), chi è presente sulle strutture e sul
luogo ci dice che ci sono stati dei sopralluoghi frenetici, anche e
soprattutto a partire dalla data di deposito di
quest'interrogazione.
Siamo felici di aver smosso probabilmente le acque e magari
anche di incutere timore in qualcuno; questo qualcuno però deve
avere timore, più che delle interrogazioni, molto di più delle
responsabilità nel caso in cui si verificasse un nuovo principio di
incendio e dovessero occorrere degli altri incidenti nella
struttura, perché evidentemente la responsabilità sarebbe
pienamente sua.
Sappiamo che ci sono delle parti che sono non funzionanti
rispetto all'impianto antincendio, quindi io la invito, Presidente,
a vigilare su quanto è fatto. Però non posso non evidenziare che se
c'è una struttura ed un progetto di adeguamento che risale al 2021,
siamo nel 2023, ancora non si è fatto, qualche problema direi che
c'è.
