Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 701 del 23 maggio 2019 - Resoconto
OGGETTO N. 701/XV - Interpellanza: "Definizione dei criteri
per l'assegnazione delle risorse alle diverse strutture
dell'Azienda USL".
Rini (Presidente) -
Punto n. 47 all'ordine del giorno.
Per l'illustrazione, la parola alla collega Spelgatti.
Spelgatti (LEGA VDA) -
Leggo testualmente il verbale del
Collegio di direzione dell'Azienda USL Valle d'Aosta del 21 marzo
2019. A un certo punto si dice: "
Pescarmona comunica che la
Giunta regionale ha deliberato in data 15 marzo l'atto di indirizzo
per la predisposizione del piano triennale dei fabbisogni di
personale dell'Azienda USL 2019-2021. La Direzione ha ottenuto,
dopo vari incontri con l'Assessorato della sanità, salute e
politiche sociali, di posticipare di due anni l'applicazione dei
carichi di lavoro come metodologia per la definizione delle risorse
da assegnare alle diverse strutture aziendali
". Per questo noi
chiediamo: quali motivazioni sottendano e giustificano la scelta e
sulla base di quali criteri alternativi a quella dei carichi di
lavoro intendano definire le risorse da assegnare alle diverse
strutture aziendali.
Presidente -
La parola all'Assessore Baccega.
Baccega (UV) -
Io sono particolarmente lieto nel
rispondere a questa interpellanza, perché già nella premessa si
certifica e si sottolinea che tra l'Assessorato della sanità e
l'azienda c'è una fattiva collaborazione. Noi, rispetto a quali
motivazioni e quali criteri giustifichino le nostre scelte,
possiamo trovarle nella delibera di Giunta che lei ha citato: la n.
323 approvata il 15 marzo 2019 e dal titolo: "Approvazione delle
indicazioni regionali per la predisposizione del piano triennale
dei fabbisogni di personale dell'Azienda USL", ai sensi
dell'articolo 6 del decreto legislativo n. 165/2001 e del
procedimento per la sua approvazione e adozione, che è volta a dare
attuazione al decreto legislativo 25 maggio 2017 n. 75 in materia
di riorganizzazione delle amministrazioni pubbliche e nel rispetto
della specificità del nostro sistema sanitario regionale, cosa che
avreste potuto fare anche voi nei vostri sette mesi di lavoro nella
vostra Giunta. La deliberazione citata ha previsto la necessaria
gradualità, in questo caso biennale, di recepimento da parte
dell'Azienda USL degli elementi di innovazione programmatoria,
appunto introdotti dalla normativa nazionale, in modo tale che
l'azienda possa intraprendere un percorso che gli consenta di
avviare ed effettuare un'analisi dell'organizzazione delle
strutture e degli uffici correlata alla programmazione degli
obiettivi della propria attività. Tutto questo per accrescere
l'efficienza, razionalizzare i costi, realizzare la migliore
utilizzazione del personale, considerata la vigente normativa in
materia di orario di lavoro del personale e tenuto conto della
disponibilità finanziaria, del rispetto dei vincoli di pareggio di
bilancio aziendale e dei tetti di spesa. Un percorso
particolarmente complesso e delicato che verrà effettuato anche
attraverso il supporto di esperti esterni che l'Azienda USL dovrà
selezionare attraverso avvisi pubblici ovvero attraverso la
collaborazione con le università e che comporterà un'analisi degli
input della produzione fondata su metodologie di standardizzazione
dei bisogni quantitativi e qualitativi, anche previa indicazione di
indicatori e dei parametri che consentano di ottimizzare e
razionalizzare i propri fabbisogni; una revisione generale
complessiva del fabbisogno: questo è pianificazione e
programmazione. La proposta di deliberazione della Giunta
regionale, in una sua prima versione, prevedeva dei tempi più
stretti, ma approfondendo ci si è resi conto che non avrebbero
consentito un puntuale ed esaustivo adempimento dei diversi
step
che ho descritto, necessari per una completa attuazione
del mandato. È in quest'ottica che si è ritenuto concordare con
l'azienda quella gradualità che è stata prevista nel testo finale
della delibera. L'azienda si è già attivata in sede di negoziazione
di budget ad assegnare specifici obiettivi alla Direzione medica di
presidio e alla struttura complessa Sviluppo risorse umane,
formazione e relazioni sindacali per l'avvio del percorso
sopracitato, che dovrà, tra l'altro, prevedere il coinvolgimento
del Collegio di direzione e delle organizzazioni sindacali. Quanto
ho riferito, motiva ampiamente la scelta di applicare con
gradualità l'atto di indirizzo nazionale, nonché il percorso per la
definizione di criteri standardizzati e condivisi per la
definizione dei bisogni qualitativi e quantitativi che ci
consentono di individuare e razionalizzare il fabbisogno di
personale... Questa comunque è stata la scelta di questa Giunta
regionale, che ha avviato il percorso che noi consideriamo
virtuoso, perché
in itinere
ci saranno dei passaggi
importanti: mi riferisco alla nomina del direttore generale. Adesso
abbiamo un commissario e in questa pianificazione aziendale
generale parlo anche della possibile revisione dell'atto
aziendale.
Presidente -
Per la replica, la parola alla collega
Spelgatti.
Spelgatti (LEGA VDA) -
Prima puntualizzazione: tanto per
incominciare le ricordo che l'Assessorato della sanità sotto la
nostra Giunta era in mano a un membro dell'attuale vostra Giunta
nuovamente, per cui diventa un po' difficile... non avevamo noi in
mano l'Assessorato della sanità. In secondo luogo, le dico questo:
la prima cosa che deve essere fatta...
(interruzione di alcuni Consiglieri, fuori microfono)
Presidente -
Lasciate parlare la collega, per
cortesia.
Spelgatti (LEGA VDA) -
... nel momento in cui bisogna
decidere le risorse da assegnare alle varie strutture aziendali, il
primo criterio che dovrebbe essere il criterio logico che ha
qualsiasi azienda sana, è quella dei carichi di lavoro. Non deve
arrivare una normativa a spiegare l'ABC della gestione di
un'azienda, come si fa a decidere quali risorse assegnare alle
varie strutture se non conoscendo i carichi di lavoro? Questi dati
quindi dovrebbero essere già a conoscenza dell'USL, dovrebbero
essere pubblici e dovrebbero essere i criteri di base a cui fare
riferimento per prendere qualsiasi decisione. Ovviamente a qualche
primario i dati relativi ai carichi di lavoro non possono andar
bene e non si vuole che vengano resi pubblici e non si vuole
soprattutto che emergano questi dati, perché altrimenti si
troverebbero delle grossissime incongruenze rispetto al personale
all'interno di alcuni reparti - me ne viene in mente in particolare
uno - rispetto ai carichi di lavoro e rispetto quindi al personale
che ci dovrebbe essere in quel determinato reparto. Io le ricordo
che sono stata Assessore alla sanità per circa 20 giorni e in quei
20 giorni avevo fatto partire un ordine di servizio in cui chiedevo
direttamente ai primari, quindi sotto gli organi di vertice, di
mandarmi tutte delle relazioni per iscritto con tutta una serie di
dati che sarebbero stati resi pubblici, quindi per tutti quanti a
disposizione, di maggioranza, di minoranza, indipendentemente da
chi c'è. La prima cosa che lei ha fatto è stata annullare questo,
perché non si vuole che determinate cose vengano fuori e
soprattutto non si vuole dare voce ai primari. Io però parto dal
presupposto che prima o poi, visto lo sfacelo della sanità in
questi ultimi anni, prima o poi qualcuno dovrà rispondere della
gestione della sanità valdostana negli ultimi anni e dei risultati
che sta portando alla sanità valdostana.
Presidente -
Assessore, per? Espliciti il fatto.
Baccega (UV) -
La collega Spelgatti ha evidenziato che io
ho bloccato un suo provvedimento. Posso dire?
Presidente -
Sì.
Baccega (UV) -
Le chiedo, collega Spelgatti, è la seconda
volta che lei lo dice, un atto nella quale si certifichi che io ho
bloccato un suo provvedimento, un atto scritto, lo faccia vedere al
pubblico, ne prendiamo atto e io le chiederò scusa: questo non è
mai successo! La smetta di raccontarci frottole!
