Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3387 del 13 gennaio 1988 - Resoconto
OGGETTO N. 3387/VIII - RITARDI NEL RIMBORSO AI CITTADINI
DELLE SPESE SOSTENUTE PER L'ASSISTENZA OSPEDALIERA INDIRETTA.
(Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Millet:
INTERROGAZIONE
AVUTA NOTIZIA di ritardi nel rimborso ai cittadini delle
spese sostenute per assistenza ospedaliera in forma
indiretta,
i sottoscritti Consiglieri regionali del Gruppo
comunista
INTERROGANO
l'Assessore alla Sanità ed Assistenza Sociale per
conoscere:
1) il numero delle domande presentate nel 1987 da assistiti
aventi il titolo al rimborso, l'ammontare delle spese sostenute
dagli stessi, l'onere a carico del fondo sanitario
regionale;
2) la distribuzione tipologica degli interventi per i quali è
stata utilizzata l'assistenza ospedaliera in forma
indiretta;
3) i tempi medi intercorsi tra la presentazione delle domande
e l'erogazione dei rimborsi;
4) le proposte della Giunta per ridurre detti tempi di
attesa.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.)
Fino al 1986 c'era una sola commissione che
esaminava sia le domande di prima istanza che i ricorsi. A partire
dal 1987 è stata concordata con l'USL l'istituzione di una seconda
commissione che rivedesse i ricorsi; questo per un discorso più
logico, affinché non fosse sempre la stessa commissione ad
esaminare le stesse domande, e nello stesso tempo per accelerare i
tempi. Purtroppo le direttive - e qui un "mea culpa"
dell'Amministrazione regionale e mio personale - quest'anno sono
arrivate abbastanza in ritardo all'USL. Bisogna anche tenere
presente che queste domande, quando sono presentate, non hanno
ancora tutta la documentazione completa, pertanto, dal momento in
cui la commissione vaglia la possibilità di rimborso, deve essere
fatta anche la tariffazione e molto sovente anche le dichiarazioni
delle unità operative interessate, la fattibilità o meno
dell'operazione.
Nel 1987 sono pervenute 310 domande di rimborso, di cui 150 già
liquidate e 140 già esaminate dalla commissione; sono in corso di
espletamento i conteggi amministrativi per la predisposizione degli
atti di liquidazione.
Rimangono inoltre venti pratiche relative all'ultimo periodo di
dicembre che devono ancora essere esaminate dalla commissione. Di
queste 310, sono già pagate 150 pratiche che vanno dal 10 gennaio
1987 al 10 settembre 1987 e che hanno comportato per gli utenti una
spesa di 968 milioni, a fronte della quale l'onere a carico del
fondo sanitario regionale è stato di 526 milioni 933 mila.
La tipologia degli interventi per i quali è stata utilizzata
l'assistenza ospedaliera in forma indiretta riguarda
prevalentemente il settore dell'oculistica e della ortopedia. Non
ho il numero esatto di interventi per tipologia, comunque posso
farlo avere ai Consiglieri Mafrica e Millet.
I tempi di pagamento sono in genere di 3 mesi circa, prendendo
per base le ultime riunioni fatte dalla commissione; se prendiamo
ad esempio la commissione che si è riunita il 30 settembre,
l'approvazione della deliberazione è avvenuta l'11 novembre,
esecutiva il 2 dicembre, e i pagamenti sono iniziati il 10
dicembre, quindi, come dicevo, occorrono circa tre mesi per il
pagamento.
Quanto a quello che intende fare la Giunta, chiederemo per prima
cosa che queste commissioni, che si riuniscono in genere ogni 30-40
giorni, siano convocate più sovente. Per quanto riguarda il 1988
abbiamo convocato una riunione con l'USL per rivedere quelle parti
delle direttive regionali che nel 1987 hanno trovato difficoltà di
applicazione.
Si dà atto che alle ore 10,35 assume la Presidenza il
Vicepresidente DE GRANDIS.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
L'Assessore conferma in sostanza che
su 310 domande del 1987, quelle liquidate sono solo 150. Ricordo
che si tratta di persone che a volte hanno anticipato 5-10 milioni,
e che devono aspettare - dice l'Assessore - in media tre mesi,
conosco dei casi in cui dopo sei-sette mesi non si è ancora avuta
nessuna risposta da parte dell'USL.
Le direttive della Regione che parlano di tre mesi debbono
essere per quanto possibile fatte rispettare, perché c'è già un
primo elemento di difficoltà in quanto per alcuni settori si è
costretti o si preferisce ricorrere all'assistenza diretta per
qualche problema di funzionalità dei servizi a livello regionale; a
questo si aggiunge il fatto che i rimborsi devono essere attesi per
mesi e che andremo attorno al miliardo di rimborsi.
Rimaniamo in attesa anche dei dati particolareggiati sul tipo di
intervento, perché ci interessa conoscere quali sono i settori che
secondo i cittadini valdostani in qualche modo devono essere tenuti
sotto controllo, in quanto costringono molti a ricorrere a
prestazioni di assistenza indiretta. Sollecitiamo nuovamente
l'Assessore a fare quanto possibile perché i tre mesi massimi, che
sono già tanti, siano effettivamente rispettati e non diventino sei
mesi o un anno.
