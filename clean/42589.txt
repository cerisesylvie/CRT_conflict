Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 136 del 3 dicembre 2020 - Resoconto
OGGETTO N. 136/XVI - Interpellanza: "Adozione di misure per
sopperire alle carenze di personale
medico-infermieristico".
Bertin (Presidente) -
Punto n. 23 all'ordine del giorno.
Per l'illustrazione, ha chiesto la parola la consigliera Spelgatti,
ne ha facoltà.
Spelgatti (LEGA VDA) -
L'articolo 1, comma 5, del
decreto-legge 19 maggio 2020, n. 34 recita: "al fine di rafforzare
i servizi infermieristici, con l'introduzione altresì delle
infermiere di famiglia o di comunità per potenziare la presa in
carico sul territorio dei soggetti infettati da Sars-COV2
identificati Covid-19, anche supportando le unità speciali di
continuità assistenziale e i servizi offerti alle cure primarie,
nonché di tutti i soggetti di cui al comma 4, le aziende e gli enti
del Servizio Sanitario Nazionale, in deroga all'articolo 7 del
decreto legislativo 30 marzo 2001, n. 165 possono, in relazione ai
modelli organizzativi regionali, utilizzare forme di lavoro
autonomo, anche di collaborazione coordinata e continuativa, con
decorrenza dal 15 maggio 2020 e fino al 31 dicembre 2020 con
infermieri che non si trovino in costanza di rapporto di lavoro
subordinato con strutture sanitarie e socio-sanitarie pubbliche e
private accreditate in numero non superiore a 8 unità
infermieristiche ogni 50.000 abitanti. Per attività assistenziali
svolte è riconosciuto agli infermieri un compenso lordo di 30 euro
l'ora inclusivo degli oneri riflessi per un monte ore settimanali
di massimo 35 ore. Per le medesime finalità, a decorrere dal 1°
gennaio 2021, le aziende e gli enti del Servizio Sanitario
Nazionale possono procedere al reclutamento di infermieri in numero
non superiore a 8 unità ogni 50.000 abitanti attraverso assunzione
a tempo indeterminato e comunque nei limiti di cui al comma 10".
Questo riguardava gli infermieri e stiamo parlando di maggio
2020.
Dopodiché abbiamo un articolo che è apparso su un quotidiano
locale il 16 di novembre 2020, che è abbastanza inquietante, è
intitolato: "in Valle d'Aosta graduatoria pronta ma mancano
infermieri, 30 dottori pronti per i pazienti isolati ma nessuno li
assume". Si legge: "siamo medici disponibili per il Covid da più di
una settimana ma nessuno ci ha ancora chiamato". Il 4 novembre è
scaduto il bando indetto dall'USL Valle d'Aosta per avere medici da
destinare alle USCA (le Unità Speciali di Continuità Assistenziale)
che svolgono il lavoro di visite, terapie e monitoraggio per
pazienti positivi isolati a casa. Hanno risposto in 30 medici
neolaureati pronti da schierare in campo ma nessuno di loro ha
ancora ricevuto l'incarico. Il servizio USCA era stato lanciato già
durante la prima ondata, è prevista un'USCA ogni 50 mila abitanti
per la Valle d'Aosta sono tre. Vista la recrudescenza del contagio,
due settimane fa l'Assessore regionale alla sanità Barmasse le ha
raddoppiate con una delibera di Giunta. Ora tocca alla Direzione
strategica dell'USL mettere in pratica.
"Non capiamo cosa stiano aspettando - dice il gruppo di medici -
30 professionisti che hanno offerto la propria disponibilità per
rafforzare il servizio che soddisfano i requisiti necessari è una
buona notizia in questa situazione di emergenza. Purtroppo nessuno
ha ricevuto notizie, durante la prima ondata passò poco più di un
giorno tra la pubblicazione della graduatoria e l'assunzione dei
medici e quindi l'attivazione del servizio, cosa rallenta allora il
potenziamento dell'unità?". "Il problema è la carenza di infermieri
- come spiega il direttore amministrativo USL Marco Ottonello -
adesso li abbiamo recuperati". "Al di là del personale
infermieristico, sarebbe comunque strategico - dicono sempre i
medici - assumere medici che si occupino dell'enorme lavoro di
telemedicina, selezionare i pazienti da monitorare, quelli da
visitare e quelli da inviare subito al Pronto. Per il bene della
popolazione chiediamo che l'USL raccolga la nostra offerta di aiuto
e collaborazione, anche perché il numero crescente di contagi nelle
ultime settimane ha determinato un carico di lavoro sempre maggiore
e ormai insostenibile per il personale delle USCA, che rimane molto
sotto organico. Sul territorio valdostano sono attive ogni giorno
dalle 08.00 alle 20:00 tre squadre USCA formate ognuno da un medico
e un infermiere, si trovano a Saint-Pierre, Aosta, Châtillon e da
lì partono per coprire tutto il territorio. Ogni giorno si
registrano dai 50 ai 100 contatti telefonici, una quindicina di
visite domiciliari con pazienti in ossigenoterapia, spesso anche
con situazioni sociali difficili. Nel bollettino Covid di ieri i
positivi in isolamento domiciliare risultano 2.135. Con una tale
sproporzione di forze non tutti possono essere seguiti bene a
domicilio, i pazienti malati di polmonite che necessitavano di
visite urgenti hanno visto tardare la presa in carico, con
conseguenze negative sul decorso della patologia, andando poi a
sovraccaricare le strutture ospedaliere già sotto forte
pressione".
Considerata la grave carenza di medici sul territorio valdostano
e vista infine a titolo di esempio la procedura speciale legata
all'emergenza Covid-19, acquisizione di manifestazione di interesse
per formazione di un elenco di operatori disponibili a prestare
attività di assistenza nelle strutture ospitanti pazienti Covid
della Regione Piemonte indetta dall'unità di crisi al fine di
reclutare personale con le suddette qualifiche: attestato di
qualifica per operatore socio-sanitario, studente che sta
attualmente frequentando un corso per operatore socio-sanitario,
attestato di qualifica professionale di assistente familiare,
svolgimento con regolare contratto di lavoro per almeno sei mesi
anche non consecutivi di mansioni di assistenza al domicilio di
anziani non autosufficienti o disabili, diploma di maturità
quinquennale di tecnico di servizi socio-sanitari, laurea triennale
in educazione professionale, titolo di infermiera volontaria, e
quindi questo riguarda un altro aspetto ancora, abbiamo parlato
degli infermieri, abbiamo parlato dei medici, abbiamo parlato
dell'elenco degli operatori disponibili a prestare attività di
assistenza nelle strutture fatto dal Piemonte, chiediamo quali
misure siano state adottate e quali si intendono adottare in
relazione alle opportunità offerte dall'articolo 1, comma 5, del
decreto-legge 19 maggio 2020 n. 34 che riguarda gli infermieri.
Quali interventi siano stati fatti per sopperire all'enorme carenza
di personale medico sul territorio valdostano e perché dei 30
medici neolaureati che hanno dato l'immediata disponibilità a
lavorare in Valle almeno una gran parte non siano stati assunti
immediatamente o anche tutti, se siano stati indetti bandi similari
a quello della Regione Piemonte al fine di sopperire all'enorme
carenza di personale a tutti i livelli.
Presidente -
Per il Governo regionale, la parola
all'assessore Barmasse.
Barmasse (UV) -
In riferimento all'interpellanza del
consigliere Spelgatti, con riferimento alla richiesta contenuta
nell'interpellanza, sentita l'Azienda USL della Valle d'Aosta, si
fa presente che a decorrere dal mese di marzo 2020 sulla
homepage
del sito aziendale sono pubblicati, in applicazione
del decreto-legge 17 marzo 2020 n. 18, convertito con modificazioni
della legge 24 aprile 2020 n. 27, avvisi per il reclutamento in
regime di libera professione delle seguenti figure professionali:
personale medico specializzato anche in quiescenza, personale
biologo specializzato, personale infermieristico anche in
quiescenza, medici specializzandi, medici neolaureati. A seguito
dei suddetti avvisi, sono stati contrattualizzati, nel periodo
marzo-novembre 2020, 46 professionisti di cui 41 medici e 5
infermieri, attualmente prestano ancora servizio presso le USL 31
medici e 5 infermieri.
Per quanto riguarda il territorio, si precisa che la recente
evoluzione della situazione pandemica, partendo dall'impatto
provocato nella nostra regione e tenuto conto dei contributi e
delle esperienze maturate in questi mesi, ha reso necessario
aggiornare il percorso organizzativo delle USCA allo scopo di
potenziare la presa in cura e la sorveglianza territoriale attiva
per i pazienti a domicilio affetti da Covid-19 che non necessitano
di ricovero ospedaliero. Questo percorso fa parte del quadro di
potenziamento delle azioni svolte a livello dell'area territoriale
distrettuale nel settore di assistenza primaria. In particolare, al
fine di incrementare il numero di accessi domiciliari da parte
delle USCA, aumentando così il rapporto visite domiciliari e
contatti totali, è stato necessario concentrare l'attività di
contatto
triage
telefonico e il coordinamento degli
interventi su medici USCA a questo scopo addetti. Di conseguenza,
considerata anche la natura orografica del territorio e la
dispersione della popolazione nelle valli laterali, in deroga
all'articolo 8 del decreto-legge n. 14 del 9 marzo 2020, si è
prevista la presenza sul territorio regionale di 6 USCA, cioè sono
state raddoppiate rispetto a quello che era previsto.
Il nuovo modello ha preso via in data 19 novembre coinvolgendo i
30 medici la cui graduatoria era stata pubblicata in data 9
novembre, che si sono andati ad aggiungere i 16 medici già operanti
dal mese di marzo. Appare evidente che il lasso di tempo intercorso
tra la pubblicazione della graduatoria dei medici che hanno
espresso la loro disponibilità e il concreto avvio dell'attività è
stato quello strettamente necessario ad attivare tutte le
indispensabili procedure di incarico assicurative e
contrattuali.
Inoltre è doveroso precisare che nella realtà dei fatti soltanto
12 dei medici della nuova graduatoria, cioè dei 30 sono risultati
immediatamente disponibili al servizio per problematiche logistiche
e assicurative perché già impegnati in altri servizi come, a titolo
esemplificativo, la continuità assistenziale.
In parallelo, al fine di potenziare l'assistenza medica nelle
strutture residenziali, che in conseguenza della pandemia si sono
rivelate un
setting
che necessita di particolare attenzione,
l'area territoriale ha provveduto a individuare ulteriori 4 medici
che hanno aderito alla manifestazione di interesse pubblicata il 4
novembre.
Infine, per rispondere all'aumentato fabbisogno di assistenza in
conseguenza dell'emergenza Covid-19, si è provveduto in parallelo a
una riorganizzazione interna e all'assunzione di numero 6 nuove
figure infermieristiche anche per l'attività delle USCA, nonostante
le note difficoltà di reperimento di tali figure professionali.
Per quanto riguarda inoltre i concorsi di operatori sanitari,
negli ultimi mesi si sono svolte numerose procedure ordinarie già
previste nel piano triennale del fabbisogno di personale
dell'Azienda USL, che hanno permesso l'assunzione a tempo
indeterminato, per coprire le carenze, oltre che a tempo
determinato, di figure mediche specialistiche, in particolare a
copertura delle specialità: di chirurgia toracica, 2 assunti; di
oftalmologia, 1 assunto e 1 in fase di assunzione; di neurologia, 1
assunto e 2 in fase di assunzione; di medicina e chirurgia di
accettazione e urgenza, data espletamento 28 settembre, 1 assunto;
di nefrologia, 2 in fase di assunzione; di cardiologia, data
espletamento 30 settembre, 2 assunti e 2 in fase di assunzione; di
radiodiagnostica, data espletamento 7 ottobre, 1 assunto e 2 in
fase di assunzione; di pediatria, data espletamento 8 ottobre, 1
assunto; di psichiatria, data espletamento 19 ottobre, 1 assunto;
di geriatria, data espletamento 27 ottobre, 2 assunti; di
allergologia, data espletamento... è stata utilizzata la
graduatoria del 30 ottobre 2020, 1 in fase di assunzione; di
dermatologia, 30 ottobre data espletamento, 1 assunto e 1
specializzando che verrà assunto alla fine della specialità;
anestesia e rianimazione, la graduatoria... 2 in fase di
assunzione, alcuni concorsi non hanno avuto partecipanti, tipo
quelli per le malattie dell'apparato respiratorio, per medicina
trasfusionale, altri sono in fase di espletamento come la medicina
interna.
Si ricorda altresì che nel mese di ottobre si è concluso il
concorso per infermieri, il quale ha portato all'assunzione di 66
infermieri a tempo indeterminato di cui 45 in stabilizzazione e 21
nuove assunzioni. Si precisa che infine sono stati prorogati tutti
i contratti degli infermieri somministrati in essere che, in
attuazione dell'ordinanza n. 709 del 24 ottobre 2020 della
Protezione civile nazionale, sono stati contrattualizzati 2
operatori sanitari e 1 figura amministrativa per supportare
l'attività di
contact tracing
.
Inoltre, come lei penso ben sappia, consigliere Spelgatti, è
stata fatta una delibera abbastanza recentemente per poter
permettere di assumere in qualità di OSS anche tutta una serie di
operatori in analogia a quello che è stato fatto in Piemonte che
dovessero ancora finire di fare, tipo le OSS che dovevano terminare
di fare il tirocinio e altre figure professionali, ovviamente
solamente e limitatamente al periodo emergenziale per poter andare
a sopperire carenze soprattutto di OSS nelle microcomunità e, per i
riscontri che ho avuto in relazione a quella delibera, c'è stata
un'importante partecipazione e una soluzione a quanto mi hanno
riferito i Sindaci di questo tipo di problematica appunto nelle
microcomunità e sul territorio.
Presidente -
Per la replica, ha chiesto la parola la
consigliera Spelgatti, ne ha facoltà.
Spelgatti (LEGA VDA) -
La ringrazio, Assessore, per la
risposta. Le chiedo magari se posso poi avere solo la sua risposta
da leggere per iscritto, perché, a sentire tutti i dati, non avendo
chiaramente il tempo materiale di capire esattamente tutti i
contenuti della risposta, ho bisogno poi magari di leggere.
In ogni caso quello che conta e l'invito che si fa è quello di
essere il più celeri possibile, chiaramente lei adesso è appena
arrivato, quindi prendiamo atto di tutto quello che viene fatto,
però il tempo è contro di noi, soprattutto calcolando tutto il
discorso dei medici e degli infermieri, perché con tutti i bandi
che sono stati fatti e l'attrattività che c'è in questo momento da
parte delle varie USL ovunque, visto e considerato che c'è una
grossa "infornata" - passatemi questo termine poco elegante però
c'è proprio una infornata di professionisti - e calcolando il fatto
che noi qui non siamo attrattivi per tutta una serie di ragioni,
anche solo logistiche perché siamo lontani, dobbiamo far sì che si
possa arrivare primi rispetto agli altri, perché se già ci perdiamo
anche le risorse che potrebbero essere disponibili a lavorare in
Valle d'Aosta, se ne vanno da un'altra parte piuttosto che appunto
non vengono dalle altre Regioni qua perché vengono assunte più
vicino a casa, noi qui non riusciamo ad avere il personale
necessario. Il lavoro da fare è gigantesco per la sanità
valdostana, lo era già prima, adesso in emergenza Covid e con tutte
le conseguenze che avremo anche a livello sanitario per tutto
quello che è successo... come lei già giustamente mi aveva detto a
seguito di altre iniziative, il problema è sempre il personale,
bisogna correre.
Quando si leggono delle notizie in cui dei medici ci dicono: "ah
no, però come mai non ci stanno chiamando?" quindi nasce il grido
d'allarme e la domanda che cosa sta succedendo e perché non vengono
assunti immediatamente prima che vadano da un'altra parte, quindi
la ringrazio per la risposta e buon lavoro.
