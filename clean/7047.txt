Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1550 del 2 ottobre 1985 - Resoconto
OGGETTO N. 1550/VIII - PRESA DI POSIZIONE NEI CONFRONTI DEL
FALLIMENTO DELL'OPERAZIONE PROMOZIONALE TURISTICA DELLA VALLE
D'AOSTA ALL'EXPO DI TSUKUBA - (SVOLGIMENTO DI INTERROGAZIONE E
INTERPELLANZA - REIEZIONE DI MOZIONE)
PRESIDENTE:
Poiché gli oggetti iscritti ai numeri 10, 15
e 50 dell'ordine del giorno riguardano la stessa materia, propongo
la loro discussione congiunta.
Do lettura dell'interrogazione presentata dal Consigliere
Bajocco, dell'interpellanza presentata dal Consigliere Pascale e
della mozione del Consigliere Aloisi:
INTERROGAZIONE
Avendo partecipato alla visita di una delegazione del Consiglio
regionale allo stand della Valle d'Aosta a Tsukuba in Giappone,
devo innanzitutto rilevare una carenza di fondo nell'organizzazione
della visita stessa.
La delegazione non era infatti stata fornita di un interprete e
non erano stati previsti incontri con operatori giapponesi ed
agenzie turistiche. La visita alla EXPO di Tsukuba è risultata
interessante ma è invece stata una delusione la visita allo stand
della Valle d'Aosta, situato in un angolo fuori dal grande flusso
dei visitatori e quindi sicuramente poco produttivo agli effetti
pubblicitari.
C'è da augurarsi che la partecipazione della Regione ad altre
esposizioni sia più efficace di quella verificata in Giappone.
Positiva invece è risultata la proiezione del filmato sulla
Valle d'Aosta sul grande schermo jumbotronic.
E' anche da apprezzare l'intervento di una società turistica
privata della Valle d'Aosta, che ha messo a disposizione della
delegazione un suo tecnico, il quale ha assunto le vesti di
interprete ed esperto turistico della delegazione.
Ciò premesso il sottoscritto Consigliere regionale
INTERROGA
l'Assessore regionale al Turismo, Urbanistica e Beni
Culturali per conoscere:
- la spesa preventiva e quella effettivamente sostenuta dalla
Regione per lo stand di Tsukuba;
- se sono intervenute altre società per il finanziamento
della manifestazione pubblicitaria;
- se sia intenzione della Giunta predisporre un incontro a
cui invitare anche l'esperto prima ricordato, per discutere sulle
modalità della partecipazione regionale alle esposizioni
internazionali.
F.to Igino Bajocco
INTERPELLANZA
Nel febbraio scorso l'Assessore al Turismo, Urbanistica e Beni
Culturali aveva pubblicizzato con molte interviste l'iniziativa di
partecipare all'Expo universale di Tsukuba con uno stand
valdostano, dividendo le spese con alcuni operatori privati. Il
progetto era stato accolto con favore negli ambienti del settore
non soltanto per l'alta potenzialità del mercato giapponese che
ogni anno riversa 150 mila sciatori nella vicina Chamonix ma ignora
totalmente la nostra Regione, ma anche perchè esso appariva come il
segno di un mutamento di indirizzo nella politica turistica
dell'Assessorato, ferma da anni in una statica presenza
pubblicitaria nei paesi viciniori, laddove le profonde
modificazioni intervenute nella domanda e nell'offerta turistica
impongono ormai azioni promozionali di ampio respiro piuttosto che
semplici informazioni, che tengano conto preminentemente dei flussi
internazionali, e che richiedono pertanto sia metodi e tecniche
avanzate, sia il coordinamento e la collaborazione di tutte le
strutture disponibili, pubbliche e private.
L'Expo di Tsukuba iniziò il 17 marzo: ai primi di luglio una
delegazione di Consiglieri regionali, tra i quali il sottoscritto,
si è recata in Giappone per visitare lo stand regionale e
verificare le prospettive che questa iniziativa apriva al turismo
valdostano. La storia di questa visita è la storia di una profonda
delusione nel ritrovarsi nella città del duemila, percorsa da
migliaia di persone, e poi riscoprirsi in un angolo deserto, in uno
stand disadorno e abbandonato, stracolmo però di dépliants, che
nessuno avrebbe mai letto. Nessuna traccia di operatori turistici,
italiani o giapponesi: nessuna traccia di una "quindici giorni
gastronomica" che avrebbe dovuto svolgersi proprio in quei giorni,
mentre le sole iniziative a favore della Valle scaturivano
dall'estro e dalla capacità degli operatori privati (come la
trasmissione di un filmato sul Jumbo Tron, promosso dalla Val
Veny). La delusione aumentava nel verificare, attraverso successivi
incontri con operatori turistici locali, l'interesse degli stessi
per la nostra Regione e la richiesta pressante di un interlocutore
regionale con il quale concordare un vasto sia pur graduale
programma di iniziative, essendo contrario alla mentalità
giapponese instaurare una pluralità di rapporti con operatori
spesso in concorrenza tra di loro.
Questi fatti e le impressioni raccolte venivano esposte dalla
delegazione al suo ritorno in un incontro con l'Assessore ed i
dirigenti dell'Assessorato, i quali tutti dichiaravano di essere al
corrente della situazione
e
di avere intenzione di aprire un
contenzioso con la "Milanfair", organizzatrice dello stand; nel
contempo dichiaravano che la presenza regionale all'Expo era da
considerarsi un fatto occasionale, voluto principalmente dagli
operatori privati, ma che non erano nei programmi futuri
dell'Assessorato altre azioni promozionali in Giappone.
In data 6 agosto l'Assessore al Turismo, in una intervista a "La
Stampa" alquanto contraddittoria, annunciava l'apertura di questa
contenzioso con l'intenzione di non pagare alla "Milan-fair" la
somma pattuita (400 milioni), ammetteva che gli agenti della Val
Veny avevano fatto pervenire il loro primo rapporto negativo già
nel mese di aprile e che alla cosa non era stata data all'inizio
pubblicità, e minacciava il ritiro dello stand, che peraltro già
nel mese di luglio appariva smobilitato.
Alla luce di tali considerazioni su di una vicenda che
presenta molti lati oscuri, il sottoscritto Consigliere regionale
del Gruppo socialista
INTERPELLA
l'Assessore al Turismo, Urbanistica e Beni Culturali al fine
di conoscere:
a) qual è stata la spesa sino ad oggi sostenuta dalla Regione,
rispettivamente: per l'occupazione dello stand, per il suo
allestimento, per la stampa dei dépliants in giapponese; nonchè
quella ancora da sostenere a termini della convenzione stipulata
con la "Milanfair";
b) se è vero che l'ubicazione dello stand era esattamente quella
prevista nella convenzione stipulata con la "Milanfair" anche se
poi rivelatasi non produttiva sul piano pubblicitario, e, in caso
affermativo, su quali basi giuridiche con prospettive di successo
può aprirsi un contenzioso, per ora solo minacciato con una tardiva
lettera;
c) se dal 17 marzo, data di apertura dell'Expo, sino a luglio,
funzionari dell'Assessorato al Turismo, si erano recati a Tsukuba
per allestire o sorvegliare lo stand e, in caso affermativo,
presumendo che abbiamo espresso all'Assessore la loro valutazione
sulla dislocazione dello stand, perchè non sono state fatte subito
le necessarie contestazioni; atteso comunque che il primo rapporto
negativo degli agenti della Val Veny è pervenuto già nel mese di
aprile, come mai si è atteso il mese di agosto, dopo la visita
della delegazione consiliare ed il suo resoconto, per aprire un
contenzioso con la "Milanfair";
d) se è vero che non esisteva e non esiste tuttora nei programmi
futuri dell'Assessorato una massiccia azione promozionale in
Giappone che, sfruttando al massimo l'iniziativa di Tsukuba, getti
le basi per l'acquisizione di questo importante mercato; in caso
affermativo, come del resto dichiarato dall'Assessore stesso, che
senso ha avuto la partecipazione a questa esposizione ed una spesa
di centinaia di milioni se al initio non si aveva l'intenzione di
raccogliere i frutti e, in particolare, a cosa serviranno i
migliaia di dépliants promozionali stampati in giapponese, per la
spesa complessiva di 70 milioni, che non sono stati distribuiti
all'Expo per mancanza di visitatori e che non potranno essere
distribuiti in futuro perchè non rientra nei programmi
dell'Assessorato entrare nel mercato giapponese;
e) al di là del fallimento gestionale dell'operazione Tsukuba,
pur concettualmente valido, se non ritiene l'Assessore di dover
imprimere una svolta nell'indirizzo dell'attività promozionale che,
pur disponendo delle grandi aree turistiche internazionali solo con
i vecchi metodi delle fiere e dei dépliants; in particolare, se non
ritiene promuovere e coordinare un'agenzia regionale o comunque un
organismo unitario che coinvolga tutti gli operatori turistici
della Regione, grandi e piccoli, accomunando le energie per creare
strutture tecnologicamente avanzate e stimolare azioni promozionali
di vasta portata, capaci di inserire la Valle d'Aosta nel grande
circuito dei flussi internazionali di turismo.
F.to Liborio Pascale
MOZIONE
Constatato il completo fallimento dell'operazione promozionale
turistica del la Valle d'Aosta a Tsukuba, documentabile in ogni suo
aspetto, a partire dalla dislocazione dello stand valdostano in
zona decentrata e di scarso passaggio, all'allestimento dello stand
stesso con pochi posters esposti male, con materiale illustrativo
accatastato e con personale assolutamente impreparato;
sentite le fiere proteste degli operatori turistici delusi per
l'incapacità organica della Regione Valle d'Aosta di avvicinare il
grande mercato giapponese, secondo criteri di serietà e di
imprenditorialità economica, come invece ha dimostrato di saper
fare la stazione di Chamonix, che ha conquistato oltre 140.000
presenze di turisti giapponesi;
visto che lo stesso Assessore regionale al Turismo ha comunicato
ai giornali la propria amarezza e l'intenzione di non dare seguito
agli accordi contrattuali disattesi con risultanze mortificanti per
l'iniziativa regionale valdostana nel suo complesso,
il Consiglio regionale della Valle d'Aosta
DELIBERA
a) di impegnare la Giunta regionale ad aprire un contenzioso con
la società organizzatrice italiana dell'EXPO di TSUKUBA e a non
versare i 400 milioni pattuiti;
b) di adire alle vie legali per tutelare il buon nome ed il
prestigio della Regione Autonoma Valle d'Aosta;
c) di promuovere e coordinare un organismo regionale che sia in
grado, anche con l'apporto di società private, di inserire la Valle
d'Aosta nel grande circuito del turismo internazionale;
d) di censurare il comportamento dell'Assessore regionale al
Turismo che, pur disponendo di un notevole budget che raggiunge i 3
miliardi, continua a reggere la concorrenza del grande turismo
internazionale con i vecchi metodi delle fiere e dei dépliants, e
si è avventurato in una esperienza così negativa, anche se
opportuna e valida sotto il profilo promozionale, senza le
necessarie garanzie legali e contrattuali.
F.to Domenico Aloisi
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Voglio dire subito che ogni forza
politica ha un suo particolare modo di fare opposizione in
Consiglio regionale; però, al di là di questa articolazione, io
credo che nessuna forza di opposizione e nessun Consigliere abbiano
mai voluto strumentalizzare il caso di Tsukuba oppure battere la
grancassa, come dice in un'intervista un funzionario
dell'Assessorato al Turismo, che io ritengo piuttosto sprovveduto.
Mi auguro che questo funzionario svolga in futuro il suo lavoro
meglio di quanto non abbia fatto in passato, invece di criticare il
lavoro che fanno i Consiglieri regionali!
Chiudo questa premessa ricordando che su questo argomento,
almeno per quanto mi riguarda, noi abbiamo voluto dare un
contributo positivo e costruttivo, e lo dimostrerò. Dimostrerò
infatti che, attraverso il nostro contributo e attraverso le nostre
interpellanze ed i nostri interventi, è stata cambiata
un'impostazione iniziale errata dell'Assessorato al Turismo.
Facciamo un pò di cronistoria. La vicenda è iniziata nel
febbraio scorso quando l'Assessore Borbey annunciò in una
conferenza stampa la partecipazione della Regione all'Expo di
Tsukuba; però in quell'occasione disse espressamente che
l'Assessorato non credeva alla validità dell'iniziativa perchè
nutriva moltissime perplessità sia per l'iniziativa in sé che per
il costo, ma aggiunse che vi aderiva solo perchè c'era stata una
certa sollecitazione e pressione da parte degli operatori privati.
Quindi, in un certo senso, veniva a trovarsi nelle condizioni di
subire l'iniziativa più che esserne il promotore.
Io vorrei che i colleghi Consiglieri si soffermassero sul
giudizio espresso allora dall'Assessore perchè proprio in quel
momento e attraverso quel giudizio è iniziato "il pasticciaccio di
Tsukuba". A mio avviso, se non si crede in una cosa non bisogna
farla e bisogna anche avere il coraggio di dire di no e di
resistere a qualsiasi pressione, perchè se la si fa senza crederci
e senza convinzione la si fa malamente, come è avvenuto per questa
iniziativa. Si è fatta una frettolosa convenzione con la Milanfair
e con la Moe che assegnava alla Valle d'Aosta uno stand esattamente
là dove è stato poi collocato, anche se non aveva tutta quella
rispondenza pubblicitaria che probabilmente ci si aspettava.
Ebbene, appena l'Expo è stata aperta sono subito arrivati i
primi rapporti negativi sulla posizione dello stand. Io credo che
se si fossero presentate subito le dovute contestazioni alla Moe,
già nel mese di aprile quando arrivavano i primi rapporti negativi,
forse si poteva ancora cambiare la dislocazione negativa dello
stand perchè l'esposizione era ancora all'inizio. Ma quei rapporti
evidentemente sono caduti nel silenzio e nell'indifferenza
dell'Assessorato e sono caduti in quel silenzio ed in quella
indifferenza proprio perchè, come dicevo prima, l'Assessorato non
aveva mai creduto in quella iniziativa. A luglio una delegazione
del Consiglio regionale si è recata a Tsukuba per visitare lo stand
e dopo il suo ritorno in Valle si è levato un coro unanime di
critiche, sia da parte dei Consiglieri della maggioranza che di
quelli della minoranza. Questo è vero, a meno che quegli stessi
Consiglieri vogliano rimangiarsi qui in aula ciò che hanno detto
nell'incontro che la delegazione ha avuto con l'Assessore: del
resto, tutto è possibile! E' proprio a questo punto che l'Assessore
comincia ad interessarsi di Tsukuba: fa le contestazioni alla Moe,
minaccia di adire le vie legali, minaccia il ritiro dello stand
dall'Expo, ma ormai si era già a fine luglio. Si tratta di un
risultato positivo dovuto all'intervento delle opposizioni e senza
il quale probabilmente l'Assessorato non si sarebbe mosso e non
avremmo risparmiato quelle decine di milioni che, stando all'ultima
intervista, risparmieremo.
Però io vado oltre e secondo me, nonostante questo intervento,
fino a poco tempo fa è rimasta una divergenza sostanziale tra le
impostazioni dell'Assessorato e le mie opinioni, perchè a luglio ed
anche nell'intervista che l'Assessore ha rilasciato il 6 agosto
egli ha ribadito che non aveva mai creduto a questa iniziativa, che
doveva essere considerata solo come un fatto del tutto occasionale
nella politica promozionale dell'Assessorato che nei programmi
dell'Assessorato non c'era mai stata in passato, né era prevista
per l'immediato futuro, un'azione promozionale incisiva per
conquistare il mercato giapponese in quanto c'erano dei programmi
che prevedevano come prioritarie fino all'86 le azioni da
sviluppare nei Paesi europei.
Noi invece pensavamo e pensiamo esattamente il contrario. Anche
se l'operazione Tsukuba è stata un fallimento sul piano gestionale,
e ciò a causa di un errore di valutazione iniziale
dell'Assessorato, noi diciamo però che questa operazione e questa
vicenda erano concettualmente valide, perchè si trattava di gettare
le basi in un mercato interessante come quello giapponese che ogni
anno porta a Chamonix 150.000 sciatori e, guarda caso, ignora
completamente la Valle d'Aosta. Noi diciamo quindi che bisognava
andare a Tsukuba per poi raccogliere i frutti con altre azioni
promozionali, altrimenti non aveva alcun senso intraprendere
quell'iniziativa e spendere tutti quei soldi.
Diciamo anche che era valido, e che lo è tuttora, il metodo di
coinvolgere nell'azione promozionale gli operatori privati. Anzi,
su questo punto noi auspichiamo la costituzione di un'agenzia
regionale con la partecipazione di tutti gli operatori grandi e
piccoli della Regione, perchè solo accomunando le energie dell'ente
pubblico e degli operatori privati si possono programmare azioni
promozionali di vasto respiro, capaci di catturare i grandi flussi
internazionali del turismo. A nostro avviso infatti ci sono
profonde modificazioni nella domanda e nell'offerta turistica a
livello internazionale, alle quali bisogna sapersi adeguare con
delle tecniche innovative e questo non può essere fatto da un
singolo operatore privato.
E' proprio sulla base di queste divergenze, che avevamo anche
riscontrato nell'incontro di fine luglio, che, per quanto mi
riguarda, io ho presentato un'interpellanza in Consiglio regionale.
A questo punto c'è il "colpo di scena": in una successiva
intervista rilasciata il 21 settembre io leggo che l'Assessore
Borbey ha completamente modificato la sua impostazione iniziale.
Cito testualmente: "L'Assessore Borbey esprime una soddisfazione
moderata sull'iniziativa di Tsukuba". E poi: "Il "feeling" tra la
Valle e la terra del Sol levante non si è esaurito. Mentre sta
valutando la possibilità di partecipare per la seconda volta a Work
shops a Tokio ed a Osaka, la Regione ha in preparazione alcuni
seminari di conoscenza da offrire ad operatori turistici e ad
agenzie di viaggio giapponesi; ed in più una troupe televisiva
giapponese quest'inverno girerà in Valle alcuni documentari e
realizzerà spazi pubblicitari che la Regione dovrebbe poter
utilizzare anche in Italia. Si tratta di iniziative che ci
permetteranno di non perdere i collegamenti con un Paese che conta
12 milioni di sciatori". Bravo, all'Assessore Borbey! Bravo!...
(.... INTERRUZIONE ....)
Bene, anche al signor Boglione! Comunque eravate insieme. Va
bene. Qui c'è scritto: "L'Assessore al Turismo Giuseppe Borbey e lo
stesso Boglione esprimono una soddisfazione moderata" e poi si
fanno delle citazioni. Io penso che essi esprimano la stessa idea.
Se poi l'Assessore al Turismo la pensa in un certo modo ed il suo
funzionario in un altro, ce lo dirà l'Assessore.
(.... INTERRUZIONE ....)
PASCALE (P.S.I.):
... allora prendo atto che c'è una
divergenza di impostazione tra l'Assessore ed i suoi funzionari. Ma
io credo che il funzionario abbia espresso la stessa idea
dell'Assessore. Comunque sia, che si tratti dell'Assessore o
dell'Assessorato, io prendo atto che con questa intervista è stata
completamente modificata l'impostazione iniziale e che sono stati
accolti alcuni dei suggerimenti che noi avevamo dato come
opposizione, e questo mi sta bene e non c'è nulla da vergognarsi
nel cambiare idea, specie se si trattava di un'idea sbagliata. Io
voglio dire solo che occorre avere il coraggio ed il pudore di
ammetterlo.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Mi sia consentito, innanzitutto, di
esprimere una energica protesta nei confronti dell'Assessore
regionale Geom. Giuseppe Borbey, per il suo offensivo atteggiamento
nei confronti di tutto il Consiglio. Mi riferisco esattamente
all'articolo "Quel pasticciaccio di Tsukuba", a cui ha già fatto
cenno il Consigliere Pascale, apparso sul giornale "La Stampa" in
data 21 settembre. Io mi chiedo se sia accettabile e corretto che
un Consigliere regionale presenti una nozione o una interpellanza
in Consiglio regionale su di un determinato problema, quando le
risposte si leggono poi sul giornale. Questa mancanza di serietà è
soprattutto mancanza di rispetto nei confronti di tutti i
Consiglieri.
Fatta questa doverosa e giusta premessa, possiamo entrare nel
merito di Tsukuba. Il sottoscritto, assieme ad altri Consiglieri,
ai primi di luglio, si è recato in Giappone per visitare lo stand
valdostano. Eravamo partiti entusiasti, contenti, sicuri di trovare
chissà quale stand, quale promozione turistica, quale immagine
pubblicitaria. Durante il viaggio ricordavo le ottimistiche
dichiarazioni giornalistiche dell'Assessore Borbey che dicevano:
"L'Assessore regionale al Turismo si è posto come obiettivo la
conquista del mercato giapponese". Qui ci sono tutti gli articoli
di giornale che possono smentire eventuali contestazioni. In
un'altra intervista aveva detto: "Un'operazione commerciale è
calata in una speranza futura, ecco perchè siamo a Tsukuba",
annunciando ufficialmente il viaggio valdostano nella capitale
tecnologica del 2000. Aggiungeva inoltre: "La partecipazione
all'Expo '85 non può rimanere un fatto isolato ma deve avere una
sua continuità, questo nostro sforzo per il turismo durerà un
triennio". Vi assicuro, colleghi Consiglieri, che durante il
viaggio ero alquanto perplesso e soprattutto preoccupato per il
fatto che la Valle d'Aosta si sarebbe trovata in notevoli
difficoltà, soprattutto logistiche, per poter ospitare tutti quei
turisti giapponesi!
Arrivammo a Tokio, dove ebbi l'opportunità di visitare lo stand
valdostano. Tanta fu la nostra amarezza che ci guardammo l'un
l'altro sbigottiti e amareggiati! Tanta fu la vergogna che dissi:
"Se la Valle d'Aosta non fosse stata presente, all'Expo di Tsukuba,
avremmo fatto più bella figura!" Lo stand era dislocato in una zona
decentrata e di scarso passaggio, era male allestito, pieno di
cartoni accatastati, dépliants attaccati con lo scotch, veramente e
desolatamente vuoto. Penso che non vi sia immagine più eloquente
delle fotografie che sono in mio possesso e che sono a vostra
disposizione, se volete rendervene conto. Non voglio andare oltre
anche perchè altri colleghi hanno già parlato e forse un altro
dovrà ancora parlare.
Permettetemi, però, di sottolineare una notevole contraddizione
nell'atteggiamento e soprattutto nel comportamento dell'Assessore
Borbey. Alcuni mesi addietro aveva accennato con articoli sui
giornali un grande entusiasmo per Tsukuba e per la presenza della
nostra Regione, mentre in un successivo incontro, al ritorno da
Tsukuba, l'Assessore Borbey disse che l'operazione Tsukuba poteva
considerarsi chiusa perché sarebbe stato più interessante
rivolgersi al mercato turistico europeo e nord americano. Requiem,
quindi, per il Giappone! Questo a conferma delle dichiarazioni già
fatte dal Collega che mi ha preceduto. Altri Colleghi presenti in
quell'occasione potranno confermarlo.
Noi non fummo d'accordo anche perchè in Giappone avevamo avuto
occasione di constatare la notevole potenzialità turistica di quel
Paese anche nei confronti della Valle d'Aosta. Facemmo presente
all'Assessore che era importante continuare la promozione turistica
ma non con i vecchi metodi dei dépliants e delle fiere, come egli è
solito a fare, ma secondo criteri di serietà e di imprenditorialità
manageriale. Niente da fare! L'Assessore ci dichiarò senza mezzi
termini che con il Giappone l'esperienza era chiusa, finita!
Sul giornale "La Stampa" del 21 settembre leggo: "Continua la
promozione turistica a Tokio, Tsukuba ci ha consentito di mantenere
e di incrementare alcuni contatti, ha concentrato l'attenzione dei
nostri operatori sul Giappone, un Paese che, per le sue
potenzialità turistiche non è stato abbandonato".
Caro Assessore, ho la netta impressione che lei ci abbia preso
in giro e che continui a prenderci in giro!
Per il momento non ho altro da aggiungere anche perché ho avuto
modo di leggere alcune risposte sul giornale anziché sentirle in
aula. In quest'occasione chiederei all'Assessore la gentilezza di
ripetere quello che ha già dichiarato ai giornali, di metterci a
conoscenza della situazione in cui si trova il problema Tsukuba,
degli ultimi sviluppi sul contenzioso esistente tra la Regione
Valle d'Aosta e la società che ha organizzato l'Expo, anche per
avere una valutazione reale, concreta ed obiettiva su come si sono
svolti i fatti e sull'andamento della "Operazione Tsukuba".
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Ho voluto presentare questa
interrogazione proprio per sentire dalla viva voce dell'Assessore
quanto è costato all'Amministrazione regionale e alla Valle d'Aosta
il "problema Tsukuba". Ma non voglio ora soffermarmi su questo
aspetto perchè anch'io voglio leggere una citazione dell'Assessore
tratta dal quotidiano La Stampa del 21/9.
(.... INTERRUZIONE ....)
No, no, è dell'Assessore. L'Assessore Borbey dice: "Sono
fiducioso. L'affare non si è concluso in perdita anche se su
Tsukuba qualcuno ha voluto battere troppo la grancassa". Io penso
che sia la prima volta che una delegazione consiliare, che si reca
all'estero in visita ad un'Expo, sollevi il problema delle
inefficienze o delle deficienze riscontrate. Io non voglio ripetere
quanto è già stato detto, ma penso che ognuno di noi, o almeno
ognuno dei sette membri della delegazione, appena tornato e sceso
dall'aereo, dopo essersi fatto il segno della Croce, abbia detto:
"Il problema dello stand a Tsukuba è stato veramente un disastro!"
Se noi il turismo lo intendiamo in quel modo, se noi intendiamo la
pubblicità e la valorizzazione di una Regione come la nostra in
quel modo, è bene che rimaniamo a casa tranquilli!
Io non sono mai andato a visitare le altre mostre che
l'Amministrazione regionale ha fatto e fa in Italia e all'estero,
ma se anche in esse viene fatto quello che è stato visto a Tsukuba
è bene che l'Assessorato riveda tutto il suo apparato organizzativo
perchè in esso ci deve essere sicuramente qual che cosa che non
funziona. Sarebbe stato più positivo, per la delegazione ed anche
per l'Amministrazione regionale, se a Tokyo ci fosse stata almeno
la possibilità di avere dei contatti diretti con alcune agenzie
turistiche e con persone della zona per conoscere che cosa
effettivamente interessa, affinché le loro correnti turistiche
possano essere dirottate anche in Valle d'Aosta.
Alcuni Consiglieri accennavano alla presenza a Chamonix di un
certo numero di giapponesi e anch'io nelle poche volte che ci sono
andato ho potuto notarne la presenza. Ora, se Chamonix riesce ad
attirare 140 o 150.000 giapponesi e la Valle d'Aosta non ci riesce,
significa che noi manchiamo di qualche cosa, perché non penso che
gli 11 chilometri del tunnel impediscano a questa gente di rendersi
conto che anche in Valle d'Aosta ci sono belle montagne, belle
piste da sci ed anche begli alberghi. Sarebbe bene quindi rivedere
tutto questo aspetto.
Noi della delegazione pensavamo di vedere qualcosa di grande,
anche se non certo mezza Aosta, benché i giornali avessero parlato
di un grande ristorante e di una esposizione di tutti i prodotti
valdostani, mentre in realtà eravamo stretti in 12 metri quadrati
dove c'erano soltanto quattro manifesti! A me è sembrato di entrare
in un posto dove si incontrano i marocchini che vendono
accendisigari e collanine per mille lire!
Invito quindi l'Assessore e i funzionari del suo Assessorato a
rivedere certe posizioni. E poi credo che in una manifestazione del
genere ci vorrebbe anche un interprete perchè non tutti sono come
il Consigliere Pascale che sapeva qualche parola d'inglese. Io
pensavo che le mie quattro parole di francese mi sarebbero state
d'aiuto, ma ho scoperto che nessuno mi capiva perchè era
indispensabile conoscere l'inglese. Sarebbe opportuno pensare anche
a questi aspetti. Noi facciamo dei corsi di francese, ma sarebbe
bene organizzare anche dei corsi di inglese che ci servono molto di
più per andare in giro per il mondo.
(.... INTERRUZIONE ....)
Me l'hanno già detto che non mi mandano più, me l'hanno già
detto, anche il mio Capogruppo ha già detto: "Tu hai chiuso!"
A parte le battute, il problema è comunque questo e con la
nostra interrogazione noi volevamo sapere quali erano le spese
preventivate e quelle realmente sostenute dalla Regione per lo
stand di Tsukuba e se nei finanziamenti sono intervenute anche
altre società, così come ci è stato detto in parte anche
nell'incontro che abbiamo avuto con l'Assessore.
La terza domanda mirava a conoscere il perchè di una certa
"carenza tecnica" da parte della Regione, stando almeno a quanto
abbiamo visto a Tsukuba dove per fortuna una società ci ha mandato
un tecnico, un esperto turistico, che ci ha fatto da guida per una
settimana, ma noi sette volevamo vedere l'Assessore al quale
avremmo chiesto di incontrare delle persone capaci ed esperte di
problemi turistici a livello mondiale, che ci avrebbero potuto dare
delle indicazioni e dei suggerimenti sul come poter attirare in
futuro anche in Valle d'Aosta la maggior quantità di flusso
turistico possibile. Queste sono le nostre richieste.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Borbey; ne ha facoltà.
BORBEY (D.C.):
Innanzitutto vorrei precisare che il
sottoscritto, prima che la delegazione del Consiglio regionale
andasse a Tsukuba, aveva avvisato tutti i Consiglieri ed in modo
particolare l'Assessore Voyat che era il capo-équipe, di quanto era
avvenuto e stava ancora avvenendo a Tsukuba e questo corrispondeva
esattamente a quello che voi avete trovato. Tengo a precisare
quindi che prima di partire voi eravate a conoscenza di tutto e chi
si alza per dire che non è vero, non è nel giusto per ché ne ho
parlato io personalmente. Ne è prova il fatto che, già prima che
voi partiste per Tsukuba, noi, come Giunta regionale, avevamo
incaricato un avvocato di intraprendere un'azione legale contro la
Moe, alla quale aveva già inviato delle lettere. Quindi non è vero
che ciò sia avvenuto dopo la vostra visita, perché è vero invece
che tutto è avvenuto prima.
Sono io per primo, quindi a dichiarare che ci aspettavamo
risultati migliori e preciso che non ho mai dichiarato che sia
stata nulla la presenza della Valle d'Aosta all'Expo. Aggiungo
ancora, e ne è testimone l'Assessore Voyat ma non certo perchè fa
parte della maggioranza, che i Consiglieri erano al corrente della
situazione di Tsukuba già prima della partenza della delegazione
del Consiglio ed infatti qualche Consigliere non vi è andato
proprio perchè era stato messo al corrente di ciò che avrebbe
visto.
Prima di leggere la relazione che ho preparato, proprio perchè
le domande sono tante e di varia natura ed inoltre non vorrei
confondermi con le cifre, vorrei sottolineare, proprio per mettere
al corrente il Consiglio regionale e la stampa, che non è certo il
sottoscritto che ha potuto fare quelle dichiarazioni presenti
nell'articolo in cui si parla di "grancassa", anzi invito colui che
ha firmato quell'articolo, e che è presente oggi in tribuna, a
rettificarlo domani perchè l'Assessore Borbey non ha fatto nessuna
dichiarazione in merito.
Per errore è stato scritto "anche l'Assessore Borbey", ma tutto
il resto si riferisce ad una dichiarazione del dott. Boglione fatta
al giornalista Crestodina. Questa è la realtà delle cose. Io non ho
telefonato al giornalista, ma neppure il giornalista ha telefonato
all'Assessore Borbey. Forse per un errore il giornalista ha scritto
"anche Borbey è d'accordo su questa cosa", ma in realtà si tratta
esclusivamente di dichiarazioni del Dott. Boglione ed io,
giustamente, in qualità di Assessore ho ripreso il funzionario e
gli ho detto: "Lei mi ha messo in difficoltà perchè senz'altro
diranno che le risposte sono state date prima di intervenire in
Consiglio regionale". Ho avuto anche occasione di dirlo
amichevolmente al giornalista che, francamente, poteva evitare il
tutto. Ma il giornalista, giustamente, mi ha risposto che già una
quindicina di giorni prima aveva chiesto agli uffici se era finita
la vertenza con la Moe ed i nostri funzionari gli avevano risposto
che sarebbe terminata entro una decina di giorni perchè era già
stato fissato un incontro definitivo.
Ho detto tutto questo per dimostrare di aver agito nei vostri
confronti con la massima sincerità e tranquillità d'animo, ma in
questo Consiglio regionale c'è qualcuno che non si comporta in modo
altrettanto schietto e sincero.
Entro immediatamente nel merito: al sottoscritto è stato chiesto
un incontro con i funzionari per parlare di quanto era capitato a
Tsukuba e più in generale della promozione turistica. Alla fine
dell'incontro mi sono intrattenuto con i funzionari i quali mi
hanno detto: "Abbiamo visto i Consiglieri dai quali abbiamo avuto
dei buoni consigli. Anche noi ne abbiamo dati e abbiamo espresso le
nostre opinioni... Francamente abbiamo visto una certa
soddisfazione anche perchè c'è stato un piccolo incidente di
percorso, ma in effetti.." E io ho detto: "Guardate, le persone
bisogna conoscerle: arriveranno infatti delle interpellanze e
arriveranno forse anche delle mozioni da parte di chi non parla
mai, e mi riferisco al Consigliere Aloisi che non ha aperto bocca,
non ha chiesto tanto così! Perchè? Perchè è abituato a fare
politica in questa maniera e si mette a fare delle mozioni cattive
soltanto quando c'è il pubblico e la stampa. Si tratta di mozioni
politiche che io accetto, però non ha portato alcun contributo in
quel dibattito!" Questa è la realtà e se ciò non è vero egli deve
solo alzarsi e dirlo! Ma questa è la realtà perchè non c'erano solo
il Consigliere Aloisi ed il sottoscritto, ma eravate presenti tutti
voi, ed egli non ha detto nulla. Ed io ho detto al dottor Boglione
ed al dottor Tambosco: "No, la mozione più cattiva verrà dal
Consigliere Aloisi, ma non perchè... non gliene frega niente di
Tsukuba a lui, vuole soltanto approfittare di determinate cose per
fare una mozione cattiva all'Assessore Borbey". E con un pò di
presunzione ho detto anche: Il Consigliere Aloisi non farà mai
delle mozioni ad avversari politici che contano un fico secco, lui
le fa agli avversari politici dei quali ha un certo rispetto". Ho
detto proprio così, forse con un pò di immodestia, e quindi
francamente ne sono quasi felice. Ad ogni modo io volevo, a
parte...
(...INTERRUZIONE...)
Grazie! Lo so, lo so, lo so... Anche se le parole in corsivo sui
giornali possono sembrare delle dichiarazioni, voglio precisare che
i giornali hanno fatto benissimo a parlare parecchio di questo
fatto perchè è giusto che la popolazione valdostana sia messa al
corrente nei minimi dettagli come pure è giusto che anche noi
scendiamo fin nei minimi dettagli. Occorre però che ci mettiamo
d'accordo su alcuni punti. Ad esempio il Consigliere Pascale ha
preso la parola per dire: "Assessore Borbey,perché questa
operazione
Tsukuba non è andata bene? Perchè l'Assessore Borbey non ci
credeva e aveva dichiarato che non era convinto. Invece subito dopo
si alza il Consigliere Aloisi e dice tutt'altra cosa: che
l'Assessore Borbey ha spazzolato, che l'operazione Tsukuba era una
cosa di quelle, no... Il Consigliere Pascale si è dato un obiettivo
preciso dicendo: "Grazie a noi anche l'Assessore Borbey ha
rivisto...". Invece il Consigliere Aloisi si è dato un obiettivo
contrario dicendo: "Questo qui ha battuto la grancassa di qua e di
là per poi riconoscere che lo stand non era posizionato bene, che
c'era lo scotch e le puntine...". Ma lo scotch bisogna pure usarlo
perchè se non c'è lo scotch bisogna mettere le puntine per tenere
su i manifesti. Cosa vuoi fare? Ti vuoi mettere tu a tenerli
su.
(...INTERRUZIONE...)
Va bene, adesso do lettura della relazione perchè entriamo nella
parte importante nella quale si tratta di denaro pubblico e voi
Consiglieri, giustamente avete presentato queste interpellanze e
mozioni per sapere come sono stati impiegati. Spero comunque di
aver riunito in questa relazione tutte le richieste presentate dai
Consiglieri.
Punto a). La spesa per i dépliants in giapponese è stata di £.
46.200.000 più £. 6.200.000 di spedizione. Abbiamo distribuito a
Tsukuba 30.000 copie delle 60.000 a disposizione, abbiamo ancora il
50% di questi dépliants di promozione turistica che daremo in altre
occasioni perchè in essi non c'è scritto "Tsukuba". Quindi in
totale abbiamo speso una cifra pari a £. 52.200.000.
Per quanto concerne l'allestimento dello stand la Regione non
dovrebbe spendere niente in quanto sulla base degli accordi
intercorsi con la società Val Veny, tali oneri sono di sua
competenza. Ugualmente a carico degli operatori privati resterà la
spesa di £. 25.000.000 relativa alla quindici giorni gastronomica.
Da come mi hanno riferito la quindici giorni gastronomica non era
gran cosa: mi è stato detto che si trattava di un ristorante della
CIGA Hotel allestito nello stand italiano. La quindicina della
gastronomia valdostana c'è stata ed è risultata nel menù della
Valle d'Aosta.
La Regione dovrebbe, invece, addossarsi le spese, ancora da
liquidarsi alla Milanfair di Milano concernenti: l'affitto per 6
mesi dell'area dello stand £. 25.000.000 e la proiezione delle
diapositive negli stand italiani per £. 20.000.000, per un totale
di 45 milioni. Questo è il totale dei 97.000.000 di spese definite
che la Regione ha pagato in parte. Tale cifra corrisponde al 40% di
quanto inizialmente richiesto dalla Milanfair per le medesime
prestazioni. Tutto ciò è stato ottenuto a seguito di una
negoziazione promossa dall'Assessorato di tutte le condizioni
inerenti alla partecipazione della Valle d'Aosta a Tsukuba. Le
nuove condizioni ottenute appaiono accettabili alla luce dei
risultati che, nonostante tutto, la presenza a Tsukuba ha permesso
di conseguire.
Lo stand ha comunque funzionato per sei mesi, sia pure a favore
di un pubblico di poche centinaia di persone al giorno ed inoltre
senza di esso non sarebbe stato possibile ottenere la proiezione
del Jumbotron che da solo ha pagato le spese per la presenza
all'EXPO. Senza la presenza di uno stand a Tsukuba la Valle d'Aosta
non poteva essere inserita nel Jumbotron. Vi è stata una discreta
distribuzione del nostro materiale. Abbiamo distribuito, come ho
detto prima, 30.000 dépliants. Naturalmente non posso garantire che
essi siano stati realmente distribuiti o siano andati distrutti
poichè mi baso sulle dichiarazioni degli impiegati che erano stati
mandati in Giappone dagli operatori turistici privati poichè noi,
dopo aver riscontrato la dislocazione dello stand, non abbiamo
ritenuto logico mandare in Giappone dei funzionari per un mese
perchè avremmo speso il doppio e ogni giornata, tra viaggio e tutto
il resto, sarebbe costata come minimo 500/600 mila lire. La
proiezione continuata delle diapositive della Valle d'Aosta sullo
schermo gigante, allestito nel padiglione italiano e la presenza di
una foto a colori sul catalogo ufficiale hanno dato un notevole
contributo d'immagine alla presenza valdostana alla mostra, seppure
sempre in tono minore di quanto ci si aspettasse. Il tutto per una
cifra complessiva che non si discosta molto da quello che la
Regione stanzia annualmente per essere presente con i suoi stand in
campo europeo.
L'ubicazione dello stand era quella prevista nella convenzione.
Noi sapevamo dove sarebbe stato messo lo stand, ma, poichè non
eravamo in Giappone, non potevamo sapere che quella posizione
sarebbe stata così sfortunata. Anche i rappresentanti della MOA
hanno ammesso che le cifre iniziali sul potenziale dei visitatori
erano eccessivamente ottimistiche. Noi abbiamo accettato quella
posizione dello stand perchè convinti che vi si sarebbe svolto un
intenso passaggio di visitatori. Per questo motivo siamo riusciti
ad ottenere anche una riduzione.
Punto c). Nessun funzionario dell'Assessorato al Turismo si è
recato a Tsukuba. I primi rilievi negativi (e non lo dico perchè
abbiamo sottovalutato la questione "Tsukuba") sono stati fatti dai
funzionari della Società Val Veny che, avendo alle proprie
dipendenze presso la sede di Milano una giapponese, l'avevano
distaccata a Tsukuba per fare opera di promozione turistica per
Courmayeur e non per tutta la Valle d'Aosta. Comunque noi possiamo
ospitare i turisti giapponesi solo a Courmayeur, Cervinia,
Saint-Vincent e, al massimo, a La Thuile.
Dopo che il Sig. Mascardi e l'altro funzionario tecnico a cui
avevamo demandato l'organizzazione, sono ritornati e ci hanno
riferito queste notizie così sconfortanti, abbiamo ritenuto
illogico andare in Giappone solo per aumentare le spese senza poter
modificare niente. I primi rilievi negativi sullo stand da parte
della corrispondente giapponese della Val Veny a Tokio sono giunti
il 30 aprile. A seguito di ciò, nel mese di maggio, il Dott.
Mascardi ed il Signor Ferma della Val Veny sono andati a verificare
in loco l'esatta situazione dello stand. Al loro ritorno, alla fine
di maggio, e sulla base della loro relazione, di comune accordo e
via telex, il 14 giugno (quindi tutt'altro che tardivamente)
abbiamo inviato alla MOA una lettera di contestazione per le
insufficienze rilevate dai funzionari della Val Veny. Il
contenzioso con la MOA era quindi già in atto al momento della
partenza della Commissione consiliare, la cui testimonianza è
servita a confermare quanto già si sapeva.
A questo punto è tuttavia necessario rammentare che le modalità
di partecipazione all'EXPO di Tsukuba non erano, se non in misura
limitatissima, modificabili rispetto a quanto previsto nel
pacchetto di offerta predisposto dalla MOA e dal Commissariato per
le esposizioni internazionali. Questo organismo, come rilevato
dalla Commissione regionale, ha dato prova di notevoli
insufficienze operative e abbiamo incontrato una certa difficoltà
nelle trattative per una sua particolare mentalità. E' sufficiente,
a questo proposito, richiamare gli episodi della iniziale
cancellazione dallo stand della scritta "Valle d'Aosta" che è stata
riportata in giapponese, oppure l'azione di aperto boicottaggio
verso la produzione del Jumbotron, realizzato, è bene ricordarlo,
in stretto coordinamento tra la corrispondente giapponese della Val
Veny, i funzionari di quest'ultima e l'Assessorato al Turismo,
perchè il film è, in definitiva, di proprietà della Regione. Quindi
non si può neanche dire che quanto di positivo è stato realizzato è
stato opera degli operatori turistici privati, e quanto di negativo
è da addebitarsi all'ente pubblico, perchè abbiamo lavorato
insieme.
Mi stupisce che un Consigliere abbia potuto scrivere alla Val
Veny per complimentarsi con loro d'aver supplito alle varie carenze
organizzative riscontrate in Giappone: non è logico fare questa
distinzione, non è corretto e noi non l'accettiamo! In quel
contesto c'era ben poco da fare per rimediare ad una situazione
ormai compromessa dalla sostanziale inadeguatezza
dell'organizzazione governativa. Questo è stato riconosciuto anche
dai rappresentanti della MCA in sede di rinegoziazione degli
accordi.
Punto d). Dopo aver premesso che la spesa non sarà di centinaia
di milioni ma di poco più di cinquanta, esclusi i dépliants, tengo
a precisare che nessuno ha mai sostenuto che l'Assessorato intende
interrompere le iniziative promozionali sul mercato Giapponese. Io
non l'ho mai detto e vorrei chiedere ai Consiglieri presenti se ho
mai dichiarato che avremmo interrotto tutte le iniziative
promozionali con il mercato giapponese che ha una potenzialità
turistica fuori discussione. Invece, è stato fatto notare che
difficilmente sarebbe stato possibile stanziare in futuro somme
così elevate, almeno e somme che si pensava di spendere all'inizio,
nel mercato giapponese e che ci si sarebbe orientati verso
iniziative indirizzate esclusivamente agli operatori commerciali e
ai soli segmenti di mercato ritenuti potenzialmente più produttivi.
Proprio nell'ambito di tali iniziative (work shop, serate
promozionali, proiezione di filmati, conferenze stampa e seminari
per gli agenti di viaggio) troveranno ideale collocazione quei
dépliants in giapponese che, sia nel testo, che nell'immagine non
recano alcun riferimento all'EXPO di Tsukuba.
La maggiore produttività dell'iniziativa è stata dimostrata dai
buoni risultati conseguiti negli ultimi tre anni, duranti i quali
l'azione dell'Assessorato, in accordo con alcuni selezionati
operatori valdostani, ha permesso all'ALITALIA e all'ELITOKIO di
invitare 7 agenti di viaggio giapponesi ad elaborare e stendere
programmi di sci sulla Valle d'Aosta.
Questo lo dichiaro e lo confermo perchè è ormai una realtà, ma
non ci illudiamo che sia facile. Se a Chamonix vengono migliaia di
turisti giapponesi ciò deriva dal fatto che da quindici anni le
agenzie vi dirottano le comitive turistiche. Per avere i giapponesi
anche in Valle d'Aosta occorre che alcune agenzie organizzino dei
tours in Italia, pensando anche alla Valle d'Aosta.
Per quanto riguarda il punto e) noi conveniamo che in linea di
massima non possa occuparsi di promozione turistica solo un piccolo
ufficio dell'Assessorato ed infatti tutte le manifestazioni che
organizziamo in Italia e all'estero, Londra, Parigi ecc., sono
sempre concordate con gli operatori turistici privati. Inoltre io
ritengo che sia più importante creare un'agenzia per favorire la
vendita e la commercializzazione dei nostri prodotti, ma non certo
per un'azione di promozione pubblicitaria, anche se quest'ultima
può, a volte, affiancarsi all'aspetto commerciale. Certamente la
Regione come ente pubblico ha il dovere di creare una certa
immagine, ma ciò è possibile solo se c'è un'attività di
commercializzazione coordinata ed estesa in tutto il territorio
valdostano. Qualunque agenzia che oggi voglia mettersi in contatto
con la Regione è costretta a rivolgersi ai privati e questa
situazione deve cambiare: occorre intensificare la promozione
turistica cercando di essere sempre più a contatto con il pubblico
e con gli operatori del settore. Ma questo è più facile a dirsi che
a farsi, proprio perchè in Valle d'Aosta una precedente agenzia
sorta per favorire la promozione turistica e per commercializzare
alcuni prodotti è fallita per accuse di settorialità e mancanza di
globalità. Tuttavia io accolgo ugual mente l'invito a ricercare uno
strumento diverso.
Per quanto concerne la mozione del Consigliere Aloisi ripeto,
come ho già detto prima, che è contestabile e del tutto gratuito
affermare che la nostra presenza a Tsukuba sia stata un completo
fallimento. Certamente si sperava di ottenere molto di più, ma
rispetto alla spesa erogata non penso che la nostra partecipazione
sia stata un completo fallimento e ritengo che anche gli altri
Consiglieri, come ha già detto il Consigliere Pascale, riconoscano
che sia servita a qualcosa.
Io esprimo il mio rammarico e dico francamente che è possibile,
come ha dichiarato il Consigliere Pascale, che la nostra mancanza
di convinzione iniziale abbia potuto contribuire a determinare
questo parziale fallimento. Quando abbiamo deciso, la piccola
macchina organizzativa che abbiamo a livello di Assessorato si è
messa in moto sfruttando le capacità dei collaboratori e dei
funzionari che si sono sempre confrontati con gli operatori
turistici del settore per intensificare e rendere più efficace
quell'azione di promozione turistica da alcuni di voi definita
"artigianale". Ritengo comunque che molte delle vostre proposte
siano da accogliere e che si debba creare un'organizzazione diversa
con un collegamento più stretto con l'agenzia che attualmente fa
promozione turistica per la nostra Regione e che fa anche da
tramite con altre agenzie in campo internazionale e con l'ENIT a
livello nazionale.
Nella mozione del Consigliere Aloisi si dice che sono pervenute
vibrate proteste da parte degli operatori turistici. Francamente
gli operatori turistici forse perchè già informati dai giornali,
non sono venuti da noi e, se sono andati dal Consigliere Aloisi,
solo lui potrebbe dirci di quale località essi siano. Io dico solo
che quelli di Cervinia già all'inizio avevano dichiarato di essere
disposti a spendere dei soldi per il mercato giapponese.
Penso di aver risposto in linea di massima a tutte le domande.
Vorrei solo sottolineare che mi è dispiaciuto molto quanto è stato
pubblicato nell'intervista del 21 settembre fatta al Dott.
Boglione, il quale, in buona fede ma senza alcuna autorizzazione da
parte del sottoscritto, è andato oltre quelli che erano i suoi
compiti specifici, perchè egli non doveva entrare in simili
particolari. Se risulta che quanto riferito in merito alla
"grancassa" è stato detto proprio dal funzionario Dott. Boglione,
l'Assessorato ha il dovere di chiedere scusa ai signori
Consiglieri.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Vorrei solo fare una piccola precisazione
per confermare alcune cose dette dall'Assessore Borbey. In effetti
tutti sapevamo che lo stand della Valle d'Aosta a Tsukuba non era
certo quello che ci si poteva aspettare, perchè già prima di andare
l'Assessore Borbey mi aveva detto che non si pensava di pagare la
cifra richiesta, in quanto era stato riferito che la dislocazione
non era delle più felici. La delusione può essere stata, per
qualcuno, superiore a quella che ci si aspettava, ma noi lo
sapevamo già. Comunque ripetiamo quanto avevamo già detto a Tokio e
cioè che qualcosa di valido c'è stato nel Jumbotron: per una
settimana e per dieci minuti al giorno, veniva proiettato un film
sulla Valle d'Aosta in collegamento con una rete televisiva di
Tsukuba. Si tratta di un certo vantaggio per la Valle d'Aosta,
anche se dobbiamo ringraziare dei collaboratori amici della Valle
d'Aosta. Se non ci fosse stata l'iniziativa di Tsukuba non ci
sarebbe stato neanche questo. Tuttavia raccomandiamo che, dovendo
intervenire in futuro in mercati extra-europei, ci si avvalga di
collaboratori che sono sul posto. Per quanto concerne Tsukuba
sapevamo già in partenza com'era il nostro stand, infatti
l'Assessore Borbey mi aveva chiesto di riferire personalmente in
merito. Se non è andato tutto bene c'è stato comunque un grande
riscontro nel Jumbotron.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Nel mio precedente intervento mi
auguravo che l'Assessore Borbey avrebbe avuto il coraggio di
ammettere alcune cose; ora gli do atto d'aver ammesso gran parte
degli errori che sono stati compiuti.
Questa vicenda è nata male a causa della scarsa convinzione
dell'Assessorato che doveva esserne invece il più convinto
promotore; a ciò si aggiunga che la macchina dell'Assessorato si è
inceppata lungo tutta la fase organizzativa. Io credo che queste
cose possano succedere, basta però farne tesoro per il futuro
perchè c'è in gioco il denaro pubblico. Mi auguro che certe
iniziative regionali verranno promosse e assunte, sia pure con
altri operatori, con minore leggerezza e con una più sicura
convinzione.
Mi auguro sopratutto (era questo il punto più qualificante e
importante della mia interpellanza) che si cerchi di adottare
quell'indirizzo diverso, esposto nell'ultimo punto
dell'interpellanza, del quale anche l'Assessore Borbey ha
riconosciuto l'importanza primaria, quello cioè di darsi una
strategia per lo sviluppo del turismo e di creare un'agenzia
regionale a livello di commercializzazione, ma anche a livello di
promozione, cercando di ottenere il contributo ed il coinvolgimento
degli operatori privati, perché quando si va in mercati
extra-continentali l'azione promozionale deve essere massiccia.
A questo proposito ricordo che è vero che nell'incontro di
luglio nessuno ha detto che non ci sarebbero state più azioni
promozionali in Giappone, ma è stato detto che le future azioni
promozionali in Giappone sarebbero state esattamente le stesse del
passato e cioè molto modeste.
Questa è la sostanziale differenza secondo il mio modo di
vedere: non si assume un'iniziativa come la partecipazione all'EXPO
di Tsukuba, che secondo le previsioni doveva costare 400 500
milioni, per farla finire in questo modo! Bisogna fare dei
programmi e adottare una strategia. Se si decide di intervenire sul
mercato giapponese, che è ritenuto molto importante, si debbono
fare degli stanziamenti non solo per un anno ma anche per gli anni
a venire, con azioni di largo respiro.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Io prendo atto dell'esauriente risposta
dell'Assessore che, una volta tanto, ha risposto in modo
dettagliato ed adeguato, anche se con molte inesattezze
specialmente quando, nei confronti del sottoscritto, ha dichiarato
che: "Ad Aloisi non gliene frega niente di Tsukuba". Oppure quando
ha detto che nella riunione dei primi di luglio Aloisi non ha
aperto bocca! Gli ricordo che in quella riunione c'era già un
collega che faceva le domande all'Assessore e quindi io ritenevo
superfluo ripetere e richiedere le stesse cose: mi sono limitato a
scrivere ed ho scritto sia le domande che le risposte. Caro
Assessore, non valeva proprio la pena che io ripetessi le domande
che erano già state poste. Per quanto riguarda la dichiarazione
dell'Assessore che noi sapevamo già prima di partire per Tsukuba
che cosa avremmo trovato, io dico che potevamo solo immaginare
quello che avremmo trovato, ma non potevamo pensare che eravamo
ridotti a quel livello. A conferma di ciò, secondo me, ci sono due
possibilità: o l'Assessore è bugiardo, e allora deve alzarsi e dire
"mea culpa", o i giornalisti raccontano e scrivono delle fregnacce,
ed allora l'Assessore deve alzarsi e smentire i giornalisti. Non
esiste altra via d'uscita.
Sulla "Stampa Sera" del 29/7/1985, quindi al ritorno da Tsukuba,
l'Assessore ha sostenuto che noi sapevamo già prima cosa avremmo
trovato. L'Assessore al Turismo lancia un piano promozionale verso
i giapponesi, la Valle d'Aosta ha una speranza di risollevamento,
ma, nonostante le deludenti risultanze statistiche, l'Assessore
regionale al Turismo...
(.... INTERRUZIONE ....)
ALOISI (M.S.I.):
Assessore, mi lasci parlare per
cortesia! Questo smentisce completamente le affermazioni
dell'Assessore che in un articolo dichiara una cosa ed il mese dopo
dice il contrario. In questo consiste l'incoerenza dell'Assessore,
perchè non sa quello che fa oppure ci prende in giro. Assessore,
moderi i termini! Presidente, lo riprenda perchè altrimenti....
(.... INTERRUZIONE ....)
BORBEY (D.C.):
Quell'articolo è stato scritto da un
giornalista!
ALOISI (M.S.I.):
Allora smentisca il giornalista!
BORBEY (D.C.):
Ma come: "Smentisca!" Ad un certo
momento....
ALOISI (M.S.I.):
Nel mio primo intervento io avevo
dichiarato che l'Assessore non è coerente perchè una volta dice che
deve rilanciare il turismo con Tsukuba ed il Giappone e dopo dice
basta! Io non posso accettare questa incoerenza dell'Assessore.
(.... INTERRUZIONE ....)
BORBEY (D.C.):
Non è una mia dichiarazione!
ALOISI (M.S.I.):
Anche prima lei ha dichiarato che non si
trattava di una sua dichiarazione, però ne "La Stampa" del
21/9/1985 c'è scritto: "Ma è servita a qualche cosa questa timida
presenza nella città del futuro? L'Assessore al Turismo Giuseppe
Borbey e lo stesso Boglione esprimono una soddisfazione." Allora
non è vero? Prima lei ha detto che i giornalisti scrivono quello
che lei non dice. O sono cretino io o se no, scusate.... Non siamo
mica dei bambolotti! Non voglio andare oltre altrimenti ci sarà una
seconda mozione abbastanza incandescente e preferisco smettere
adesso.
Per quanto riguarda la mozione io prendo atto di quanto
dichiarato dall'Assessore e cioè che la questione, a livello
economico conflittuale con la società, si è esaurita. Forse avranno
trovato un accordo e per questo io ritiro il punto a) e il punto b)
della mozione. Mantengo invece il punto c), nel quale si chiede di
promuovere e coordinare l'organismo regionale in modo che sia in
grado, anche con l'apporto di società private, di inserire la Valle
d'Aosta nel grande circuito del turismo internazionale.
Inoltre mantengo il punto d), che chiede di censurare il
comportamento dell'Assessore regionale al turismo per questo modo
di gestire le sue dichiarazioni.
Non ritiro la mozione! Me la voterò da solo! Caro Consigliere
Beneforti, lo so che voi non avete il coraggio delle vostre azioni,
ma non ha importanza. Il Consigliere Aloisi Domenico se la voterà
da solo. Dovete vergognarvi, non avete coraggio, come per la
mozione di questa mattina!
(.... INTERRUZIONE ....)
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Non voglio portare via dell'altro
tempo. Nella nostra interrogazione noi avevamo detto che l'unica
cosa positiva a Tsukuba era il filmato del Jumbotron e sottolineamo
che si è trattato di una forma di pubblicità piuttosto interessante
per la Valle d'Aosta. Mi dispiace però che l'Assessore Borbey non
abbia risposto all'ultima domanda.
PRESIDENTE:
Ha chiesto la parola per dichiarazioni di
voto il Consigliere Mafrica; ne ha facoltà.
MAFRICA (P.C.I.):
Questo problema ha interessato anche il
nostro Gruppo, tant'è vero che un nostro Consigliere ha presentato
un'interrogazione in proposito.
Noi non voteremo la mozione del Consigliere Aloisi per motivi
strettamente politici. Tanto per chiarire le cose, ricordo che una
volta il Consiglio non aveva votato una mozione del Consigliere
Aloisi, ma aveva votato una mozione sottoscritta da tutti gli altri
Capi Gruppo che la sostituiva completamente. Il giornale del
Movimento Sociale è uscito qualche giorno dopo con un titolo a
quattro colonne in prima pagina dicendo: "Il Consiglio regionale
della Valle d'Aosta approva all'unanimità la mozione del
Consigliere Aloisi". Non era la verità perchè si trattava di una
mozione che diceva esattamente il contrario di quello che il
Consigliere Aloisi affermava nella sua mozione.
Noi non voteremo e mozioni presentate dal Consigliere Aloisi
neanche se dicessero che due più due fanno quattro.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Noi non abbiamo le pregiudiziali del
Partito Comunista e pertanto faccio alcune osservazioni sulla
mozione. Prima avevo detto che ogni forza politica fa l'opposizione
nel modo che più ritiene opportuno. Anche se noi condividiamo molte
argomentazioni del Consigliere Aloisi, non riteniamo di poter
votare la mozione così com'è presentata. Siamo favorevoli a votare
il punto c) dove si parla di promuovere e coordinare un organismo
regionale, mentre ci asterremo sul punto d) che chiede di censurare
il comportamento dell'Assessorato regionale al Turismo. E'
possibile distinguere la votazione?
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je crois que ni les Conseillers, ni
ceux qui écoutent le Conseil doivent se laisser impressionner du
fait que certains donnent rigueur et importance à ce qu'ils disent
par le ton de la voix: je crois qu'on peut s'exprimer de la façon
qu'on veut, mais l'important c'est ce qu'on dit.
J'ai écouté et apprécié le compte-rendu du Conseiller Aloisi qui
nous a fait revivre le départ et le système d'arrivée jusqu'au
Japon. Je n'ai pas entendu le compte-rendu de la rentrée, mais
peut-être le Conseiller Aloisi me le dira-t-il à une autre
occasion!
Et je dois en même temps intervenir non pas du point de vue
technique, car je crois que l'Assesseur et les Conseillers l'ont
déjà expliqué, mais pour donner un compte-rendu des points de vue
économique et administratif. Il s'agissait là d'une initiative
promotionnelle de la Junte et non pas de l'Assesseur ni des
techniciens, car, comme d'habitude, si une certaine affaire,
n'importe laquelle, réussit c'est au mérite de tout le Conseil et
de la Junte. Ici malheureusement, et on l'a avoué, les choses n'ont
pas marché comme on le croyait. Et je sais que si les choses
marchaient, personne n'en parlait ou bien, pour en rester au
système dont les Conseillers ont parlé, on devrait parler de "raid
valdostano" au Japon, car on aurait conquis tout le tourisme en
Vallée d'Aoste et on aurait des problèmes à survivre en raison de
l'invasion des touristes japonais.
A propos de l'activité promotionnelle de l'Administration
régionale, je veux dire que, ce n'est pas une question qui
intéresse uniquement la Junte mais aussi tout le Conseil. Je crois
que (et dans d'autres occasions on l'a dit clairement) on a un
intérêt général à prévoir la présence de la Vallée d'Aoste un peu
partout du point de vue promotionnel et économique. C'est là la
politique que l'Administration régionale veut suivre. Le but, nous
le reconnaissons, nous l'avons déjà dit, c'était justement de faire
connaître notre Vallée et d'autres initiatives avaient déjà été
mises en oeuvre, il y a quelques temps.
Cette initiative, qui avait été faite en accord avec les
représentants des secteurs économiques, pouvait, au début, avoir un
bon résultat. Au contraire, pour toute une série de faits que
l'Assesseur a déjà illustrés, malheureusement, on n'a pas eu les
effets qu'on prévoyait. Face à l'engagement que l'Administration
régionale avait accepté, on a revu l'ensemble du problème et la
dépense a donc été réduite à 50 -60 millions.
Il s'agit, je crois, à ce point, d'entrer dans les détails et
voir de quelle façon on veut prévoir une présence à l'extérieur.
Sans doute les dépliants ne suffisaient pas pour faire connaître le
Val d'Aoste à l'étranger, mais, en même temps, on dit que la
présence de la Vallée d'Aoste, non seulement au Japon mais aux
Etats-Unis et dans les autres pays européens, est assez massive. Et
comme cela c'est vérifié dans les autres régions l'Administration
régionale n'est pas à même de suivre l'ensemble des foires qui sont
organisées un peu partout est donc conduite à prévoir la
participation d'entreprises privées. Si ces entreprises sont
sérieuses il peut se faire qu'on ait un succès. Au cas contraire,
on peut avoir des insuccès tels que Tsukuba. Donc je crois qu'ici
n'entre en ligne ni la responsabilité des administrateurs, ni celle
des responsables de l'Assessorat. Il s'agit plutôt d'une
coordination qui n'a pas été possible pour les raisons que nous
avons expliquées.
Je crois que, au-delà de ce fait, comme l'a dit l'Assesseur, on
dit clairement qu'on est favorable à une présence touristique aussi
bien au Japon qu'ailleurs. On a donc l'intention de s'appuyer sur
ces structures pour les problèmes de la motion qui a été
présentée.
Le Conseiller proposant a déjà dit qu'il retiraient les premiers
deux points: on repoussera cette motion si elle sera votée dans son
ensemble. Pour le point c, "promuovere e coordinare un organismo
regionale", l'Assesseur Borbey a déjà dit qu'on est en train de
prévoir une réorganisation en accord avec les entreprises privées.
Sur ce point, autrement, on s'abstiendra et si elle sera votée dans
son ensemble, on repoussera la motion.
PRESIDENTE:
Se nessuno chiede la parola metto in
approvazione la mozione punto per punto, come richiesto dal
Consigliere Pascale, tenuto presente che il punto a) e b) del
deliberato sono stati ritirati dal Consigliere proponente.
Do lettura del punto c) della mozione:
c)
di promuovere
e coordinare un organismo
regionale che sia in grado, anche con l'apporto di società private,
di inserire la Valle d'Aosta nel grande circuito del turismo
internazionale;
PRESIDENTE:
Se nessuno chiede la parola metto in
approvazione il punto c) testé etto:
ESITO DELLA VOTAZIONE
Presenti: 30
Votanti: 10
Favorevoli: 4
Contrari: 6
Astenuti: 20 (Baldassarre, Beneforti, Berti, Bondaz, Borbey, De
Grandis, Fosson, Lanièce, Lanivi, Maquignaz, Marcoz, Martin,
Pedrini, Perrin, Pollicini, Ricco, Rollandin, Stévenin, Tamone e
Voyat)
Il Consiglio non approva.
PRESIDENTE:
Do lettura del punto d) del la mozione:
d)
di censurare
il comportamento del
l'Assessore regionale al Turismo che, pur disponendo di un
notevole budget che raggiunge i 3 miliardi, continua a reggere la
concorrenza del grande turismo internazionale con i vecchi metodi
delle fiere e dei dépliants, e si è
avventurato in una
esperienza così negativa, anche se opportuna e valida sotto il
profilo promozionale, senza le necessarie garanzie legali e
contrattuali.
PRESIDENTE:
Se nessuno chiede la parola metto in
approvazione il punto d) testé letto:
ESITO DELLA VOTAZIONE
Presenti: 31
Votanti: 26
Favorevoli: 1
Contrari: 25
Astenuti: 5 (Baldassarre, Berti, Breuvé, Pascale e Torrione)
Il Consiglio non approva.
