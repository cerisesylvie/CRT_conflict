Classificazione
EDILIZIA
Edilizia pubblica
ENERGIA
Risparmio energetico e fonti alternative



Oggetto del Consiglio n. 1199 del 26 gennaio 2022 - Resoconto
OGGETTO N. 1199/XVI - Interrogazione: "Notizie relative ad
eventuali aumenti dei costi degli alloggi di ERP a seguito
dell'allacciamento al teleriscaldamento".
Bertin (Presidente) -
Punto n. 15 dell'ordine del giorno.
Risponde l'assessore Barmasse a cui passo la parola.
Barmasse (UV) -
I quesiti sono: se anche per gli
inquilini degli alloggi di edilizia residenziale pubblica si
prevedono analoghi aumenti, questo dovuto all'aumento del costo
dell'energia; in caso affermativo, se siano stati messi in atto i
dovuti approfondimenti al fine di garantire un canone accessibile
alle famiglie in difficoltà. Con riferimento ai quesiti, preciso
che le informazioni in merito sono state richieste ovviamente
all'Azienda regionale per l'edilizia residenziale che ha comunicato
che non ha e nemmeno può avere alcun ruolo rispetto alle tariffe
degli enti fornitori, i quali non prevedono contratti privilegiati
per alcune categorie sociali. La previsione di aumenti relativi
alle forniture di combustibile o di energia termica, infatti,
riguarda tutti i cittadini.
Con riferimento al secondo quesito, ovvero se siano stati messi
in atto i dovuti approfondimenti al fine di garantire un canone
accessibile alle famiglie in difficoltà, dai controlli che
regolarmente ARER effettua sulle fatturazioni vi è stata evidenza
degli aumenti menzionati. L'azienda si è fatta immediatamente parte
attiva nel chiederne conto alla società erogatrice, poiché
sembrerebbero effettivamente superiori rispetto agli aumenti
registrati per le sole forniture di combustibile. L'auspicio è
quello di poter addivenire a un contenimento delle tariffe in forza
del consistente numero di utenze attive, fatto salvo l'eventuale
stralcio della percentuale di aumento non supportata dal reale
aumento del costo del combustibile. In ogni caso risulta evidente
che un tale obiettivo dipende esclusivamente dalla disponibilità
dell'ente fornitore di energia termica.
Evidenzio che, trattandosi di un problema generalizzato, sono
attualmente allo studio del Governo nazionale gli strumenti per il
contenimento di tali aumenti, strumenti che saranno naturalmente
applicabili anche agli inquilini di edilizia residenziale pubblica.
Per quanto riguarda eventuali interventi regionali che prevedano
azioni di contenimento del caro bollette anche per le famiglie,
oltre che per le imprese, tale aspetto sarà affrontato
dall'assessore competente in materia di energia, nell'ambito
dell'interpellanza iscritta al punto 25 dell'ordine del giorno di
questa seduta del Consiglio regionale.
Presidente -
Per la replica si è prenotato il consigliere
Manfrin, ne ha facoltà.
Manfrin (LEGA VDA) -
Vede Assessore, questa
interrogazione che consisteva in due domande, ha prodotto come
risultato due risposte che si contraddicono una con l'altra. Nella
prima risposta lei mi ha detto che non si può fare nulla perché
dipende dal gestore, nella seconda dice: "Va beh, però ARER adesso
discuterà con il gestore e vedrà se si potrà trovare un
accomodamento".
In realtà, Assessore, il problema è un altro. Come io ho fatto
in questa iniziativa, e ho richiamato un'interrogazione che ho
presentato alcuni mesi fa, ciò che si produce in questo momento è
che il problema, come giustamente lei ha ricordato, si ripercuote
su tutte le famiglie valdostane e non, ma tempo fa, e io glielo
segnalai per tempo, voi avete obbligato - ripeto: obbligato! -
persone che avevano un proprio sistema di riscaldamento, in molti
casi a metano, li avete obbligati a collegarsi al
teleriscaldamento, pena la decadenza del contratto di edilizia
residenziale pubblica; neanche a scegliere uno dei tanti gestori,
ma un solo gestore che ha fatto un contratto e quindi li avete
obbligati a collegarsi al teleriscaldamento.
Sul teleriscaldamento ben prima di questi aumenti che sono
diventati folli, avevamo pubblicato un'inchiesta giornalistica e
avevamo fatto un esempio. Un inquilino che nel 2013 spendeva 669,60
euro per il riscaldamento a metano e spese condominiali per otto
mesi, oggi con il teleriscaldamento e spese condominiali per otto
mesi ne spende 2032, triplicando i costi precedenti. Ci sono anche
riferimenti di inquilini che nella stessa zona con metri quadri,
per esempio con un alloggio di cento metri quadri allacciato a
metano, comprensivo per esempio anche delle spese della cucina a
gas che altri non hanno, per otto mesi paga 552 euro, mentre lo
stesso alloggio di settantacinque metri quadri con il
teleriscaldamento ne paga 2000.
Il problema qual è? Sicuramente questo è un problema di tutte le
famiglie valdostane, ma le famiglie valdostane e i condomini hanno
potuto scegliere se allacciarsi o meno al teleriscaldamento. Queste
persone invece no, a queste persone il teleriscaldamento è stato
imposto con la forza! Gli è stato detto: "O tu ti colleghi al
teleriscaldamento o perdi la casa popolare", tanto per intenderci.
Detto questo, siccome lo avete imposto, ora arrivano degli aumenti
che già erano considerevoli e che adesso sono sconsiderati, ma
questo costo su chi viene scaricato? Sulla famiglia finale, e la
risposta è: "va beh, succede, è aumentato tutto; però vediamo:
adesso ARER parla con Telcha e poi se Telcha è buona e ci fa degli
sconti bene, sennò si arrangiano".
Stiamo parlando sempre di persone che hanno una fragilità
sociale e che hanno un alloggio di edilizia residenziale pubblica
non perché hanno potuto scegliere sul mercato e dire: "c'ho questo
affitto privato, oppure un alloggio ERP", ma perché era una
situazione di necessità. Se sono in una situazione di necessità, è
evidente che devono essere tutelati ed è evidente che averli
forzatamente obbligati a collegarsi al teleriscaldamento li ha
portati in una condizione di necessità ulteriore.
Oltre a questo, abbiamo degli aumenti che giustamente, come poi
ha riconosciuto, sono assolutamente non collegati rispetto al costo
effettivo delle materie prime; così viene detto nell'inchiesta
giornalistica e io riporto quanto viene detto. Però il problema è
un altro, perché noi abbiamo e continuiamo ad avere persone che
hanno una situazione che ricade all'interno della morosità
incolpevole e conseguentemente la delibera di Giunta che dovrebbe
definirla, e quindi che dovrebbe dire chi può subentrare in caso di
mancato pagamento, continua a latitare, così come è stato affermato
anche dall'ARER in audizione in Commissione, che peraltro ci ha
detto che non sono stati fatti neanche dei passi avanti in questa
direzione.
Le persone le avete obbligate a collegarsi a Telcha, i costi
sono lievitati, adesso Telcha li fa lievitare ancora di più e non
abbiamo la definizione di morosità incolpevole. Abbiamo migliaia di
famiglie in questa condizione, ritenete che sia utile proseguire su
questa strada? Io farei due passi indietro, vedete voi.
