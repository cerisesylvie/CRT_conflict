Classificazione
BENI CULTURALI
Interventi vari
BILANCIO E CONTABILITA' REGIONALE
RICERCA



Oggetto del Consiglio n. 1159 del 22 aprile 2015 - Resoconto
OGGETTO N. 1159/XIV - Interrogazione: "Notizie in merito al
reperimento delle risorse per il completamento dei lavori di
restauro del Castello di Saint-Pierre e all'utilizzo del Centro di
ricerca scientifica del Marais".
Presidente -
La parola al Presidente della Regione.
Rollandin (UV)
- Grazie Presidente.
Per quanto riguarda la risposta al primo quesito:
"quali
risultati abbiano prodotto le azioni di reperimento delle
risorse"
, c'era già stata un'interrogazione presentata nei mesi
scorsi che prevedeva che l'ammontare del secondo lotto dei lavori
del restauro e il risanamento conservativo del Castello, oltre che
dell'allestimento...rimane un importo superiore ai 3 milioni di
euro, quindi è confermato quello che era stato detto. Si evidenzia
che ci si trova in un periodo adesso di transizione a cavallo tra
la programmazione 2007-2013, dal punto di vista dei finanziamenti
europei, e l'inizio della programmazione 2014-2020, momento in cui
i nuovi bandi non sono ancora stati pubblicati, non permettendo di
fatto l'accesso a nuove fonti di finanziamento, quindi non è ancora
certa la somma, quindi non si sa ancora come indicare.
Si sottolinea, inoltre, come nell'ambito dell'attività di
ricerca di nuove risorse si sta valutando, sulla base delle
normative vigenti, la fattibilità di eventuali stralci funzionali.
Parallelamente le strutture competenti stanno valutando le
possibilità offerte dai programmi di cooperazione territoriale e
l'ammontare importante del progetto rappresenta in questo una sfida
non di poco conto, in quanto i budget di tali tipologie di progetti
transfrontalieri sono solitamente inferiori, però questo andrebbe
ad integrare le altre fonti, quindi si sta valutando anche
questo.
Per quanto riguarda il secondo punto:
"quali progressi abbia
compiuto il cantiere del Castello di Saint-Pierre nel corso
dell'ultimo anno"
, anche questo credo facesse già parte di una
precedente interpellanza, comunque si è proceduto alla conclusione
del primo lotto con l'esaurimento dei lavori previsti con
l'effettuazione dei collaudi relativamente agli interventi
effettuati. Per il proseguimento dei lavori si è in attesa del
reperimento delle risorse che ho detto prima.
Per quanto riguarda il punto tre:
"per quali attività di
ricerca viene utilizzato il Centro del Marais e con quali
risultati"
, il Centro di ricerca scientifica del Marais nel
comune di La Salle è stato affidato all'Ente Museo a fine 2012. Dal
2012 l'Ente Museo, grazie alle attrezzature e alle strumentazioni
messe a disposizione dall'Amministrazione regionale attraverso il
progetto di realizzazione e arredamento del Centro, ha potuto
curare la corretta conservazione in condizioni adeguate dei reperti
naturalistici delle collezioni e degli esemplari di animali.
Parallelamente l'Ente ha sviluppato progetti di ricerca finanziati
dai fondi europei della programmazione 2007-2013 e il dettaglio è
il seguente - poi se mai le darò una copia, così è più facile -,
adesso io gliela leggo:
VdA Nature Métro
, progetto
finanziato con fondi POR FESR 2007-2013 attuato
dall'Amministrazione che ha affidato al Museo la costruzione
dell'Osservatorio regionale della biodiversità mediante la
realizzazione di banche dati naturalistiche e approfondimenti
scientifici riguardanti diversi gruppi tassonomici all'interno
delle aree tutelate regionali;
Bio-Montagne
, progetto
finanziato con fondi di cooperazione transfrontaliera
Italia-Svizzera, sempre 2007-2013, nell'ambito delle attività di
salvaguardia, valorizzazione del patrimonio ambientale e la
biodiversità, il progetto ha previsto la realizzazione del
Musée
virtuel de la Vallée d'Aoste
; terzo punto:
VDNA
Barcoding
, progetto finanziato dai fondi europei di sviluppo
regionale e del Fondo sociale europeo, ai sensi del bando per la
creazione e lo sviluppo di unità di ricerca. L'unità di ricerca UR
nasce dall'idea di creare un centro di biotecnologie avanzate della
Valle d'Aosta, che intraprenda progetti di ricerca
multidisciplinare finalizzati alla conoscenza e alla tutela della
biodiversità alpina e che offre servizi di analisi genomiche. Sono
inoltre state finanziate due borse di ricerca per la realizzazione
di studi nel settore: la Borsa di studio FSE:
Indagini
sperimentali sui pattern metabolici delle comunità licheniche in
Valle d'Aosta come indicatori della radiazione UV
...quella
ultravioletta, no?; la
Borsa di ricerca Mario De Bernardi
,
bandita nel 2014 a seguito dell'approvazione del disegno di legge
attualmente all'esame delle commissioni consiliari. È intenzione
dell'Amministrazione assicurare le attività avviate possibilmente
destinando ad esse due risorse umane: una destinata alla
conservazione delle collezioni e l'altra al proseguimento delle
attività di lavorazione avviate nell'ambito dell'Unità di ricerca
VDNA Barcoding
. Ci si sta attivando per la presentazione di
progetti sui prossimi bandi europei al fine di reperire le risorse
che possano garantire la presenza di personale di ricerca
all'interno della struttura nell'ambito di tali progetti.
L'obiettivo è che il Centro del Marais possa a tutti gli effetti
rappresentare un punto di riferimento non solo regionale nella
ricerca scientifica sul tema delle scienze naturali e della
biodiversità...ma di modo che ne benefici l'intera collettività e
possibilmente che si abbia un riscontro internazionale. Grazie.
Presidente
- La parola alla collega Morelli.
Morelli (ALPE)
- Merci Monsieur le Président.
Il nostro gruppo in questa seduta del Consiglio regionale ha
voluto presentare due iniziative che riguardano due siti
monumentali importanti: il Castello di Saint-Pierre - ed è questa -
e il Castello di Aymavilles. Due siti che ormai da lunghi anni sono
oggetto di lavori di restauro e quindi sono sottratti alla
possibilità di fruizione da parte dei cittadini, ma evidentemente
anche da parte dei turisti.
Per quanto riguarda il Castello di Saint-Pierre in particolare,
questa nostra iniziativa, come già è stato detto dal Presidente, fa
seguito ad una stessa iniziativa proposta un anno fa. Chiedevamo
allora all'Assessore competente, che è l'Assessore all'agricoltura,
dei lumi riguardo alla situazione, allo stato dell'arte dei lavori
di restauro e, in particolare, rispetto alla mancanza di risorse
per completare l'allestimento del Museo di scienze naturali, che
dovrà trovare spazio proprio all'interno del Castello di
Saint-Pierre. Castello di Saint-Pierre che è una sede prestigiosa
per questo Museo di scienze naturali, che negli anni del suo
funzionamento ha richiamato un gran numero di visitatori: si parla
di 50 mila visitatori all'anno nonostante il Museo fosse aperto in
maniera stagionale, perché era impossibile poter scaldare nella
stagione fredda, e Castello che continua ad attirare, ad
incuriosire migliaia di turisti che transitano sulle nostre strade.
La risposta allora era stata quanto mai vaga, al di là dei 3
milioni considerati necessari per ultimare i lavori di allestimento
e di una generica affermazione da parte dell'Assessore riguardo
all'attivazione degli uffici
"per intraprendere azioni utili a
verificare la possibilità di reperire le risorse necessarie
-
quando si usano tutti questi verbi così possibilisti, di solito è
perché non si riesce a dare una risposta certa -
attraverso
progetti a valere sui fondi europei della prossima
programmazione"
, non ci erano stati comunicati dati certi e non
ci erano state date scadenze certe. Oggi dobbiamo apprendere per
interposta persona...dal Presidente, infatti, che si è ancora - ce
l'ha detto - in una fase di valutazione, un anno è trascorso e,
ahimè, siamo ancora in una fase di valutazione delle possibili
soluzioni praticabili.
Io credo, Presidente, che lei convenga con noi che il recupero
di questi beni monumentali sia assolutamente necessario, perché il
rischio è che nel frattempo i lavori che vengono fatti si
degradino. Le chiediamo quindi di farsi portavoce presso
l'Assessorato, presso le strutture affinché si provveda a trovare
delle soluzioni sicuramente, ma anche magari ad individuare
step
di avanzamento dei lavori che permettano di procedere
in qualche modo, perché il tempo passa e questi monumenti, che
potrebbero costituire un'importante risorsa per la nostra
economia...vedo che anche l'Assessore alla cultura annuisce, è
d'accordo su questa necessità, che sicuramente
condividiamo...ebbene, noi sollecitiamo soluzioni il più possibile
performanti.
Riguardo poi alla parte sul Marais, Presidente, la ringrazio se
vorrà fornirci copia della risposta.
Termino con una battuta in risposta alla sua battuta: non ci
stupirebbe che la ricerca riguardasse anche l'irradiamento UV...di
altra UV.
Presidente
- Grazie collega. Punto 9 all'ordine del
giorno.
