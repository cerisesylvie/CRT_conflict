Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1581 del 18 novembre 2015 - Resoconto
OGGETTO N. 1581/XIV - Interpellanza: "Rispetto da parte
dell'Azienda USL delle norme in materia di riduzione del costo di
fornitura e servizi".
Presidente -
Per l'illustrazione, la parola al
Consigliere Gerandin.
Gerandin (UVP)
- Merci Président.
Già in un precedente Consiglio c'era stata un'iniziativa mirata
su un provvedimento che l'USL aveva fatto in merito a un contratto
di proroga di forniture riferito a un contratto specifico. Tenuto
conto che ormai siamo anche alla vigilia della discussione del
bilancio e si continua a parlare di momento difficile, di
razionalizzazione, di fare attenzione a come si spendono le risorse
finanziarie a disposizione, e tenuto conto che comunque l'Azienda
USL, assieme al sociale - lei ben lo sa, Assessore - grava per
oltre un terzo sulle risorse disponibili nel bilancio regionale,
ritorno su questo argomento. Nella passata interrogazione lei mi
disse che erano partite 545 comunicazioni da parte dell'Azienda USL
su tutta una serie di richieste in merito alla riduzione di almeno
il 5 percento dei contratti in essere per quello che riguarda la
fornitura di servizi e forniture. Lei ben sa che l'Azienda USL,
così come la pubblica amministrazione, è un'azienda pubblica, per
cui deve attenersi alle regole. In quell'occasione, in una delibera
citata, si faceva esclusivamente riferimento alla legge 125 del
2015 e io le chiesi come mai non si facesse riferimento anche al
decreto legge 66 dell'aprile 2014 (convertito poi in legge 89 a
giugno del 2014), perché già ad aprile si prevedeva questo tipo di
riduzione. Lei in quell'occasione non seppe rispondermi, se non
darmi queste indicazioni. Sono poi andato a vedere e a ricostruire
com'era la faccenda e mi sono preoccupato di un fatto: che lei, pur
essendo Assessore alla sanità e alle politiche sociali - ormai è
risaputo - ha una sensibilità diversa per il campo del sociale
rispetto a quello sanitario, almeno a mio parere, su questo non c'è
ombra di dubbio e ci tengo a sottolinearlo. È dimostrato dai fatti,
e noi, in sede di bilancio regionale, avremo modo di entrare nello
specifico, probabilmente ci sarà anche tanta gente che avrà la mia
opinione; lo immagino, perché poi ci sarà un argomento
assolutamente interessante e purtroppo delicato per chi lavora nel
sociale, ma questo glielo ricorderemo nelle sedi opportune.
Detto questo, io voglio ritornare su quello che noi riteniamo
sia un obbligo di legge. Mi viene in mente un passaggio che avvenne
il 26 di novembre del 2014: quando lei, Assessore, assieme al
Direttore generale dell'Azienda USL (allora dottor Ardissone) e al
Direttore sanitario (dottor Veglio) venne a presentarci il piano di
riorganizzazione dell'Azienda USL, alla fine della presentazione io
le dissi che a mio modesto parere mancava - e ho sottolineato che
probabilmente era per dimenticanza - un passaggio molto importante,
cioè quello di rinegoziare le forniture, i servizi, e anche i
contratti precedentemente effettuati. L'allora Direttore generale
mi rispose che si faceva già da prima che lo stesso entrasse in
vigore, che lo si faceva con tutti, e che probabilmente era una
dimenticanza. Mi disse anche che per quel tipo di attività dal '90
si applicava la 95 precorrendo addirittura la 135 dell'89, e io in
quell'occasione dissi che effettivamente poteva essere una
dimenticanza. Andando però a rileggere gli atti che avete
confermato - dei quali avete prorogato la scadenza addirittura non
solo fino al 2015, ma anche al 2016 e al 2017 - di questa
rinegoziazione non vi è traccia, salvo qualche caso in cui alcuni
fornitori hanno proposto loro, autonomamente, la riduzione (senza
la nostra richiesta); probabilmente questi forse erano più al
corrente di voi di questa legge, o quanto meno hanno fatto un passo
avanti nella direzione voluta dal legislatore e hanno proposto
autonomamente delle riduzioni.
Detto questo, a noi pare veramente singolare che l'Azienda USL,
pur gestendo in modo del tutto autonomo e personalistico queste
imposizioni che la legge prevede, continui a prorogare contratti
milionari - le posso dimostrare che sono milionari - e non sto
parlando dei farmaci, perché quelli sono regolamentati dall'AIFA,
ma delle forniture per le quali è sufficiente avere la
dichiarazione del responsabile attestante che la ditta si è
comportata bene, che la fornitura è consona o comunque che va bene,
per cui in automatico scattano le proroghe. Dico questo perché fa
un po' specie - proprio per tornare a quella sua diversa
sensibilità - constatare quanto sia stato bravo in fase di
assestamento a farsi dare 6 milioni e mezzo per quello che riguarda
la sanità, senza peraltro aver inciso minimamente o comunque
essersi preoccupato del futuro del sociale; questo a noi dispiace,
ma sarà un futuro argomento di cui discuteremo. Grazie.
Presidente -
Per la risposta, la parola all'Assessore
Fosson.
Fosson (UV)
- Intanto la ringrazio per aver definito che
ho una sensibilità per la sanità in un momento così difficile;
chiaramente discuteremo poi di tutte le nostre sensibilità, perché
questo è un argomento difficile e il legislatore ha fatto forse una
norma non facilmente applicabile. Spero di essere più preciso
dell'altra volta, anche se non esaustivo, perché questo percorso di
rinegoziazione - se lei ha letto e visto che cosa succede nelle
altre Regioni - è sicuramente una difficoltà per tutti.
Vorrei fare una premessa su cosa è successo prima del 1° gennaio
2015 riguardo alla rinegoziazione dei contratti, altrimenti non si
capisce bene in che situazione siamo. Lei giustamente cita il
decreto 66, ma bisognerebbe anche citare la precedente
spending
review
. Con questi due provvedimenti l'ASL ha rinegoziato e
ridotto in modo significativo molti contratti fino al 20 percento,
e perché si poteva rinegoziare con una normativa precedente? Per
due motivi: per tempi rapidi di pagamento e soprattutto per la
possibilità di spalmare i costi del contratto nell'arco di più anni
(questa è stata una possibilità ampiamente utilizzata
dall'amministrazione Ardissone). Nel 2013-2014 le riduzioni sono
state molto importanti, addirittura superiori al 5 percento, ma la
legge 125 del 2015 che è stata promulgata nel mese di agosto non
permette più di allungare i tempi dei contratti, bensì prevede che
ci sia una rinegoziazione con le aziende, tra l'altro usando
termini quali: "
a proporre ai fornitori una
rinegoziazione..
.". La finanziaria 2016, che lei avrà già letto
sicuramente, prevede addirittura gare sempre più aggregate anche
con le altre stazioni appaltanti, quindi questa premessa mi sembra
molto importante, perché con quello che si è fatto prima, usando il
decreto 66, si è ottenuto un risparmio che ha permesso proprio
all'Azienda di stare in piedi in questi anni e anche in quelli
precedenti.
"
Il numero di contratti negoziati con riduzione di almeno il
5 percento
": come le ho detto, l'Azienda ha avviato procedure
di rinegoziazione per 500 contratti attualmente in essere. Sono
contratti molto ampi, perché l'allegato A prevedeva anche
affidamenti a partecipate, di rinegoziare contratti con
partecipate, con servizi sanitari pubblici, ma anche con privati
per consulenze tributarie (è chiaro che la rinegoziazione dei
farmaci non era in questo settore). Da questo lavoro di
contrattazione è emersa da parte di una stragrande maggioranza di
fornitori la non adesione a questo processo di rinegoziazione. La
maggior parte dei fornitori ha mandato delle lettere fotocopiate
dicendo che non è in grado di ridurre le proprie percentuali, e
questo è il dato di fatto importante!
Venendo ai contratti per le forniture di beni e servizi,
l'azienda è stata molto precisa e ha inviato queste lettere a
settembre, ma abbiamo avuto (sempre con lettera) un 75 percento di
dinieghi. Una percentuale pari al 15% dei fornitori è disponibile a
un incontro che si sta verificando in questo periodo, ma di fronte
a questi dinieghi che l'azienda ha ricevuto si è aperto un percorso
difficile e complesso che non è ancora terminato. L'azienda che
cosa può fare se vogliamo essere seri? Sospendere o procedere con
la risoluzione del contratto, ma in questo caso ci sono
interruzioni di pubblico servizio e, secondo, ridurre i volumi.
Beh, se lei ride, lei è maestro in queste cose; dicevo, ridurre i
volumi, cosa che stanno facendo e, terza cosa, una ricerca di
mercato che cerchi condizioni più favorevoli di quanto è
attualmente in corso. Guardando però il mercato, la legge 125 - che
lei avrà letto bene - dice che si può entrare in gare aggregate
fatte da altre centrali, ma solo se il fornitore è d'accordo.
Quindi non è così facile e si può anche ridere, ma o si riduce del
5 percento o sennò viene sospeso il contratto e non è possibile,
perché bisogna trovare situazioni economicamente più valide per non
sospendere il servizio.
Rispetto alla domanda 2: "
il numero dei contratti prorogati
senza riduzione...
", intanto c'è un'interpretazione del
Ministero che è arrivata in Piemonte, di cui non ho ancora la
copia, ma che su parere della KPMG dice che il 5 percento è
esigibile dal mese di luglio, mentre viceversa per i mesi
precedenti non è fattibile. I contratti che sono stati prorogati
senza riduzione dal 1° gennaio rappresentano il 5 percento di
quelli in essere per un importo complessivo di 4 milioni e mezzo,
con una precisazione che le avevo già fatto e di cui si può tener
conto o no. Per esempio i prodotti per la medicina nucleare
(delibera 738) sono in attesa di gara in fase 1 con l'espletamento
da parte della Centrale Unica della Liguria (non siamo potuti
entrare prima, ci entreremo quest'anno, e quindi era stato
necessario fare una proroga per poter entrare in una gara più
vantaggiosa), analogamente al contratto per protesi ortopediche
(delibera 412), che prevede un risparmio del 5 percento, per il
quale si è in attesa di entrare in gara con la Centrale del
Piemonte. Cercando un mercato più favorevole si sono cercate delle
aggregazioni, ma non è stato possibile finché la gara non era
finita, quindi noi dobbiamo entrare in gare successive. Queste sono
quindi le proroghe avvenute nel 2015, anche prima dell'entrata
della legge, e sono dovute al fatto della necessità di entrare in
gare specifiche.
Per il punto 3, sul "
perché tanti contratti sono stati
prorogati addirittura al 2017
", le leggo quello che ha scritto
l'azienda, che ha una sua oggettività: "
Nel 2015 non sono stati
prorogati i contratti al 2017, bensì sussistono due affidamenti con
scadenza nel 2017 disposti in base all'articolo 125 del contratto
del lavoro
", cioè prima con la proroga e poi con la possibilità
di entrare in una gara. A titolo meramente esplicativo, per questi
due affidamenti fino al 2017 la delibera 923 (che prevede
l'affidamento per la fornitura di test immuno-cromatografici per il
periodo 1/10-30/09/2017) in base all'articolo 11 del regolamento
aziendale ha fatto sì che ci fosse una proroga cosiddetta "tecnica"
per entrare dentro una gara di questo tipo molto più
vantaggiosa.
Prima di dire "
quali verifiche sono state fatte
", io
direi che è semplice dire come bisogna fare, ma farlo non è
altrettanto semplice. Il legislatore ha previsto questa riduzione
del 5 percento su base annua su tutti i contratti, ma per esempio
il Piemonte ha avuto il 99 percento di rifiuti alla rinegoziazione
perché hanno fatto cartello, non rinegoziando quindi importi
diversi; pertanto il Piemonte per risolvere il problema non fa
neanche le gare, ma riduce i volumi. Ridurre i volumi però vuol
dire meno forniture e meno servizi, più mobilità, eccetera. Bisogna
premettere che, pur nel desiderio di raggiungere questa riduzione
del 5 percento, ci sono grandi difficoltà e queste difficoltà ci
sono soprattutto nelle Regioni vicine. La nostra USL sta
analizzando e verificando tutti gli aspetti, però c'è il 75
percento di negazioni a una rinegoziazione, e noi non vogliamo
sospendere il servizio, né in questo, né nel sociale, perché
abbiamo comunque un'attenzione verso i servizi in corso di
erogazione. Non solo, il punto di partenza di questa legge 125 è
sbagliato, perché parte per dire di tagliare il 5 percento. C'è un
osservatorio prezzi, ma è indipendente da quanto si era già
ottenuto nel prezzo, non ci sono i costi standard; se una siringa
mi costava 10 è facile ridurre il prezzo del 5 percento, ma se mi
costava 5 perché l'amministrazione era già stata oculata prima,
questo non si può fare (mi sembra un'osservazione seria e
oggettiva).
L'azienda sta comunque lavorando per ottenere il più possibile
queste riduzioni. Ricordo quale funzione di vigilanza ha la Valle
d'Aosta sul governo dell'ASL: intanto l'approvazione del bilancio,
il PAL, ma soprattutto - lo ha citato, ma bisogna risottolinearlo -
l'Azienda ASL per legge è dotata di personalità giuridica,
pubblica, autonoma e imprenditoriale. Quest'azienda ha anche cinque
revisori dei conti, di cui tre regionali - che diventerà uno con la
prossima riforma della 502 - e due ministeriali, uno mandato dal
Ministero della salute e uno dal Ministero del bilancio, che tutti
i mesi verificano i conti dell'USL e la sua autonomia, con
osservazioni che vengono pubblicate sul sito nazionale SIA. Alla
fine io dico che la nostra azienda, da dati conclamati e
dichiarati, ha diminuito i costi del 6 percento negli ultimi anni
quando tutte le altre aziende li hanno aumentati.
Presidente
- Per la replica, la parola al Consigliere
Gerandin.
Gerandin (UVP) -
Grazie Presidente.
Ho ascoltato attentamente, e rispetto all'altra interpellanza ha
detto qualcosa di più, Assessore. Anticipo che quanto ho premesso
in merito alla sua particolare attenzione al sanitario mi fa
immensamente piacere, per cui concordo, ma vorrei che avesse la
stessa attenzione anche per il sociale, per cui quando le ho
parlato di "diversa sensibilità" non era per scemare la sua
attenzione sul sanitario, bensì di sollecitarla anche per il
sociale, è diversa la cosa. Indubbiamente mi ha detto qualcosa di
più rispetto al passato, però probabilmente lei vive in un altro
mondo! Sinceramente, che lei mi venga a dire che l'azienda nel 2013
e nel 2014 ha già rinegoziato meno del 5 percento...io le ricordo
che nel 2013 e ad inizio 2014 non c'era neanche il decreto 66, non
c'era il decreto! Lei mi ha parlato del 2013 e nel 2013 non c'era
il decreto 66! Allora le farò la prossima iniziativa chiedendole
cosa avete diminuito in base al decreto 66, d'accordo? Sarebbe
interessante capirlo, indubbiamente. È certo che la maggior parte
vi risponde di no, ci mancherebbe! Sarebbe come se, sapendo che
ormai la prassi dell'azienda USL è quella di prorogare,
indipendentemente da quello che vi rispondono, io ho qua...
Presidente
- Per cortesia, Assessore, nessun intervento
fuori microfono.
...io ho qua fior di atti in cui, per la stessa fornitura, con
più fornitori, ci sono ditte che hanno accettato addirittura di
autoridursi più del 5, l'8 o il 10 percento, e alte che hanno
rifiutato...bene, voi avete prorogato a tutti alla stessa maniera!
Le ricordo che c'è un obbligo di legge, anche se a lei la legge 125
non piace...ormai ha un altro ruolo, prima era Parlamentare e
adesso è Assessore alla sanità, ma probabilmente sta ancora
ricoprendo quei banchi di Governo, parlo del Governo romano, e
probabilmente bisognava parlare prima di certe cose.
Detto questo, le ricordo semplicemente che la legge prevede non
solo la possibilità di revocare - e su questo sono d'accordo con
lei, perché nessuno vuole sospendere i servizi - ma almeno che non
si proroghi e si parta con dei bandi! Le ricordo inoltre che le ho
chiesto in maniera ben precisa che cosa pensate di fare per quello
che riguarda il soggetto aggregante regionale INVA. Bene, adesso le
leggo un atto (se lo vada a leggere, perché è un atto pubblico):
nelle motivazioni c'è scritto che è stata designata la Centrale
Unica di Committenza regionale INVA S.p.A., che l'USL della Valle
d'Aosta ha trasmesso a INVA S.p.A. quale unico soggetto aggregatore
- parlo del 31 marzo 2015 - e che "
dato atto che il soggetto
aggregatore regionale di cui alla lettera f) non è specializzato in
acquisti sanitari
". Bene, questa è la grande novità, per cui
voi fate parte di un soggetto aggregatore per fornirvi - è scritto
qua - che non è specializzato, per cui mi dica lei come farà i
nuovi bandi! Me lo spieghi, perché l'altra volta lei mi ha detto
che sarà INVA a fare i nuovi bandi! L'avete scritto che non siete
in grado di dare atto e allora modificate queste cose! E ci sono le
responsabilità, caro Assessore, certo che ci sono, indubbiamente ci
sono le responsabilità dirette di chi gestisce, ma anche di chi
mette le risorse e voi avete l'obbligo di controllare come le
spendono!
Per quello che riguarda la fornitura sino al 2017, mi faccia
avere per iscritto quello che ha letto, così andiamo a ridere,
perché è ora che qualcuno metta mano al portafoglio, e tra questi
non so chi sarà esente, Assessore, perché rispetto al passato le
ricordo di aver denunciato pubblicamente in quest'aula, con due
interpellanze, il non rispetto di una norma dello Stato. Mi auguro
che lei prenda penna e carta e scriva a chi di dovere, sennò lei
sarà responsabile alla pari degli altri, perché lei è a conoscenza.
Se prima lei poteva dire di non essere a conoscenza del non
rispetto di talune leggi adesso lei lo è!
Presidente
- Punto 12 all'ordine del giorno.
