Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3722 del 19 giugno 2024 - Resoconto
OGGETTO N. 3722/XVI - Interrogazione: "Soluzioni per
garantire un parcheggio per biciclette all'interno dell'Ospedale
Parini".
Bertin (Presidente) -
Punto n. 15 all'ordine del giorno.
Risponde l'assessore Marzi.
Marzi (SA) -
La domanda è "Se siano state ipotizzate
soluzioni alternative che possano garantire un parcheggio ai
possessori di biciclette dentro l'Ospedale Parini".
Rispondiamo sulla base dell'informazione relativamente alle
determinazioni che l'Azienda ospedaliera ha assunto nell'area di
competenza. La presenza del cantiere delle nuove centrali
tecnologiche all'interno del Parini ha reso necessario adottare
temporanee regolamentazioni di sicurezza rispetto al transito dei
mezzi e all'utilizzo delle aree interne al parcheggio.
L'Azienda USL ha pertanto fornito alle strutture organizzative
specifiche disposizioni in tal senso, utili a garantire il rispetto
della sicurezza dei dipendenti e degli utenti, in particolare dei
più fragili, per limitare quindi al minimo i rischi d'interferenza
con il cantiere, che sono siti in buona parte dell'attuale ospedale
Parini, diciamo tutta quanta la parte occidentale, si sono limitati
i flussi logistici con il divieto di accesso nelle pertinenze
esterne dell'ospedale a motocicli e biciclette, trattandosi di area
ad alta densità di passaggio con l'invito a parcheggiare
all'esterno dell'area ospedaliera.
Questa regolamentazione temporanea consente di mantenere
prioritariamente l'accesso alle persone disabili, che rimangono le
sole autorizzate all'utilizzo del parcheggio interno ubicato di
fronte alla Piastra e agli ambulatori.
Non risultano pertanto particolari segnalazioni di difficoltà
rispetto alla gestione delle biciclette che, in ogni caso, trovano
spazio dedicato alla sosta nella velostazione presso il parcheggio
Parini, accedendo dall'ingresso pedonale di Via Guedoz.
Da una verifica svolta con l'APS inoltre risulta che presso il
parcheggio Parini sono presenti oltre cinquanta stalli dedicati al
parcheggio delle biciclette, con portabici ancorati al
pavimento.
Presidente -
Per la replica, consigliere Manfrin.
Manfrin (LEGA VDA) -
Le criticità ovviamente ci sono,
perché come l'Assessore sa, se vengono sollevate delle questioni in
aula, evidentemente queste questioni sono state evidenziate. Mi
sono recato io stesso nei giorni appunto in cui è stata disposta
questa chiusura - peraltro da un momento all'altro senza alcun
avviso, con dei fogli volanti sulle porte, da quello che ho e
soprattutto dalla documentazione fotografica che ho recuperato -
perché all'interno della struttura ospedaliera c'è, per esempio,
una cosiddetta rastrelliera per le biciclette, rastrelliera dove
almeno i dipendenti, oltre che i pazienti, ma sicuramente i
dipendenti, collocavano le biciclette e purtroppo - pur non essendo
interessata da nessun cantiere e non essendoci impedimenti di
sorta, anche perché, se c'è un pericolo per la questione del
cantiere, il pericolo è per tutti, non è soltanto per una parte dei
mezzi o per alcuni possessori - evidentemente qui si è fatta
scientemente una scelta di vietare l'ingresso di queste biciclette
o cicli e motocicli, come c'è scritto.
La cosa assume una connotazione particolarmente tragicomica, se
noi ampliamo lo sguardo e vediamo la politica di promozione della
mobilità ciclabile che è stata fatta sul Comune di Aosta, dove sono
stati installati degli archi e delle ciclabili che non arrivano
fino lì, soprattutto non ci sono stalli, se non appunto al
parcheggio quello coperto che lei ha citato, che però è molto
distante rispetto alla struttura ospedaliera, tant'è vero che il
personale, pur disponendo - e penso che lei ne abbia avuto conferma
- degli stalli di ci lei ci ha parlato, evidentemente ha preferito
parcheggiare le biciclette lungo la cancellata e, se lei ha fatto
un giro da quelle parti, ha visto che nei giorni immediatamente
successivi c'era uno sterminio di biciclette lungo tutte le
cancellate esterne dell'ospedale che sicuramente sono molto più di
intralcio rispetto invece a una loro collocazione all'interno.
È evidente che qualcosa non ha funzionato ed è evidente che
bisogna al più presto ridurre la permanenza all'esterno delle
biciclette e dare la possibilità, a chi già entrava e che aveva uno
spazio dove collocarla, di poter nuovamente collocare all'interno
della struttura ospedaliera, altrimenti si dica in maniera chiara
che da una parte si promuove la mobilità ciclabile e dall'altra
parte invece si ostacola la sosta. Facciamo il paio delle due cose
e forse anche chi, magari spinto da questo "Afflato
ciclabile" dato dalla mobilità sostenibile, si era dotato
della bicicletta dovrà farsene una ragione e tornare a prendere le
automobili.
