Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2577 del 1° ottobre 1991 - Resoconto
OGGETTO N. 2577/IX Sequestro del terminal-bus di Via Carrel
(Interpellanza).
Presidente
Do lettura dell'interpellanza
presentata dal Consigliere Riccarand:
Interpellanza Vista la lettera-esposto dell'Associazione
valdostana di Archeologia che denuncia il carattere abusivo del
parcheggio e del terminal-bus di via Carrel;
Appreso che la magistratura ha avviato un procedimento
giudiziario relativo a tali opere ordinando il sequestro del
terminal-bus;
Appreso altresì che le opere sarebbero prive di adeguate
autorizzazioni ed in contrasto con vari decreti ministeriali
assunti per tutelare la cinta muraria romana di Aosta,
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) se è vero che le opere realizzate per il terminal-bus non
avevano l'autorizzazione della Sovrintendenza regionale ai Beni
Culturali e Ambientali;
2) che cosa si intende fare per rispettare i vincoli ambientali
e archeologici a tutela delle mura romane e se è prevista la
demolizione delle strutture emergenti del terminal-bus;
3) in che modo si intende operare per meglio tutelare il
patrimonio monumentale e archeologico della città di Aosta.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Ho visto, come tutti gli altri
Consiglieri, la lettera esposto che è stata inviata
dall'Associazione valdostana di archeologia, e che ha messo in luce
una serie di irregolarità rispetto alla costruzione del parcheggio,
in particolare il terminal-bus di Via Carrel. Ci sono decreti di
vari ministri che non sono stati rispettati, sono evidenziate anche
carenze di autorizzazioni a livello regionale; sappiamo poi che in
conseguenza di quell'esposto o in conseguenza comunque di indagini
che la magistratura già aveva avviato, c'è stato un provvedimento
di sequestro, che ha riguardato dapprima l'intera struttura, e che
credo che sia tuttora operante per quanto riguarda la parte
superiore del parcheggio, cioè la parte del terminal-bus che poi
non era mai entrato in funzione.
In particolare è emerso che le strutture (soprattutto quelle in
superficie) sarebbero prive di autorizzazione della Sovrintendenza
e in contrasto con una serie di normative. Da qui la interpellanza
per chiedere se questi dati forniti sia dall'Associazione
valdostana di archeologia, sia dai giornali in merito all'assenza
di autorizzazione e al contrasto con decreti, sono rispondenti al
vero, e soprattutto per sapere cosa si intende fare per meglio
tutelare questo grande patrimonio che è rappresentato dalla cinta
muraria di Aosta.
Sicuramente una serie di scelte che sono state fatte, che sono
ancora oggi contestate e messe in discussione, tipo la
localizzazione della biblioteca regionale, il parcheggio di Via
Carrel eccetera, non vanno sicuramente nella direzione di
valorizzare questo grande patrimonio che noi abbiamo. Dobbiamo
porci in una ottica diversa rispetto alla cinta muraria di Aosta e
riuscire a realizzare una fascia di tutela, una fascia di verde che
valorizzi queste strutture per tutto il percorso che accompagna
queste mura.
Queste sono scelte di fondo che dobbiamo fare, evitando di
continuare con interventi grandi in certi casi, piccoli in altri,
ma che non permetteranno mai di mettere in luce questo grande
monumento che abbiamo, e anzi vanno a compromettere gravemente la
visibilità e la fruibilità di questa cinta muraria.
Da qui questa interpellanza per conoscere i dati e per capire le
intenzioni della Giunta regionale.
Presidente
Ha chiesto di parlare l'Assessore del
Turismo, Urbanistica e Beni Culturali Pascale, ne ha facoltà.
Pascale (PSI)
La risposta esatta alla prima
domanda posta dal Consigliere Riccarand credo che la potrà dare
solo la magistratura, almeno sul piano giuridico, perché la materia
del contendere è proprio questa: se le opere realizzate per il
terminal-bus devono intendersi autorizzate o no.
Cito i fatti. Con nota 3957 del 21 aprile 87 l'Assessorato del
Turismo scriveva al Sindaco di Aosta e all'Assessorato dei Lavori
Pubblici questa lettera:
"Per quanto di competenza, questa Sovrintendenza, vista la nuova
soluzione presentata, manifesta dei forti dubbi sulla pensilina
continua proposta a protezione dei percorsi pedonali, come già
comunicato nella precedente corrispondenza intercorsa e nei
colloqui avuti anche con il progettista.
Per poter esattamente valutare l'impatto visivo della pensilina,
si propone di sistemare una campata che potrebbe essere
provvisoriamente installata immediatamente a ponente del manufatto
destinato a biglietteria, sala di attesa.
In tal modo si potrà verificare se la suddetta struttura verrà a
nascondere o meno il retrostante tratto di cinta romana e di
conseguenza si potranno assumere le determinazioni definitive sulla
pensilina stessa.
Per quanto concerne le altre varianti proposte con gli elaborati
grafici proposti, questa Sovrintendenza autorizza le opere
progettate, ivi compresi i pali portaluce previsti. Qualunque scavo
dovrà essere seguito sotto la diretta sorveglianza e d'intesa con
la sezione archeologica regionale".
Successivamente, per motivi di sicurezza, l'Assessorato dei
Lavori Pubblici costruì due campate anziché una.
Ma quello che voglio sottolineare è che la prima interpretazione
di questo parere, che per la verità non è molto cristallino, fu
data dall'Amministrazione comunale di Aosta, perché il Sindaco di
Aosta nel rilasciare la concessione edilizia, in data 27 luglio 87,
scriveva testualmente: "Preso atto del parere favorevole della
Sovrintendenza ai Beni Culturali ed Ambientali, espresso con nota
eccetera, con il quale si propone la costruzione di una parte della
struttura di copertura, al fine di valutare l'impatto rispetto alle
mura romane eccetera, si rilascia la concessione".
D'altra parte per quasi quattro anni, praticamente fino a due
mesi fa, la Sovrintendenza non ha mai rimesso in discussione la
costruzione di queste due campate, per cui l'Assessorato dei Lavori
Pubblici ha interpretato questo silenzio come assenso e quindi
l'autorizzazione rilasciata nel 1987 come autorizzazione
definitiva.
Questa interpretazione è stata poi avvalorata dal fatto che nel
corso del 1990 vi è stata una corrispondenza fra i due Assessorati
in merito all'altezza delle fioriere poste lungo Via Carrel.
L'Assessorato del Turismo, su parere della Sovrintendenza,
contestava l'altezza delle fioriere e ne chiedeva l'abbassamento o
la demolizione totale. Ma in questa corrispondenza non veniva mai
citata la pensilina e tutte le strutture emergenti.
Nel frattempo, a seguito di un esposto presentato allora
soltanto all'Assessorato del Turismo da parte dell'Associazione
valdostana di archeologia, per presunta violazione del vincolo
previsto dal DM del 22 gennaio 1914, il sottoscritto chiedeva un
parere legale al consulente della Regione, prof. Siniscalco.
Nel giugno 1991 il prof. Siniscalco mi ha fatto pervenire il suo
parere (se il Consigliere Riccarand vuole, posso fargliene avere
una copia), nel quale sostiene che il DM del 22 gennaio 1914 pone
il vincolo per nuove costruzioni solo nei limiti di una distanza di
3 mt dalle mure romane e per la parte emergente. Non solo quindi
erano escluse dal decreto le opere inerenti il sottosuolo, che non
possono ledere la prospettiva delle mura, ma rimaneva nella facoltà
della Sovrintendenza, ai sensi dell'articolo 8, III comma, della
legge regionale 10 giugno 1983, n. 56, autorizzare o meno nuove
costruzioni oltre la distanza dei 3 mt.
Alla luce di tale parere ho avuto un lungo colloquio con il
Sovrintendente, nel corso del quale ho scoperto per la prima volta,
due mesi fa, che a giudizio del Sovrintendente le infrastrutture
della stazione del terminal-bus non avevano mai avuto
l'autorizzazione definitiva dell'ufficio, in quanto la nota
sopracitata del 1987 doveva intendersi come autorizzazione
provvisoria soggetta ad una successiva verifica.
Alla mia domanda se le opere realizzate dovevano considerarsi
abusive, il Sovrintendente rispondeva che trattavasi solo di un
mancato perfezionamento dell'autorizzazione stessa.
Ho ritenuto allora opportuno attivare un immediato incontro con
l'Assessore dei Lavori Pubblici per definire tutti i punti in
sospeso e in data 20 agosto 1991, con protocollo 8010, ho scritto
questa lettera all'Assessorato dei Lavori Pubblici: "E' giunta a
questo ufficio la notizia che non sarebbe possibile utilizzare le
infrastrutture della stazione autobus, antistante la stazione
ferroviaria, per insufficienze funzionali. Questa Sovrintendenza
ricorda che per le strutture emergenti non è mai stata concessa
l'autorizzazione definitiva, ma soltanto l'autorizzazione al
montaggio provvisorio di una parte, onde poter giudicare degli
impatti visivi. Se tali strutture sono diventate inutilizzabili, si
richiede la loro rimozione e contestualmente lo studio di una
sistemazione di superficie che contempli in particolare la
valorizzazione della visuale sulle mura romane. Si resta in attesa
di un eventuale per definire le linee principali di tale
progettazione".
In data 3 settembre 91 c'è stato l'incontro presso l'Assessorato
dei Lavori Pubblici, al quale ho partecipato, come pure l'Assessore
ai Trasporti Fosson, e al quale hanno partecipato i rispettivi
dirigenti. In tale occasione è emersa la diversa interpretazione
che gli uffici davano alla autorizzazione concessa dalla
Sovrintendenza nel 1987, ed è stato poi anche affrontato il
problema dell'utilizzo effettivo delle sovrastrutture come
terminal-bus.
L'Assessore dei Lavori pubblici ha fatto presente che stava
effettuando alcuni lavori richiesti dall'ufficio della
motorizzazione civile, lavori che pensava di ultimare nel giro di
dieci giorni, dopo di che avremmo saputo in via definitiva se
l'area poteva o no essere utilizzata a tale scopo. Si conveniva
allora in questo incontro di attendere l'ultimazione dei lavori e
la conseguente decisione della motorizzazione civile, restando
inteso che se il parere della motorizzazione fosse stato positivo,
la Sovrintendenza avrebbe sciolto la riserva posta nel 1987 ed
avrebbe rilasciato l'autorizzazione definitiva a sanatoria della
costruzione delle sovrastrutture alla sola condizione che venisse
ridotta l'altezza delle fioriere oggi poste lungo Via Carrel.
Il giorno dopo c'è stato il sequestro dell'intera struttura da
parte della Procura della Repubblica. Questo ha causato anche la
sospensione dei lavori che l'Assessorato dei Lavori Pubblici stava
effettuando in loco.
Il 10 settembre è stato dissequestrato il sottosuolo, la parte
riguardante il parcheggio; il 19 settembre il tribunale di Aosta ha
convalidato il sequestro e l'Amministrazione regionale ha impugnato
questa decisione dinanzi alla Cassazione.
Di conseguenza è stata rinviata ogni decisione in merito a
queste strutture in attesa delle determinazioni della
magistratura.
Per quanto riguarda l'ultima domanda posta dall'interpellante,
si fa rilevare che la tutela del patrimonio monumentale ed
archeologico della città di Aosta è prevista oltre che dalla legge
10 giugno 1939, n. 1089, anche dalla Legge Regionale 56/83, che
sottopone a vincolo cautelativo tutta l'area della città storica;
quindi si ritengono sufficienti gli attuali strumenti legislativi,
anche se (in questo concordo, a titolo personale, con il
Consigliere Riccarand) alcune scelte effettuate negli ultimi anni
sono state quanto meno discutibili.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
La risposta dell'Assessore è stata
puntuale ed esauriente, credo che abbia ripercorso le tappe di
questa vicenda, che sicuramente non è bella dal punto di vista
della programmazione, delle scelte, della chiarezza nelle
prospettive e anche della oculatezza nelle decisioni.
Non conoscevo il contenuto di questa autorizzazione, di questo
parere della Sovrintendenza del 21 aprile 1987, ma credo che
chiunque ascolti la lettura di questo parere non possa non
convenire sul fatto che non di una autorizzazione si tratta, ma di
una richiesta di una verifica attraverso una sorta di prova, se ho
capito bene, attraverso la sistemazione di una campata per
verificare l'effetto, e solo dopo prendere una decisione in merito.
Che questo sia stato interpretato dal comune di Aosta come un dato
di fatto definitivo da non mettere più in discussione, è un fatto
grave, nel senso che si è scavalcata una decisione che era del
tutto interlocutoria.
Questo ci richiama, purtroppo, ancora una volta ad una
situazione che non è accettabile, di una debolezza della
Sovrintendenza regionale della Valle d'Aosta rispetto alle sue
funzioni istituzionali, del fatto di essere un ufficio sottoposto
ad supervisione politica e che difficilmente riesce a far prevalere
il punto di vista che dovrebbe far prevalere, cioè il punto di
vista della salvaguardia dei grandi beni architettonici,
monumentali ed ambientali. Si tratta di un punto di vista
strettamente tecnico che è importante che abbia una sua autonomia
ed una sua efficacia vincolante, e che non possa essere superato da
patteggiamenti, da superamenti in altre sfere.
Purtroppo qui ci troviamo di fronte ad una situazione che
presenta poi degli aspetti negativi anche rispetto alla concezione
di quest'opera: il fatto che si arrivi, al di là della questione
dell'autorizzazione o meno, ad ultimare i lavori della pensilina
per poi accorgersi che questa non è in grado di funzionare, che
bisogna fare dei lavori di adeguamento, e neanche dopo si è certi
di poter usare questa struttura come terminal, lascia esterrefatti
sul modo con cui è stata progettata, concepita, realizzata e
seguita questa struttura.
Adesso l'Assessore dice che è tutto rinviato in attesa della
decisione della magistratura; anche qui credo che una scelta
coraggiosa e che rimedi ai danni che sono stati fatti, possa essere
assunta indipendentemente dalle decisioni della magistratura. Il
parcheggio pluripiano sotterraneo ormai è costruito e non può più
essere messo in discussione, invece la parte emergente può essere
rimossa e sicuramente la visibilità sulle mura romane può essere
ripristinata integralmente attraverso un intervento che non è molto
oneroso.
Certamente si pone il problema di dove sistemare il
terminal-bus, perché neanche la situazione di Piazza Narbonne è una
situazione che vada bene, però credo che dobbiamo fare delle scelte
che siano pregiudizialmente favorevoli rispetto alla tutela dei
nostri grandi beni architettonici e monumentali. Cioè non possiamo
subordinare delle soluzioni di problemi di parcheggio, di traffico,
di terminal, di viabilità, rispetto a dei beni che dobbiamo invece
salvaguardare e tramandare alle future generazioni, e che oggi sono
fortemente messi in pericolo.
Per cui, per quanto riguarda le nostre valutazioni, siamo
sicuramente favorevoli ad un intervento che riporti il verde
nell'area della zona del terminal-bus e per trovare una soluzione
diversa rispetto ad un terminal. Invece di aspettare le
determinazioni della magistratura, che ha altre funzioni, credo che
debba essere questo Consiglio, debba essere questa Amministrazione
a fare una scelta che vada in quella direzione.
