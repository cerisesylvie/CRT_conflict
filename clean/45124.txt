Classificazione
TRASPORTI E VIABILITÀ
Trasporti



Oggetto del Consiglio n. 1937 del 20 ottobre 2022 - Resoconto
OGGETTO N. 1937/XVI - Interrogazioni: "Esito del sistema di
penali e premi contenuto nel contratto di servizio tra Regione e
Trenitalia basato sui parametri della puntualità, affidabilità e
situazioni ricorrenti di affollamento" e "Informazioni in merito
alla soppressione del numero delle carrozze del treno regionale del
mattino che collega la Bassa Valle ad Aosta" e Interpellanza:
"Invio di direttive a Trenitalia per il potenziamento del numero di
carrozze al fine di far fronte al sovraffollamento dei treni nelle
ore di punta".
Sammaritani (Presidente) -
Passiamo al punto n. 42
all'ordine del giorno che viene trattato insieme ai punti 21 e 22.
Per l'illustrazione, prima la parola al consigliere Marquis.
Marquis (FI) -
Il tema che viene posto all'ordine del
giorno è la funzionalità del servizio ferroviario sulla linea
Aosta-Torino, quindi sul grado di soddisfazione di chi utilizza la
struttura. Tenuto conto che il servizio soffre di una forte
stagionalità, siamo in un momento in cui sono riaperte le scuole,
sono aumentati i flussi di utilizzatori dei mezzi e quindi di
questo bisogna tenere conto.
Abbiamo appurato che i treni in servizio sulla tratta
Aosta-Torino in alcune fasce orarie sono sovraffollati, a tal punto
che i viaggiatori sono accalcati anche lungo i corridoi in piedi.
Questo riteniamo che, in una fase in cui c'è ancora l'emergenza
Covid, imponga anche la necessità di avere delle condizioni di
sicurezza nei viaggi, non solo sotto il profilo del
comfort
,
che comunque è anche questa una considerazione di cui si deve tener
conto, perché il viaggiare due ore in piedi da Aosta a Torino è già
questo un lavoro, non è il trasferimento al posto del lavoro, è una
cosa estremamente pesante.
Sotto questo profilo, la cosa è diventata nota sia attraverso i
media che si sono occupati della vicenda, sia attraverso delle
segnalazioni, sia poi attraverso dei sopralluoghi che ho fatto
anche personalmente per toccare con mano la realtà, per rendermi
conto, perché delle volte non si sa mai quando si legge sui
giornali se le cose stanno effettivamente così o si esagera un po'
nel raccontare la situazione e c'è una narrazione superficiale.
Sotto il profilo dei media, è noto che della questione è stata
scomodata anche
Striscia la notizia
, che il 6 ottobre ha
registrato una situazione dei treni stracolmi nella tratta
Torino-Chivasso per arrivare ad Aosta e dove ventidue persone nella
stazione di Chivasso, nonostante avessero prenotato il biglietto
per salire in Valle, hanno dovuto stare a terra e non sono potute
salire. Già il giorno prima il treno in partenza alle ore 16:30 per
Aosta da Torino Porta Nuova ha avuto una sosta di venti minuti
nella stazione di Porta Nuova, per fare il conteggio delle persone
che c'erano sul treno e hanno fatto scendere tutte quelle che erano
in esubero rispetto alla capienza possibile certificata; venti
minuti in attesa e tanti sono dovuti scendere e aspettare il treno
successivo.
Segnalazioni sono state fatte anche dalla gente valdostana che
dice: "Tutte le domeniche gli studenti, per andare a Torino, si
fanno tutto il viaggio in piedi". E allora domenica 16 ottobre ho
voluto toccare con mano: il treno partiva alle ore 17:41 da Aosta,
io sono salito alla stazione di Châtillon e ho fatto il tratto fino
a Verrès. A Châtillon non c'era già più posto a sedere e c'erano
già più di trenta persone in piedi. Siamo arrivati a Verrès, io
sono sceso, sono salite altre persone e c'erano già sessanta
persone in piedi. Allora si può capire da lì cosa sia successo per
andare ancora fino a Torino. Ho parlato con il personale di
servizio e gli ho detto: "Ma com'è questa situazione qui?" e mi
hanno detto: "É sempre così su questo treno, purtroppo manca del
materiale". Allora qui il problema, secondo me, è duplice: c'è un
problema di materiale e c'è un problema forse anche di natura
organizzativa.
È del tutto evidente che noi possiamo raccogliere delle proteste
da parte della gente, però non abbiamo tutti gli strumenti e tutti
i dati necessari per avere una visione complessiva della
situazione, però dalle verifiche che sono state fatte sono tanti i
treni sulla linea Aosta-Torino che danno queste problematiche.
Posso fare un esempio: lungo la settimana nei feriali c'è il numero
2713 che parte da Torino alle ore 05:25 e arriva ad Aosta alle ore
07:20, tutti in piedi; treno regionale 11815, partenza Ivrea ore
06:28 e arrivo ad Aosta alle ore 07:38, tutti in piedi; treno
regionale 11830, partenza da Aosta ore 13:40, arrivo a Ivrea alle
ore 14:50, anche questo tutti in piedi. In particolare questo treno
la situazione è peggiore il venerdì, perché ci sono anche tutti i
convittori che stanno tutta la settimana ad Aosta che vivono nelle
valli laterali, a Pont-Saint-Martin, Valle di Gressoney e Val
d'Ayas, che scendono giù, c'è ancora un maggiore afflusso e quindi
lì la situazione è veramente insostenibile. Il treno 2735 in
partenza da Torino alle ore 16:25 e arrivo ad Aosta alle ore 18:20,
è un bimodale, tutti in piedi. Treno regionale 2737, partenza da
Torino alle ore 17:25, arrivo ad Aosta alle ore 19:20 - questi sono
tutti dei bimodali - presentano le stesse situazioni. Sui festivi
ci sono due situazioni che sono state evidenziate, quella che parte
da Aosta alle ore 15:41 e quella che dicevo prima delle ore
17:41.
Facendo un semplice ragionamento, il problema secondo me è
grosso. È vero che c'è già in partenza un problema di materiale:
qual è il materiale che viene adoperato? Ci sono sulla linea cinque
bimodali e cinque Minuetto che svolgono il servizio. I bimodali
hanno una portata di 175 persone e i Minuetto di 145, questi sono i
dati che mi sono stati forniti.
Noi in tutti gli strumenti di programmazione ci siamo dati
l'obiettivo di portare il traffico dalla gomma al ferro, ma in
contemporanea adesso andiamo a vedere cosa è successo negli ultimi
dieci anni. Con l'introduzione dei bimodali per la rottura di
carico, sono stati tolti i treni che c'erano prima e che avevano
una capienza di 350 persone. Paradossalmente ci troviamo in una
situazione per cui, da una parte bisogna utilizzare di più la
ferrovia e dall'altra abbiamo tolto i posti sui treni rispetto a
quelli che c'erano prima. Adesso c'è anche una situazione per cui
si stanno aspettando dei nuovi bimodali che dovrebbero essere, dal
contratto di servizio, forniti da Trenitalia e che potrebbero dare
una mano.
Però, a mio avviso, c'è anche un problema di natura
organizzativa, perché ci sono delle corse che effettivamente non
c'è tanta gente che le frequenta. Allora, perché mettere in
servizio cinque bimodali, quando forse bisognerebbe metterne in
servizio quattro e tenerne uno di scorta da utilizzare nelle ore di
massimo flusso per raddoppiare la capienza? Basterebbe fare questo,
aggiungere un Minuetto nelle ore in cui c'è meno flusso e su quel
Minuetto fare la rottura di carico a Chivasso. Quindi, per non
rinunciare ad una rottura di carico a Chivasso, creiamo una
condizione per cui i treni devono viaggiare con la gente tutta in
piedi.
Questa è un po' la situazione di carattere generale, però
chiediamo con quest'interpellanza se la situazione risulta anche a
voi così delicata e quali siano eventualmente le misure che si
intendono prendere, in accordo con Trenitalia, per cercare di
superare questa situazione, che oggettivamente non può perdurare
nel tempo. Diversamente, a fronte dei 16 milioni e mezzo di euro
all'anno che si spendono per garantire questo servizio, non può
esserci una percezione di disservizio così alta da parte
dell'opinione pubblica. Effettivamente riteniamo che sia un
problema pesante.
Presidente -
Per la risposta, la parola al presidente
Lavevaz.
Lavevaz (UV) -
Giustamente, come dice il collega Marquis,
il problema c'è, e non da oggi; lei ha parlato degli ultimi dieci
anni delle scelte fatte, lei è stato su questi scranni in questi
dieci anni, non esattamente più di me ma quasi, e il problema lo
conosce bene.
Farei tre premesse di ordine generale e cercherò di rispondere
in maniera organica sia all'interpellanza che lei ha illustrato,
sia alle due interrogazioni che sono, a vario titolo, collegate a
questo tema. In primo luogo - questo riguarda più le interrogazioni
- non si può più oggi, e lei lo ha fatto in maniera corretta,
parlare di aumento di carrozze, perché i treni sono a composizione
bloccata, hanno una situazione fissa, oppure semplificando (la
cosiddetta doppia composizione) dobbiamo metterne due collegati uno
all'altro; quindi non si può immaginare di ridurre le carrozze come
è stato detto nell'interrogazione.
Secondo: il numero dei passeggeri varia, come ha detto lei, in
maniera stagionale da un lato, ma anche molto di giorno in giorno,
a seconda delle situazioni eccezionali, anche e soprattutto nel
caso in cui ci sia un treno che è in ritardo, questo comporta poi
un probabile aumento dei passeggeri anche sul treno successivo. Ci
sono tante variabili che si intrecciano in maniera assolutamente
imprevedibile, perché poi sui ritardi ovviamente non possiamo
incidere in maniera preventiva.
L'ultima questione, anche questa a titolo di premessa, e di
questo abbiamo già parlato tante volte anche nel periodo Covid che
lei ha richiamato rispetto alle capienze dei treni, ossia al fatto
che i treni sono omologati per un tot di posti a sedere, i 175 che
lei ha citato ad esempio per i bimodali, più un tot di posti in
piedi che sono omologati. Non è che lo stare in piedi sia una
questione fuori legge, è di tutta evidenza che non sia
l'
optimum
e che non sia il miglior servizio che si possa
dare, però mi sento di dire nelle premesse che comunque va
sottolineato che il fatto che ci siano delle persone in piedi, non
sia una questione fuori legge.
Parto dall'interrogazione della consigliera Foudraz, perché mi è
più facile nell'ordine delle considerazioni da fare.
L'interrogazione chiede informazioni in merito alla soppressione
del numero di carrozze del treno regionale del mattino che collega
la bassa Valle ad Aosta e se le segnalazioni ricevute siano
veritiere. L'interrogazione riguarda quindi la direzione di marcia
Ivrea-Aosta su cui in quegli orari ci sono due treni. Il treno
regionale 11815 che parte da Ivrea alle ore 06:28 e arriva ad Aosta
alle ore 07:38, un treno che ferma in tutte le stazioni valdostane
e che è programmato ed effettuato con Minuetto in singola
composizione. Si tratta di un treno avente un totale di 145 posti a
sedere e una capienza totale di 286 passeggeri, contando i posti in
piedi.
L'altro treno invece è il regionale veloce 2713 che parte da
Torino alle ore 05:25 e ferma a Pont-Saint-Martin, Verrès e
Châtillon e arriva ad Aosta alle ore 07:20. É programmato con i
treni bimodali in singola composizione; sono tre casse, per un
totale di 175 posti a sedere, come detto, e una capienza totale di
329 passeggeri, contando i posti in piedi. Quando i turni di
manutenzione dei bimodali lo consentono, è in doppia composizione
questo, quindi con il doppio dei posti: 350 posti a sedere e una
capienza totale di 658 passeggeri. Agli uffici del dipartimento non
risulta che sia stata diminuita la capacità del treno perché, come
dicevo, è una questione fisicamente impossibile.
Si chiede poi se la problematica persista ancora attualmente.
Ricordo che i dati di frequentazione dei treni sono analizzati
mensilmente e sono forniti da Trenitalia. Partendo dal presupposto
che non c'è stata una problematica legata a una soppressione del
numero delle carrozze, sulla base dai dati disponibili a oggi, sul
treno regionale 11815 che arriva ad Aosta alle ore 07:38 non sono
stati registrati particolari problemi di sovraffollamento.
Osservando i dati dal 19 al 30 settembre, successivi all'inizio
dell'anno scolastico, quindi corrispondenti a circa dieci giorni di
scuola, la massima affluenza verificatasi a bordo, rilevata il 29
settembre, è di 169 passeggeri (i posti a sedere ricordo sono 145),
mentre in tutte le altre giornate il numero di passeggeri è stato
sempre inferiore ai posti a sedere. In particolare, il 29 settembre
c'erano 149 passeggeri tra Châtillon e Nus, teoricamente quattro in
piedi, e 169 tra Nus e Aosta, quindi teoricamente - dico
teoricamente perché si ipotizza che tutti i posti a sedere siano
occupati - 24 persone in piedi per circa dieci minuti.
Sull'interpellanza illustrata dal collega Marquis, sulla base
dei dati oggettivi disponibili si segnala che, lungo la dorsale
della Valle d'Aosta tra Aosta e Pont-Saint-Martin, circolano 44
treni nei giorni feriali e 34 in quelli festivi. Ci sono due treni
per i quali il numero dei passeggeri supera in alcune occasioni
quello dei posti a sedere, quindi sono due su 44 nei giorni feriali
o 2 su 34 nei giorni festivi. Si tratta, per la precisione, del
regionale veloce 2713 che parte da Torino alle ore 05:25, ferma ad
Ivrea alle ore 06:14 e arriva ad Aosta alle ore 07:20; il treno è
programmato con i treni bimodali in singola composizione e in sei
giornate di settembre, prendo questo dato a riferimento, il numero
dei passeggeri tra Nus e Aosta è stato più alto rispetto ai posti a
sedere. In tre di queste giornate il problema si è verificato già a
Châtillon. Il regionale 11830 che parte da Aosta alle ore 13;40 e
arriva ad Ivrea alle ore 14:50, questo invece è effettuato con
Minuetto: in quattro giornate di settembre il numero dei passeggeri
ha superato quello dei posti a sedere unicamente tra Aosta e Nus,
quindi poco più di dieci minuti di viaggio. Dato il numero dei
treni che circolano quotidianamente, il numero dei passeggeri che
hanno viaggiato in piedi e la durata del viaggio, su questi casi
ovviamente il disagio c'è ma oggettivamente è limitato.
Per quanto attiene invece il servizio Aosta-Torino e viceversa,
che lei ha citato, che è articolato su 24 treni giornalieri
effettuati con treni bimodali, la Regione è consapevole che su vari
convogli ci siano frequentemente molti passeggeri costretti a
viaggiare in piedi, ma soprattutto in territorio piemontese, salvo
il caso che lei ha citato di cui verificherò i dati. Ciò riguarda
principalmente i treni: regionale veloce 2712 che parte da Aosta
alle ore 05:40 e arriva a Torino Porta Nuova alle ore 07:35, per il
quale nel mese di settembre in ben diciassette giornate il numero
massimo dei passeggeri a bordo è stato superiore a quello dei posti
a sedere, però sempre nel tratto tra Chivasso e Torino; il
regionale veloce 2735 che parte da Torino Porta Nuova alle ore
16:25 e arriva ad Aosta alle ore 18:20, per il quale nel mese di
settembre in tredici giornate il numero massimo di passeggeri a
bordo è stato superiore a quello dei posti a sedere, nel tratto
anche qui tra Torino e Chivasso in particolare; il regionale veloce
2737 che parte da Torino Porta Nuova alle ore 17:25 e arriva ad
Aosta alle ore 19:20, che è stato oggetto di un servizio di
Striscia la Notizia
che lei ha citato, nel quale nel mese di
settembre in ben quattordici giornate il numero massimo di
passeggeri è stato superiore a quello dei posti a sedere, di cui
nove giornate su quattordici nel tratto tra Torino e Chivasso,
mentre nelle altre cinque il problema si è protratto fino a
Ivrea.
È evidente che in questi casi il disagio sia esteso e diffuso,
ma è un disagio che riguarda in particolare la tratta tra Chivasso
e Torino, quindi su queste situazioni per la Regione è difficile
risolvere il problema, trattandosi peraltro di ore di punta in cui
vengono assorbite le esigenze in particolare della comunità di
Chivasso, la quale ha dei numeri importanti, con un flusso
importante che va e viene da Torino; diventa difficile che la
Regione risolva questi problemi che afferiscono alla mobilità
piemontese e in particolare anche nello specifico
all'
hinterland
di Torino. Molto spesso gli utenti di
Chivasso preferiscono usare i nostri mezzi, perché poi vanno
diretti a Porta Susa, invece i treni regionali piemontesi fanno
ancora delle fermate intermedie, quindi c'è una preferenza da parte
degli utenti di Chivasso nell'utilizzo di questi mezzi nostri.
Per quanto riguarda invece la seconda parte della domanda, come
dicevo prima va considerato in qualche modo che il numero di
passeggeri varia di giorno in giorno e in alcuni casi assume
indubbiamente valori eccezionali come quelli che lei ha citato, in
particolare dove ci sono ritardi. Adesso io non so nel caso della
domenica pomeriggio, ma andrò a verificare perché effettivamente,
tra l'altro ho visto il video che lei ha pubblicato, oggettivamente
quella situazione già da Châtillon non mi è stata segnalata. Voglio
effettivamente capire se è una problematica che si ripete tutte le
domeniche o se nello specifico c'è stato un ritardo di qualche
altro treno e quindi c'è stato un afflusso maggiore sul treno che
lei ha frequentato. Oggettivamente, un conto è se si tratta di
dover fare pochi minuti in piedi, un altro conto se già a Châtillon
ci sono degli utenti in piedi in direzione Torino, la cosa non è
sopportabile.
Come lei ha giustamente richiamato, al momento sono in servizio
cinque treni bimodali, quindi per la maggior parte dei casi, salvo
poche eccezioni, è difficile la doppia composizione, proprio per
una questione di copertura di tutti i servizi.
La rottura di carico che lei ha citato è una cosa per la quale
abbiamo lavorato tutti per tanti anni per evitarla, per evitare dei
disagi, per evitare soprattutto a chi è carico di bagagli,
eccetera, di dover innanzitutto cambiare treno, ma anche allungare
la durata del viaggio, perché se c'è una rottura di carico è chiaro
che si allunga anche la durata del viaggio stesso. Io non credo che
la Regione debba in qualche modo intervenire in questo modo,
reintroducendo una interruzione di carico per venire incontro a
delle esigenze che sono del territorio piemontese. È chiaro che,
nel momento in cui avremo gli ulteriori treni bimodali a
disposizione, avremo la possibilità di aumentare le possibilità
della doppia composizione e di fare dei ragionamenti diversi. Come
è noto sono in arrivo i treni bimodali di Trenitalia ma soprattutto
abbiamo, e ne stiamo discutendo proprio in questi giorni, fondi
statali che dobbiamo impegnare da qua a fine anno per l'acquisto
degli ulteriori treni. Lì si stanno facendo dei ragionamenti in
prospettiva dell'elettrificazione ovviamente, quindi con la
possibilità di avere dei treni più grandi e con la possibilità di
avere una risposta sicuramente maggiore.
Quello che oggi possiamo fare con i nostri mezzi a disposizione
attuali, per evitare comunque di reinserire la rottura di carico
che, ripeto, credo sia una cosa da evitare in questo momento, è
quello di garantire, almeno per i nostri utenti, di avere comunque
il posto a sedere soprattutto sulle tratte lunghe. Poi credo che
sia sopportabile il fatto di rimanere in piedi da Nus ad Aosta, non
è sopportabile rimanere in piedi da Châtillon a Torino, questo è di
tutta evidenza.
Per evitare questo, alcune iniziative sono già state messe in
atto. Ad esempio, la Regione ha concordato con Trenitalia il
raddoppio, quando possibile, del treno che mi sembra che lei abbia
citato - o è un'altra interrogazione, adesso non ricordo - il treno
2713, che è quello che arriva ad Aosta alle ore 07:20 con gli
studenti, in modo che si arrivi a 350 posti a sedere. Questo è
stato fatto, ad esempio, nel mese di settembre nei giorni 1, 12, 13
e 15, quindi dove si poteva lo si è attuato. In prospettiva, con
l'utilizzo dei bimodali che arriveranno e soprattutto degli
ulteriori treni con la capienza più importante, che saranno in
servizio con l'elettrificazione della tratta, le risposte che si
potranno dare saranno ben diverse.
Sulla questione della tratta Chivasso-Torino se n'è parlato
spesso anche con l'Amministrazione regionale piemontese, con
l'assessore Gabusi, perché lì oggettivamente qualche sforzo lo
devono fare anche loro, nel senso che è impensabile che ci sia una
presa d'assalto dei nostri mezzi, perché sono dei mezzi diretti ma
sono comunque mezzi piccoli, nel senso che sono dimensionati per
l'utenza valdostana. Ho anche alcuni dati rispetto a quella tratta:
sul primo treno del mattino, il 2712, in direzione Torino ci sono
di norma tra i 40 e i 60 viaggiatori valdostani, cui se ne
aggiungono altrettanti a Ivrea e tra 90 e 120 a Chivasso; parimenti
sul treno pomeridiano in partenza da Torino alle ore 17:25, il
2737, a Chivasso scendono tra 80 e 100 passeggeri, a Ivrea ne
scendono circa 60, quindi circa un centinaio vengono in Valle
d'Aosta. Come dicevo prima, è chiaro che il servizio gestito e
pagato dalla Valle d'Aosta, che quindi dovrebbe assolvere a un
servizio regionale, ma che assume gioco forza un servizio anche
suburbano di Torino, non può risolvere i problemi ferroviari di
quel tipo.
Per venire alla conclusione, non avendo la possibilità di
incrementare i posti a sedere con i mezzi che abbiamo, non volendo
in qualche modo reintrodurre la rottura di carico, in questo
momento diventa difficile imporre a Trenitalia direttive che
rischierebbero di essere o non realizzabili o addirittura
peggiorative per gli utenti valdostani, perché è chiaro che se
reintroducessimo la rottura di carico, ci sarebbe la possibilità a
Ivrea di utilizzare dei treni più grandi e di non avere il
sovraffollamento a Chivasso, ma sicuramente andremmo a peggiorare
il servizio per gli utenti valdostani.
C'è poi l'ultima interrogazione dei colleghi Brunod e Lavy, che
chiede notizie in merito alle penali e premi che sono contenuti nel
contratto di servizio tra Regione e Trenitalia, basato sui
parametri della puntualità, affidabilità e situazioni ricorrenti di
affollamento. Su questo posso dire che il conteggio dei premi e
delle penali per il 2021 non è ancora stato perfezionato, si è in
attesa della documentazione che Trenitalia deve fornire. Per questa
ragione l'Amministrazione regionale non ha ancora proceduto alla
determinazione del saldo e quindi tanto meno al pagamento. Riguardo
ai parametri in oggetto, quello che si può anticipare, sulla base
dell'istruttoria che a oggi è stata effettuata dall'Assessorato, è
che non risultano raggiunti gli obiettivi di puntualità, mentre
sarebbero raggiunti sempre per il 2021 gli obiettivi di
affidabilità e gli obiettivi relativi ai coefficienti di
riempimento. Rispetto a questi due ultimi parametri, il contratto
prevede una penale nel caso in cui un treno presenti ricorrenti
situazioni di affollamento. Il calcolo viene fatto dalla Regione
calcolando la media annuale del rapporto tra i valori giornalieri
del numero massimo di passeggeri rilevati a bordo, tipicamente tra
Chivasso e Torino e tra Nus ed Aosta, che sono le due parti
terminali e quindi più affollate dei viaggi, e del numero dei posti
presenti sul treno. Su questo va evidenziato che il 2021 è stato
comunque ancora un anno in cui la situazione pandemica ha
comportato una riduzione del numero dei viaggiatori, quindi almeno
in alcuni periodi dell'anno questo ha facilitato il raggiungimento
di questi obiettivi annuali.
Con questo credo di aver risposto alle tante domande presenti
nelle tre iniziative.
Presidente -
Per la replica alla propria interrogazione,
la parola al consigliere Brunod.
Brunod (LEGA VDA) -
Il collega Marquis ha già fatto una
grossa panoramica e anche l'Assessore competente ha illustrato un
po' le problematiche e siamo anche soddisfatti che comunque sia
consapevole che diversi disagi ci sono.
La mia interrogazione verteva soprattutto sul concetto di quel
passaggio che già a fine 2021, grazie a una interrogazione fatta
dai colleghi Perron e Ganis sempre su questi problemi di
affollamento, voleva un po' capire qual era l'esito dei dati
rispetto all'annualità 2021, premi e penali per quanto riguardava
l'affidabilità, la puntualità e l'affollamento. Purtroppo abbiamo
constatato dalla risposta che a oggi questi dati non sono ancora
arrivati a disposizione della Regione. Da alcune rilevazioni fatte
dalla Regione, come ha detto l'Assessore, non è stato raggiunto il
discorso della puntualità, si dice
ok
per quello che è
l'affidabilità e nell'insieme di tutti i dettagli tecnici forniti
non abbiamo capito bene, ma sembrerebbe che anche per il discorso
dei parametri sull'affollamento, dalle medie dei calcoli fatti, non
ci sarebbero delle problematiche. Sicuramente questi metodi di
calcolo danno alla fine questi risultati, ma da quanto già detto
prima e dai diversi articoli di stampa a livello mediatico - ancora
questa mattina abbiamo delle foto di amici che salendo con il
treno, soprattutto nella parte Châtillon-Nus verso Aosta - è messa
in risalto questa grande problematica. Magari noi che veniamo tutti
i giorni qui in sede in macchina non percepiamo questo disagio, ma
ovviamente, anche se è un tratto breve però ripetuto, viaggiare in
quelle condizioni non è la migliore cosa.
È stato detto già allora, riprendendo la risposta data a fine
2021, e ripeto proprio cosa c'era scritto: "La Regione
interloquisce regolarmente con Trenitalia per modificare il
servizio nel rispetto dei criteri di riempimento e di stanziamento.
L'aggiunta di vagoni però non è più praticabile sui treni moderni,
che sono caratterizzati da una composizione bloccata", quello che è
stato ripetuto anche prima.
Con questi articoli e sulla problematica evidenziata questa
mattina, sempre sul treno 2713, la gente si chiede perché prima
dell'inizio delle scuole c'erano due o tre vagoni e adesso si è
passati a uno, con l'aumento delle persone che ne usufruiscono. È
questo che ci chiediamo: se già alla fine del 2021 non era più
possibile avere più vagoni insieme, perché invece poi durante
l'estate, adesso non so esattamente i mesi, come dicono si è
passati da tre a uno? Questo è il passaggio che non l'abbiamo tanto
capito e che soprattutto ci fa notare la gente. Ovviamente non è
una cosa semplice, come lei ha ribadito, però ci auguriamo che si
agisca attraverso maggiori interlocuzioni o comunque cercando le
possibili soluzioni, in attesa, come ha detto lei, che arrivino i
nuovi treni che tutti ci auguriamo risolvano finalmente questo
problema.
Presidente -
Passiamo all'interrogazione al punto n. 22,
la parola alla consigliera Foudraz.
Foudraz (LEGA VDA) -
Grazie presidente Lavevaz per la
risposta. Lei ha descritto, a parer mio, quasi una situazione
idilliaca del trasporto ferroviario: praticamente sì, perché
sostiene che comunque i numeri sono rispettati. Sicuramente sono
rispettati i numeri degli utenti che viaggiano in piedi, ma
probabilmente i viaggiatori hanno una percezione diversa della
problematica.
L'interrogazione che avevo portato all'attenzione era proprio
perché avevo ricevuto delle segnalazioni, mi parlavano di
diminuzione del numero di carrozze. Lei giustamente ha fatto
presente che adesso come adesso non si parla più di carrozze, se ne
parlava prima dell'avvento dei bimodali e del Minuetto; è stato un
errore della persona che ha fatto le segnalazioni. Sono le stesse
segnalazioni che poi sono apparse su un quotidiano
online
il
5 ottobre, dove un pendolare della bassa Valle faceva appunto
presente che a partire dalla data dell'inizio della scuola, quindi
dal 19 di settembre, era diminuito il numero delle "carrozze",
quindi probabilmente c'era solo un bimodale o un Minuetto. E lei
giustamente ha fatto presente che Trenitalia le ha fornito il dato,
dicendole che in realtà il raddoppio dei treni è avvenuto nelle
giornate dell'1, 12, 13 e 15 settembre, se non ho preso male nota,
ma il problema è che la scuola è iniziata il 19 di settembre. Forse
il raddoppio avrebbe dovuto essere a partire da quella data. Io
credo che si dovrebbe cercare veramente di fare i raddoppi nelle
date che servono e non quando non sono necessarie.
Vorrei rimarcare che, anche se il numero degli utenti è
rispettato viaggiando in piedi, spesso questi mezzi di trasporto,
oltre che dai pendolari, sono utilizzati soprattutto dagli studenti
che, a volte, utilizzano questo tempo di trasporto per ripassare le
lezioni. Chiaro che diventa difficile poter effettuare dei ripassi
o dei piccoli approfondimenti stando tutti in piedi e
schiacciati.
Io spero di non dover tornare sulla questione, perché più volte
abbiamo affrontato questa problematica e mi auguro che vengano
rinforzati i mezzi di trasporto su rotaia nelle giornate che
interessano.
