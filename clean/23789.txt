Classificazione
OPERE PUBBLICHE



Oggetto del Consiglio n. 2796 del 20 giugno 2007 - Resoconto
OGGETTO N. 2796/XII - Lavori di ripristino delle opere
idrauliche lungo il torrente Gressan. (Interrogazione)
Interrogazione
Richiamata la delibera di Giunta n. 658 del 15 marzo 2007 con
la quale vengono approvate le opere disposte dal collaudatore, il
certificato di collaudo dei lavori di ripristino delle opere
idrauliche lungo il torrente Gressan per un importo di circa
2.090.000,00 €;
Appreso che nella stessa delibera viene riportato il
riconoscimento, alla Ditta esecutrice dell'opera, di una somma come
indennizzo per le opere di verifica dell'arginatura ordinate dal
collaudatore a seguito dell'esame delle richieste da parte degli
abitanti in occasione degli avvisi ad opponendum;
il sottoscritto Consigliere regionale
Interroga
l'Assessore competente per sapere:
1) quali lavori sono stai eseguiti lungo il torrente Gressan
dalla località Moline alla Strada regionale n. 20 nei comuni di
Gressan e Jovençan;
2) quali osservazioni avevano avanzato i firmatari degli
avvisi ad opponendum;
3) quale esito ha avuto il collaudo di cui alla
delibera;
4) quali risposte sono state fornite ai firmatari
stessi.
F.to: Venturella
Presidente -
La parola all'Assessore al territorio,
ambiente e opere pubbliche, Cerise.
Cerise (UV) -
Si tratta di un intervento che ha le sue
origini fin dal 1995, secondo l'esigenza di mettere in sicurezza le
sponde di questo torrente e consentire regolare deflusso delle
acque. Tuttavia, con gli eventi del 2000, l'originario progetto ha
dovuto subire un approfondimento e una rivisitazione complessiva
con una serie di ulteriori interventi, fra i quali la
razionalizzazione degli attraversamenti agricoli sui torrenti, una
nuova rete di distribuzione delle acque a scopi agricoli, peraltro
su esplicita richiesta del consorzio di Gressan, e i nuovi argini
furono concepiti con murature in pietrame e malta, fatti salvi
alcuni tratti ove si è fatto ricorso ad argini in cemento armato
rivestiti di pietrame a scopo di mascheramento.
Gli avvisi "ad opponendum" sono stati pubblicati all'Albo
pretorio del Comune di Gressan e all'Albo pretorio del Comune di
Jovençan dal 14 dicembre 2005 al 13 febbraio 2006 e sono state
presentate 19 controdeduzioni: vanno da richieste di indennizzi per
supporti danni alle abitazioni, per mancati allacciamenti, per il
mancato raccolto, danni dovuti al deprezzamento del fabbricato per
la messa in sicurezza... insomma, c'è una casistica piuttosto
complessa con allegata una richiesta di danno monetizzato.
L'esito del collaudo è stato positivo. Le opere sono state
collaudate in quanto conformi agli elaborati progettuali e
rispettanti la perfetta regola d'arte nell'esecuzione delle opere.
Per quel che riguarda i diversi avvisi "ad opponendum", il
collaudatore, l'Ing. Antonino Raso, ha svolto numerosissimi
sopralluoghi ed incontri con i vari firmatari e singolarmente
queste sono state oggetto di un riscontro redatto dal collaudatore
in accordo con il coordinatore del ciclo. In alcuni casi le
richieste sono state accolte, in altri non sono state accolte, se
non decisamente respinte; in altri casi il collaudatore non ha
rilevato l'esistenza di ragioni per richieste di danni.
Per completezza di informazione, a fronte di alcune perplessità
avanzate circa la bontà delle opere, voglio ricordare che è stato
fatto un campione sulle opere stesse, che ha dato esito positivo;
inoltre è stato incaricato il laboratorio ufficiale di prove sui
materiali abilitato dal Ministero dei lavori pubblici di
Saint-Christophe, "TECNOVAL", per effettuare i prelievi di campioni
di malta, strutturare dei muri costituenti gli argini, in maniera
da valutare la consistenza, la compattezza, la massa, la
resistenza, oltre alla rispondenza degli stessi ai requisiti
progettuali. I prelievi sono stati eseguiti in data 30 settembre
2006 sull'argine destro e sull'argine sinistro in relazione a 2
sezioni fra loro distanti. I risultati dell'esame hanno confermato
la buona qualità della malta cementizia, interposta fra il
materiale lapideo, per la realizzazione dei muri d'arte. Questa è
materia di tipo amministrativo e tecnico e, per quanto riguarda il
Governo regionale, il procedimento è concluso, salvo eventuali
ricorsi al TAR da parte dei richiedenti danni che non si ritengono
soddisfatti.
Presidente -
La parola al Consigliere Segretario
Venturella.
Venturella (Arc-VA) -
Credo che l'Assessore Cerise su
questa faccenda abbia dato delle risposte, in alcuni casi, precise;
in altri, ha sorvolato su alcune questioni, perché quando mi
riferisco alle osservazioni e alle risposte, volevo delle risposte
certe, complete, non le risposte del tipo: "le osservazioni sono
state diverse", e quindi un elenco parziale e incompleto. Da ciò
che ho potuto constatare personalmente, lei sa che è mia abitudine
fare come S. Tommaso, andare a vedere, credo che in questo momento
registriamo la risposta, abbiamo preso buona nota e poi andremo a
verificare, punto per punto, ciò che l'Assessore ci ha riferito.
Perché mi dispiace, Assessore, ma alcune cose e alcuni conti,
alcune osservazioni, alcune risposte forse, non dico che non siano
aderenti alla realtà, ma sono state fornite con una visione
parziale, per cui in questa fase registriamo la risposta, non siamo
soddisfatti, perché non è stata data esaustiva risposta come ci
aspettavamo, in quanto le domande erano 4, ma anche molto precise,
e ci riserviamo il diritto di presentare, nel prossimo Consiglio,
un'interpellanza con la quale confronteremo ciò che l'Assessore ha
dichiarato con la nostra visione dei fatti e valuteremo questi
dati.
