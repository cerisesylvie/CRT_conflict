Classificazione
ASSISTENZA SOCIALE
Disabili



Oggetto del Consiglio n. 1955 del 20 ottobre 2022 - Resoconto
OGGETTO N. 1955/XVI - Approvazione di mozione: "Impegno a
istituire un tavolo di lavoro per la modifica della legge regionale
14/2008 sulla disabilità nello spirito della legge 112/2016 nota
come "Dopo di Noi"".
Bertin (Presidente) -
Passiamo ora al punto seguente:
punto n. 59. Per l'illustrazione, si è prenotata la consigliera
Minelli a cui passo la parola.
Minelli (PCP) -
Presentiamo questa mozione per chiedere
al Consiglio di pronunciarsi riguardo a una situazione che concerne
le persone con disabilità, le loro famiglie e gli operatori del
settore. Secondo i dati ISTAT del 2016, che sono i più recenti, il
numero delle persone con disabilità nel nostro Paese è di circa 4
milioni e 300 mila, dei quali oltre 3 milioni soffrono di
limitazioni che sono classificate come gravi tali da comprometterne
l'autosufficienza e di questi 1 milione e 900 mila sono persone
anziane, di più di 65 anni, con una percentuale un po' più elevata
di donne. Molti di questi sono anche in condizione di relativa
povertà. Le interpretazioni della normativa statale, alcune
interpretazioni, sono particolarmente rigide e prevedono che al
compimento dei 65 anni una persona con disabilità, e questo
riguarda 2 milioni circa di disabili anziani, subisce una sorta di
mutamento improvviso nella sua condizione di fronte alle leggi:
dalla categoria di persona con disabilità, diventa una persona
anziana. È vero che anche come persona anziana può ottenere dei
contributi ed essere legalmente tutelata, però sono situazioni
decisamente diverse che prevedono delle forme di sostegno anche
quelle molto differenziate. In pratica a 65 anni tutto quello che
riguarda i servizi e le competenze, anche l'organismo che fino a
quel momento si è occupato della persona cambia, deve cedere il
passo a enti e modalità di tutela del tutto differenti. Sappiamo
che le politiche sociali che si applicano ai cittadini con
disabilità vengono approvate a livello nazionale ma è anche vero
che la loro progettazione pratica, la loro esecuzione sono quasi
dappertutto a livello regionale e questo avviene anche per la
nostra Regione. I servizi offerti alle persone con disabilità
variano quindi da una zona all'altra in base a vari fattori. La
nostra legge di riferimento è la 14/2008, che all'articolo 9
prevede, tra le altre cose, che il percorso con cui viene seguita
una persona con disabilità comprende tutte le fasi della sua vita:
dalla nascita fino al compimento del sessantaquattresimo anno di
età. Abbiamo appreso che recentemente è stato segnalato a vari
responsabili di strutture operanti nel territorio regionale che
occorre mettersi in regola con la norma e che le persone appunto
con disabilità che hanno compiuto i 65 anni dovranno essere
spostate in altre strutture di accoglienza diverse da quelle in cui
risiedono anche da molto tempo e questo trasferimento in alcuni
casi potrebbe avvenire anche a breve. Crediamo che questo
significhi grandi disagi, un cambiamento di ambiente e di
abitudini, che potrebbe portare, per alcuni di essi, a uno
squilibrio e a un sovvertimento della loro vita, e non solo della
loro, anche delle famiglie e dei tutori legali che si sono sempre
occupati della loro assistenza.
A livello nazionale la legge n. 112/2016, la legge nota come "Il
dopo di noi" ha provato ad affrontare questa criticità, stabilendo
al comma 2 dell'articolo 1 che la legge disciplina misure di
assistenza, cura e protezione in favore delle persone con
disabilità grave non determinata dal naturale invecchiamento. Nella
relazione alla Camera di chi ha proposto la legge è stato detto
che, grazie alla "Dopo di noi", le persone con disabilità grave non
hanno più questa sorta di orologio anagrafico ma se inseriti nei
progetti della legge n. 112, non potranno più essere considerati
anziani ma in pratica continueranno a essere considerate delle
persone con la loro disabilità. Le Regioni hanno applicato le
disposizioni in maniera molto diversa e discontinua riguardo a
questo spostamento al compimento degli anni e ci sono delle
valutazioni diverse che hanno fatto in particolare l'Emilia
Romagna, il Veneto e la Toscana, che hanno scelto di non essere
così rigidi nell'interpretazione. In particolare l'Emilia Romagna
ha stabilito che al compimento del sessantacinquesimo anno di età i
disabili dovranno continuare a beneficiare in continuità di tutte
le misure delle leggi con il loro progetto di vita e che i Comuni
dovranno assicurare continuità di intervento. Anche in Toscana è
stato stabilito che le persone hanno - ovviamente chi può farlo -
facoltà di decidere se rimanere presso le strutture in cui sono
sempre stati o se preferiscono cambiare. In Veneto ci sono state
proposte istituzionali per rendere possibile la permanenza dei
disabili anziani nelle strutture che già li ospitano e lì è stata
introdotta anche una sperimentazione, cioè si sperimenta per un
anno per valutare se la situazione è positiva o se invece è meglio
cambiare. La Giunta del Veneto ha specificato che tra i requisiti
la proposta prevede anche una valutazione multidisciplinare
preventiva per chi non ha ancora compiuto gli anni ma ci sta
arrivando, quindi si fa una valutazione prima ancora di arrivare al
momento critico.
Alla luce di queste considerazioni, noi crediamo che sia quanto
mai necessario anche per la nostra Regione aprire una riflessione
su questo tema e che si arrivi a definire delle norme più adeguate
e più rispettose dell'individualità e del progetto di vita delle
persone disabili che si avvicinano ai 65 anni. Per questo l'impegno
che noi chiediamo è che il Consiglio regionale chieda appunto
all'Assessore alla sanità e alle politiche sociali di istituire un
tavolo di lavoro che veda ovviamente la partecipazione della
Commissione competente ma anche dei rappresentanti delle
associazioni per la disabilità, gli operatori che operano nelle
strutture regionali, per costruire insieme una proposta di modifica
alla legge regionale n. 14/2008 che vada nella direzione della
legge n. 112/2016. È un impegno che noi riteniamo non solo
necessario ma direi ragionevole, che si dia vita a questo tavolo e
ci si confronti tra soggetti che hanno sicuramente delle competenze
e delle capacità propositive per contribuire e fornire degli
elementi utili alla modifica della legge, che, oltretutto, è
obsoleta avendo ormai quattordici anni.
Presidente -
La discussione generale sulla mozione è
aperta. Chi intende intervenire si prenoti. Non vedo prenotazioni,
chiudo la discussione generale. Per il Governo, ha chiesto la
parola l'assessore Barmasse.
Barmasse (UV) -
Con riferimento all'oggetto di questa
mozione, ritengo innanzitutto importante rilevare che la legge
regionale 18 aprile 2008 n. 14: "Sistema integrato di interventi e
servizi a favore delle persone con disabilità", in particolare
l'articolo 4, prevede che il coordinamento in ambito regionale, per
la tutela delle persone con disabilità, sia affidato al gruppo
interistituzionale sulla disabilità composto da soggetti pubblici e
privati quali Regioni, Enti locali, Azienda USL, organizzazioni di
volontariato, associazioni di promozione sociale, cooperative
sociali, istituzioni private sociali e organizzazioni sindacali.
Spetta, quindi, al gruppo interistituzionale sulla disabilità, ai
sensi dell'articolo 4, comma 1, della legge regionale 14/2008,
elaborare linee politiche condivise sul percorso di inclusione
delle persone con disabilità, coordinare e raccordare l'attuazione
degli interventi monitorandone e valutandone l'applicazione,
garantire l'integrazione tra le modalità operative dei soggetti
responsabili all'inserimento sociale, educativo e lavorativo delle
persone con disabilità, curare le rilevazioni dei dati e delle
informazioni sulle attività svolte e la predisposizione di rapporti
periodici, definire le caratteristiche organizzative e operative
per la realizzazione di una rete informativa regionale sulla
disabilità.
Il gruppo interistituzionale sulla disabilità ha ripreso le sue
attività fin dal giugno 2021 e, in applicazione della risoluzione
n. 791 dell'8 luglio 2021, è stato integrato da due Consiglieri in
rappresentanza sia della maggioranza che della minoranza.
Concludendo, informo che nell'Agenda dei lavori del gruppo è
previsto un adeguamento della legge 14/2008, una legge vetusta
giustamente com'è stato detto, tenuto conto del quadro completo
delle norme che sono intervenute dal 2008 ad oggi, sia a livello
nazionale che regionale dell'area disabilità, nell'ambito di tali
attività saranno sicuramente previsti i sottogruppi di lavoro,
garantendo il più ampio processo di partecipazione alla
riformazione della 14/2008 e, per quanto premesso, direi che questa
mozione è sicuramente condivisibile e quindi ci sarà il voto
favorevole della maggioranza.
Presidente -
Vi sono altri interventi? La parola alla
consigliera Minelli.
Minelli (PCP) -
Soltanto per ringraziare l'Assessore e
per sottolineare che all'interno di questo gruppo
interistituzionale sicuramente il tema che abbiamo presentato potrà
essere affrontato, ovviamente poi dovrà esserci una modifica della
legge, quindi ci sarà una proposta ma poi bisognerà recepirla
formalmente, altrimenti rimarrà un'indicazione ma non una
prescrizione.
Presidente -
Metto in votazione. La votazione è
aperta.
Appello nominale del Consigliere presente in remoto sulla
piattaforma zoom.
Padovani (FP-PD) -
Favorevole.
La votazione è chiusa.
Presenti, votanti e favorevoli: 34
La mozione è approvata all'unanimità.
